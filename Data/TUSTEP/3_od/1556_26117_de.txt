<nr>[26117]</nr>
<ae>Bullinger an Johannes Stumpf</ae>
<od>Zürich, 6. Juni 1556</od>
<vo>Autograph: Zürich StA, E II 341, 643.
(Siegel...)</vo>
<dr> <dr>
<re> </re>
<tx>Min willig dienst und alles guͦts bevoran. Günstiger,
fürgeliebter herr und bruͦder, üwer schryben hab ich empfangen
und sines ynhallts verstanden. Fuͤg üch hierüber ze wüssen, das
ich Jochinen by mir in minem huß behallten hab uß ursachen, wie
üch üwer sun anzeigen kan, vorab üch zuͦ eeren und den
eerenfründen zuͦ lieb. Der knab ist kindlich und bedarff, das
man nitt mitt im böldere oder das er under andern knaben sye,
die inn plagind. Es were aber min begär, das sine eerenfründ imm
noch ein linin kleid gägen dem, das er hat, und gägen dem herpst
ein wullig gägen dem er hat, gerüst hättind oder mir den gwallt
gäbind, inn zuͦ versähen noch notturfft uff rächnung. Ich bin
sunst nitt der meynung überigen kosten über die notturfft ze
triben; doch möchtend sy das lynin da uß bas bekommen dann das
wullin. Ich begär nüt wyter, dan das er suber und rächt mitt der
kleydung gehallten werde. Min liebe hußfrow ist gägen imm, alls
ob er ir kind sye; welcher zyt er aber die sach verbessern mag
oder nitt gern by mir wäre, wil ich imm anderschwohin hälffen;
das mögend ir sinen eeren fründen anzeigen.
^$Mit h[erren] Froschowern hab ich geredt. Der zeigt mir [an],
innet 8 tagen wölle er das werck ufflegen. Da hab ich daruff
getrungen, das üwer sun das exemplar üch noch vorhin ze
revidieren bringe, ouch den Catalogum Myrici zeige. Da werdent
ir finden allerley von Heinrycho 4. und sinen zyten, möchtend
ir, was üch geliepte, ußzeichnen, ettliche bogen zum anfang bim
son hinyn schicken und die andern hernach. Min radt were, dem
pfaltzgraffen Otth Heinrychen das werck zuͦ dedicieren; acht
nitt nodtwendig sin, das es minen herren anzeigt werde. Doch
wenn die praefatio gemacht wurde, wöltend wir dann wyter
beradtschlagen. Sunst gfallt es mir gäntzlich wol, das es
uußgange; dann vil schöns dings daryn begriffen, ja die gantz
history schön und nutzlich ist. Nüwer zytung ex Anglia hab ich
üwerm sun erzellt, der kans üch sagen. Wohin die expeditio, zuͦ
Werd fürgenommen, schwäncken wölle, sind varia iudicia; ich truw
der sach vast wenig. Was dise lüt nitt thuͦnd, ist alein die
schuld, das inen gott diser zyt nitt mee nachlast. Der wölle uns
alle zyt in sinem schirm erhallten. Gruͤssend mir und miner
lieben hußfrowen üwer eerenhußfrowen, und gott sye mitt üch.
^$Datum Zürych 6. junij 1556.
^$Bullinger, der üwer.
<lz>[Adresse ...]: Praestantissimo viro d. IoanniStumppffio,
Stammensis ecclesiae pastori fido, domino colendo et fratri
charissimo suo.
