<nr>[33150]</nr>
<ae>Kaspar Olevianus an Bullinger</ae>
Heidelberg, 25. Oktober 1563.
Zürich ZB, Ms
F 81, 446f.
Gratia tibi et pax a domino nostro Iesu Christo, reverende in
Christo pater.
Quod rarius ad te scripsi hactenus, partim factum
est taedio, quo tantum non obstupesco, cum video res ad gloriam
dei pertinentes non alio zelo atque studio tractari, et
obstupesceres ipsi, si, non dico actor, sed spectator dumtaxat
coram esses, partim etiam studio Erasti, fratris et amici
charissimi, in cuius diligentiam dum recumbo, in officio meo sum
remissior.
Et sane, certo mihi persuaseram te omnem rerum
nostrarum statum pernosse, verum secus e literis tuis postremis
sum edoctus.
Significabo itaque quaedam valde iucunda, quaedam
etiam subtristia.
Iucunda haec sunt, quod oeconomia sive agenda
ecclesiastica communi omnium superintendentium consilio confecta
a principe eiusque consilio approbata iam typis excuditur cum
praefatione principis.
Cogitas fortasse esse veterem illam vestem
pelliceam, quae tota erat in sacramentis plena foraminibus
Luth[eranis], quae foramina iam a nobis sint resarcita.
Non ita
res habet; primum enim non est visum consultum aliorum scripta
(nam ab aliis accepta fuerat prior ordinatio) corrigere,
mutilare, qua in re falsi insimulare nos potuissent; deinde etiam
cupiebat optimus sanctissimus princeps, ut praxis quam maxime et
ad methodum et ad puritatem catechismi accederet, id quod
difficulter fieri potuisset in resarcienda priore; tertio non est
dignum priore confessione, ut vel minimam speciem claudicationis
praeberemus in tanto theatro, in quo deo et sanctis angelis atque
mundo pugnandum est, ullam inquam tergiversationis
significationem dare.
Spiritu coeperamus; certe non decebat carne
perficere, quamquam non defuerint etiam nobis Galatae, qui istam
perfectionem desyderarint.
Sed experientia me docet dominum
istarum actionum* (* a.R. -  ionem!) esse praesidem.
His adde,
quod, cum melius ad aedificationem res explicare possumus, quam
in priore ordinatione sint explicatę, certe ii, quibus
aedificatio, non tantum resarcitio aedificii est demandata, id
primum non debent praetermittere aut sepelire, nisi in summi
architecti Christi indignationem velint incurrere.
Tandem
facilius fuisset omnia foramina in cribro obturare quam omnia
mendosa illic corrigere.
Ergo oeconomiam brevi mittam puram,
quantum nos per dei gratiam potuimus unanimi consensu iudicare.
Baptis[mi] et coenę administratio fuerat prolixior, sed a
collegis est contracta; forte adhuc satis prolixam esse dices.
Sed audi, propter quid hodie proscinduntur ac traducuntur verae
ecclesiae Christi?  annon propter hanc causam sacramentariam?
Oportuit igitur non nimiam adhibere brevitatem, quae* (*a.R.
quam/ quod?) cum obscuritate esset coniuncta.
Certe haec agenda,
ut vocant, sive oeconomia concionari debet multis in Germania.
Huc accedit, quod ministri non alligati sunt certis verbis, quin
pro aedificatione ecclesiae in summas contrahant, quę copiosius
sunt proposita ; servata tamen est ea moderatio, quę aliis visa
est nostris hominibus et ecclesiis convenire.
Porro tristia sunt, quod graviter affligimur peste et graviter
decumbit unus ex collegis nostris, dominus Petrus cum uxore
gravida et multis liberis, qui fidus est servus Christi et populo
valde charus.
Ego eum nostramque ecclesiam vestris precibus
commendo.
Magnates, divites, docti plerique omnes hinc fugerunt
non sine offensione infirmorum, qui antea istorum diligentia et
assiduitate in concionibus ad puram doctrinam non parum fuerant
permoti.
Sunt, qui prorsus excusent, imo laudent factum; ego uti
non graviter insector, ita etiam non excuso.
Misera sane est
dominis imbecillitas; confirmet nos dominus.
Dominus meam
familiam tertio invisere coeperat hac lue; commonstrata virga
diebus aliquot eam avertit.
Fateor me adhuc cupere vivere, ut
iuvem res collapsas pro modulo doni dei erga me miserum
peccatorem; si tamen deus me velit multis curis et molestiis
liberare praeter meam voluntatem, ora, ut consolatione spiritus
sui sancti me nunquam destituat, quemadmodum promisit: Paracletus
manebit vobiscum in aeternum.
Unum exciderat:  Ursinus noster
fere absolvit scriptum Germanicum (imo Germanicum est absolutum,
sed idem facit Latinum, in quo adhuc versatur; quaterniones
habebit triginta minimum), in quo ex fontibus totius causae
sacramentarię defensionem suscepit, licet nomina adversariorum
reticeat.
Partem legi; eruditum est scriptum.
Tu optimum fratrem
et<gr>parastatHn</gr> precibus tuis adiuva.
Ego de concionibus
aliquot edendis de voluntate principis cogito, in quibus non tam
acumini doctorum quam simplicitati rusticae satisfacere conatus
sum.
Plura scribo, quam constitueram.
Brunnerus quoque de
ascensione Christi brevi bonum librum est editurus.
Ego praeter
conciones diffusiorem catechismum habeo prae manibus eadem
methodo servata, quae est in minore.
In eo statueram perspicue
medullam praecipuorum dogmatum tractare.
Tu iuva me precibus,
quemadmodum et libris iuvas.
  Charta non fert plura.
Itaque
domino fidelissimo Iesu, cuius es servus, te tuosque optimos
collegas commendo, quos nominatim salutari meo nomine cupio,
meque ipsorum precibus commendo, ecclesiam afflictam ac optimum
nostrum principem.
Vale, venerande senex ac serve Christi et me amare in domino
nunquam desine.
Datum Heidelb[ergae] 25. octobris anno 63.
                                           Tuus ex animo
Gasp[arus] Olevianus.
Die dominica praeterita administrata est coena pure ex pura
formula magna attentione et frequentia.
Dominus sit benedictus.
Salutant vos reliqui mei collegae.
Eximio servo Christi servatoris domino Heyricho Bullyngero etc.
Tiguri
