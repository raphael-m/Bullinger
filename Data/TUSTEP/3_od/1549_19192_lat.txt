<nr>[19192]</nr>
<ae>Lelio Sozzini an Bullinger</ae>
<od>Basel, 31. Juli 1549</od>
<vo>Autograph: Zürich StA, E II 359, 2842.
(Siegel...)</vo>
<dr> <dr>
<re> </re>
<tx>Doleo et quidem vehementer doleo peccatum meum male pingendi
adeo excessisse, ut tibi quoque fuerit offensioni, quem semper
cupio inoffensum. Dolerem adhuc magis, quod, dum culpam meam
deprecor, in idem et fote non minus prolabor, nisi a te membro
sperarem, quod a capite obtinemus omnes, remissionem nimirum
poene, quam persolvendo minime sum ego, etsi posthac omnem
diligentiam me adhibiturum recipiam, ut aliqua ex parte levetur
tua et aliorum molestia. De Polono magnificentius sensi, quam
putas, et quia nosti, dum esset apud nos, ut nihil magis
videbatur timere sibique gravius fore, quam si divulgaretur,
dextre in hunc sensum potuisses interpretari ipsum ita se
gessisse, ut notior iam sit, quam ipse vellet; nam hic,
Argentinę, Genevę et alibi non est, qui ipsum non optime
noverit. Vix audebat nobis se aperire prae modestia et
Argentinę haudquaquam reveritus est verbis, si non pugnis
acriter certare cum lotrice quadam, cuius iniurias ferre
impotens rem ad magistratum deferre pergebat cum suo privilegio
regio non dubitans, quin grave supplicium de re levissima
sumptum fuisset. At Bucerus placavit hominem. Hęc habeo cum
aliis multis a viro docto et pio, qui hac hyeme ei convisit in
aedibus eiusdem Buceri, a quo, ut ipsemet fassus est mihi et
ista confirmat, plurima accepit, beneficia, quibus quam
splendide rependerit, nescio; hoc unum scio uxorem Buceri hic
coram multis non semel conquestam esse, quod nihil unquam nisi
verba dederit.
^$Itaque verbis illis aliud nihil volui quam voti compotem ipsum
non fuisse, id quod melius intelliges coram. Interim tamen, ne
me solum putes in hac sententia, cura, ut D. Gasnerus tibi
communicet, quae ei in aurem scribit D. munsterus, meque de viro
claro genero ortum non obscure sentire et mihi amicissimum non
traducere persuasissimum habeas, idque ne unquam in mentem
veniat, dominum supplex oro.
^$Calvini responsum in tanta temporis angustia et negotiorum
oppressione vix potui semel perlustrare, mihi crede. Si non
aperuisti literas doleo; in praesentia non mitto, quia videbo
diligentius et extimulabo hominem adhuc magis, ut iubes, ne quid
desideretur, licet ante triduum per certissimum nuntium copiose
ei scripserim et quaedam, ut pollicitus eram, prioribus
petitionibus adiecerim, inter caetera autem hoc unum est, quod
habes hic inclusum; reliqua, si non gravaberis audire,
intelliges, quum rediero.
^$Utenhovius, qui te salutabat, est ille Gandavensis, qui a vobis
impetravit consilium super negotio Missę faciendę missę; idem
mihi scripsit ex fratribus D. a. Fales duos custodiri in arce
munitissima religionis ergo. Iam vero ex Italia habemus Dragutum
principis Turcarum generum prope Ianuam ad tria miliaria
Helvetica sub auroram cum appulisset, una tantum praeda
exportasse 150 animas ac mox se recepisse in sinus Gallicos
tentaturum haud dubie simile quippiam in reditu; quod autem
praelibato Draguto cum gibboso furcifero aliquid intersit
societatis, non leves sunt coniecture.
^$Imperator tandem accepto responso a camera imperiali pontificem
nihil iuris habere in urbe Placentia Parmam quoque petit et alia
quaedam, imo si credendum est omnibus, omnia dicit ad se
pertinere, quae Romanus possidet. Proinde nisi sponte sua
detulerit, timendum, brevi ne ad arma veniat decisio. Octavio
Farnesio 40m coronatorum singulis annis promittit Caesar se
assignaturum in regno Neapolitano eosque quam libentissime
reciperet ipse. At vulpis vetual interdicit sperans maiora. Deus
scit, quid futurum. Nos ipse regat spiritu illo suo principali,
et alii omnes, si non supervacanei, certe non necessarii nobis
erunt.
^$Ex Caelio, quum ei miseris apo­gra­phum, non dubito, quin tanto
citius et et eo perpensum diligentius sis recepturus iudicium.
^$Scertelinus salutem tibi condupplicatam iussit ex suis
fautoribus praecipuo, id quod facio ex animo, ut qui tibi
foelicissima omnia desidero neque aliud habeo, nisi quod me
perperam <propterea?> amare non cesses, quia in me reprehendenda
habes non pauca; sed potius ora mecum donatorem bonorum omnium
ardenter, ea emendet omnia, idque ut ego faciam ardentius admone
frequentius et liberius; nam ulla in re mihi non ęque places et
hoc nomine tibi plus debeo, quam unquam putarem. Iterum vale
felicissime.
^$Basileę ultimo iulii 1549.
^$Tui observantissimus Laelius Sozinus.
^$Quaeso, dicas D. Bibliandro me cum desiderio ipsius expectare
responsum et hospitem meum semper venerandum saluta cum reliquis
amicis. De nostro Vergerio nihil, cum ipse ad te scripserit.
^$Num Turco baptizato eius quoque famulitium universum tingendum
censes, et si non licet in hoc circumcisionem imitari, cur
liceat in filiis, qui non meliore iure circumcidebantur,
gratissimum pariter esset tuum hac in re habere iudicium.
<lz>[Adresse ...]: Clarissimo viro domino Henrico Bullingero,
apud Tigurinos episcopo vigilantissimo, obersvandissimo mihi.
Tiguri.
