<nr>[25035]</nr>
<ae>Bullinger an Pfalzgraf Ott Heinrich von Neuburg</ae>
Zürich, 8. März 1555.
Zürich  ZB  Ms. F46, 44.
Gleichz. Kopie.
Durchleuchtiger, hochgepornner fürst, E[wer]
f[ürstlich] g'naden mein underthenig, schuldig
und willig dienst alzeitt bevoran. Gnediger fürst und herr,
der edell vest Hanns Jacob Adelschweiler von Nollingen, mein
freundtlicher, lieber schwager bericht mich, was grosser
fürtreffenlicher gnad und guthatten E. f. g. im als einem
unverdienten bewisen habt und noch teglich bewysett. Darumb
ich verursacht, E. f. g. uff das aller truwlichest zu
danckhen, mit undertheniger pitt, E. f. g. inn, als der
hilff und ratth bedarff, fürhin in gnaden bevolhen ze haben.
Khönde immer E. f. g. ich mit allem dem, das mir müglich,
gedienen und gefallens gethuͦn, wölthe ich alle zeitt
bereit
sein. Schickhen hiemit zwo getruckhte sermonen, die ich
vergangner tagen in den truckh geben hab und grad yetzundt
von der preß kumend, bitten underthenig, E. f. g. wölle
gedachte sermones in g[naden] von mir aufnemen etc.
Demnach hat mein fürgeliebther tochterman her Josias Simler,
diser kilchen schul leser in dem Nüwen Testament, uß
besonder lieb und anmuttung, so er zu E. f. g. tragt, das
Epitome bibliothecae etc. E. F. G. zugeschriben und
dediciert, alls die epistola dedicatoria und das werckh selb
bezügett. Sollich buch ist erst gestern gar ußgetruckht. So
woldt mein fründtlicher schwager hütt verrytten, und was
aber obgemelter mein lieber tochtermann nit bey der statt,
so zu seiner muther, die todts kranckh lag, gereysett. Der
was wol willens gewest, das buch fürstlich rüsten ze lassen
mit inbinden und gepürlicher zierd. Dweil er aber nit
anheimsch was und ein so komblicher bott, durch den das buch
E. f. g. in yl und gewiß mocht gefertigt werden, hab ich
mich vertruwlichen gwalts angenommen und in seinem nammen
zwey exempla von dem herren Froschouwer gefordert, soliche
ingemacht und schickhen sy E. f. g. hie mit meinem
freundtlichen schwager gar guther zuversicht, E. f. g. werde
solichs in g[naden] von mir uffnemmen. Was dann mein
fürgeliebther tochterman besonders E. f. g. ze schriben
hatt, mag hernach, wann er wider anheimsch khompt, von im
bescheenn. Das ist aber gewiß, und bin ich auch deß
grundtlich bericht, das obermelte dedicatio gar nit der
meinung bescheen ist, wie aber diser zeitt bey vilen
gewonlich ist, das er ützitt von E. f. g. uffbringe, begere
oder under solcher gestaldt höusche, zu* (*a.R.: in?)
vernüegt größlich wol, so er E. f. g. gnad und guten,
geneigten willen haben mag, so er E. f.g. gefallens gethan
und nach weither gedienen khan, ja so E. f. g. fürfar[en]die
guten künst zu lieben und innen harfür ze helffen sampt der
warhafften christlichen religion. Über das alles E. f. g.
gut wüssen haben mag, was unser gn. herren und oberen
allgemeine satzung ist, kheine myetten, gaben noch
schenckhen zuͦ nemmen, das E. f. g. gar khein andernn
gedanckhen hierin fassen soll, dann das hertzlich und
guttwillig E. f. g. min fürgeliebther tochterman hatt dienen
und wolgefallen thun wollen. Bittend underthenig, uns in
g[naden] alle zeitt bevolhen zu haben. Gott der
allmechtig wölle E. f. g. inn seinen göttlichen gnaden in
gesundtheitt und rechten wolstandt langwirig erhalten. Datum
zu Zürich des  8. marcij anno etc. 1555.
E[wer] f[ürstlichen] g[naden] williger diener Heinrich
Bullinger,
diener der kirchen zu Zürich.
