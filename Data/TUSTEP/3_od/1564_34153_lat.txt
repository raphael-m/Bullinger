<nr>[34153]</nr>
<ae>Theodor Beza an Bullinger</ae>
Genf, 17. Oktober 1564.
Zürich ZB, Ms
F 62, 13a.
/ Orig.
(Aut.)
Primum omnium, mi pater, etsi vehementer afficior domes[tici] illius tui doloris sensu, tamen domino et deo nostro pro te nobis restituto non aliter gratias
ago, quam si mihi ipsi vel centies reddita esset vita.
Faxit autem ille, ut brevi etiam intelligam ne reliquias quidem ullas aut veterum aut novorum tuorum
malorum superesse, quantum quidem vitae istius miserae et calamitosae conditio patitur.
De rebus nostris dei gratia Lugduni iam maxima ex pa[rte] lues illa
desiit, et rursum colligitur ecclesia satis freq[uens]. Vireti nostri alteram filiam et neptim pestis corripuerat; sed per dei misericordiam utraque salva est.
Ipse vero mirabiliter fuit adhuc conservatus.
Eo quoque perlata erat fama de tuo obitu, adeo ut ipse valde esset eo nuntio perturbatus.
Sed superiore
hebdoma[da] tum ad illum tum etiam ad alios multos passim scripsi, ut mecum<gr>carisHria</gr> pro tua salute persolvant, quod sc[io] tam illis fore iucundum
quam nostris, id est Christi, adversariis triste et ingratum.
Iterum igitur, mi pater, ecce te ample[ctor] et rogo, des operam, ut plane valeas.
De nobis
scripsi antea, quod res erat, pestem videlicet valde clementer nobiscum agere; nunc vero, nisi quid deterius deinceps acciderit, plane videtur a nobis discedere
constituisse.
Abhinc quindecim dies, quum sedecim una laborarent, quatuordecim nunc convaluerunt, et nunc ex tota urbe duo tantum eo morbo correptos numeramus,
nec quisquam tactus est praeter quasdam ancillas et ex infima plebe nonnullos.
Ita speramus dominum paulatim nos respecturum.
In Delphinatu tamen adhuc
grassatur malum.
Aula iam contendit Massiliam versus, inde Tholosam et Burdegalas venire cogitat et ibidem hyemare, ab . . . . .  omnes nostrarum partium
proceres regi occurrent.
Condensis coram toto ecclesiae coetu publice poenitentiam egit cum lachrymis disciplinam domi suae constituit, denique, ut ad me
scribitur, prorsus alius homo factus est ab uxoris obitu.
Vidi etiam eius ad reginam literas valde graves adversus postremam illam edicti declarationem, cui
certum est locum inter nostros nullum fore.
Utinam vero pax satis firma obtineat, quod multo certius sperarem, si foedus illud, de quo ad te scripseram, cum
rege coire posset addita quidem expressa de conservando edicto promissione.
Nam alioqui de ea re absit ut unquam a vobis vel a piis ullis cogitetur.
Hoc igitur
quum ad me denuo ex Gallia permulti fratres scripsissent, placuit nostro senatui de ea re socios nostros interpellare, quam ob causam una cum d.
Roseto, syndico
nostro, Bernam veni, ut te audivisse puto.
Ibi vero audivi legatos nostros nonnihil difficiles ac pene alios se praebuisse quam et hic et apud vos initio
fecissent.. Quod ego iam apud illos non dissimulavi literis ad eos scriptis, ut omnia candide et syncere agant, alioqui alios quaerant, qui foedus istud
procurent.
Et spero omnino eos aperte acturos.
Utinam igitur dominus ea consilia suggerat, quae et ad ipsius gloriam faciant et ad ecclesiarum salutem.
Utinam
vero mihi ad vos usque excurrere licuisset.
Quod si esset factum, nulla certe ratione me continuissem, quominus ad te usque penetrarem et te, mi pater,
complectendo animum meum exaturarem.
De nostra ubiquitate spero sane adversarium illum nostrum Satanam ęgerrime hoc, quicquid est nostrae opellae laturum;
adeo multa mihi scribenti obiecta sunt impedimenta.
Nec enim satis fuit Bernensi profectione opus impediri, quod nunc esset absolutum, sed et in typographia
Crispini nostri febris duos ex operariis corripuit, quorum nunc mira hic est raritas, ut rem totam necesse fuerit intermitti.
Cras tamen, ut hodie mihi
pollicitus est, ad opus revertentur, quod paucis diebus favente deo absolvetur.
Habeo autem in Germania, qui quovis tempore missa exemplaria recipiat et
divendat, quod sedulo curabo.
Interea mitto ad te excusorum foliorum exemplaria duo, quae postea perficiam.
Sed quorsum haec? Nolo te iam ubique esse, sed in eo
uno potius totum esse, ut valetudinem confirmes.
Bene igitur vale, mi pater, una cum reliquis fratribus ac collegis omnibus, quos omnes utinam dominus noster
clementissimus benigne respiciat et conservet et tecum magis ac magis benedicat.
Genevae  17. octobris 1564.
Tuus Beza.
Omnes collegae, quibuscum, sicut dolor fuit communis, ita etiam nunc est mihi commune gaudium, plurimum te salvere et prorsus valere iubent.
Abhinc duas horas nobis renuntiatum est quatuor ex nostris exulibus, qui hic in vicinia non desinunt insidias nobis struere, inter se nescio quam ob causam ita
feliciter certasse, ut duo sint interfecti, unus duobus sclopeti ictibus perfossus vix animam trahat, quartus sit satis graviter vulneratus.
Magnum certe dei
iudicium et valde . . . . . . . [Schluss fehlt.]
[Adresse fehlt.]
