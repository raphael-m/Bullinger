<nr>[41004]</nr>
<ae>John Parkhurst an Bullinger.</ae>
Norwich, 16. Januar 1571.
ZÃ¼rich StA, E II 369, 163. / Orig. (Aut.)
Ep.Tig. I, S. 136f.
Salve, mi Bullingere. Quod rarius ad te scripserim, mors
Abeli in caussa fuit, cui soli meas literas et alia
quaecunque committere solitus sum; erat enim fidelissimus
amicus, et ubi alium Abelum invenire possim, plane dubito.
Sed dominus, (uti spero) suscitabit mihi similem, qui eius
munere in posterum fungatur. Nordovicum fere 100 milliaribus
distat ab urbe Londinensi, quo ego non soleo equitare nisi
ad parlamentum vocatus, quod proxima hyeme futurum est. Ibi
quaerendus est fides aliquis, qui mea ad vos tuto curet
deferenda. Nostri mercatores nec Flandriam nec Hispaniam
libenter adeunt; metuunt enim sibi ab Hispanica inquisitione
plus quam diabolica, quae nec suis nec exteris parcit.
Grindallus, nuper Londinensis episcopus, factus est
archiepiscopus Eboracensis, Sandus Wigorniensis Londinensis.
Circa initium novembris magnae maris inundationes multum
damni diversis Angliae partibus attulere, nec immunes sunt
mea Norfolcia et Suffolcia; Flandria prae aliis omnibus est
adflicta. Solum apud nos altis nivibus (quales ego nunquam
vidi) aliquot septimanis adopertum et fuit et est; nihil
viride usquam apparet. Lues pecorum propter inopiam cibi
metuitur.
Uxor mea ab initio novembris ad hunc usque diem aegrotavit,
nondum convaluit. Quodsi scivero has meas ad vos tuto
delatas, saepius scribere conabor; nam mors Abeli, tumultus
Belgici et exploratores undique conatum hactenus aliqua ex
parte retardarunt meum.
Opta omnia felicissima vestris consulibus, senatoribus,
verbi ministris, civibus et toti ditioni Tigurinae. Bene
valete omnes in domino. Et iterum iubeo te valere,
suavissime Bullingere. Mea valetudinaria vos omnes
s[alutat]. Nordovici, 16 ianuarii, 1571.
Tuus ex animo,
Ioannes Parkhurstus, N.
D. Henrico Bullingero, Tiguri.
