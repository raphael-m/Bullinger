<nr>[20118]</nr>
<ae>Martin Micronius an Bullinger</ae>
London, 28. Mai 1550.
Zürich StA, E II 343a, 439.
Zur.lett. III, S.562ff.
Ep.Tig. III, S.366f.
Füslin, Cent. 70 (S.285ff.)
Orig. (Aut.)
S[alutem] P.  Quanquam negligentior, quam par sit, alias ad
te literas dedi, vir
praestantissime, scriptas 20. maii tamen nolo denuo
repetere, ne sim tibi
molestus seriis alioqui negociis publicis privatisque abunde
satis distracto.
Res Christi eodem perstat loco bona gratia dei; interim non
cessat antiquus
serpens insidiari calcaneo Christi, licet sępius eius
caput teratur potentia
verbi dei praesentique eius auxilio. Male metuimus a partu
illo
Flandrico-Hispano; classem habet instructissimam, ut audio,
quid vero moliatur,
novit dominus. Ante quatriduum narravit vir clarissimus
d[ominus] a Lasco pro
certo se didicisse classem Hispanicam tempestate oborta
dispersam et perditam,
quae res <gr>pantokratora </gr> detinuerit in Germania
Inferiori. Pax firma
speratur inter Angliam et Galliam. Venit nobilis Francus
nomine d[ominus] de
Satilion 23. maii; hic iuramento publice pacem firmavit
eiusdem mensis 25.  Faxit deus, ut sit sancta ac perpetua!
D[ominus] Hoperus adeo multis negociis obruitur ob novum
episcopatum, ut illi
non vacet docere publice, multo minus literas scribere;
quare excusatione omni
dignus est, si aut nullas aut raras dat. His diebus
consiliarii aliquot
articulos illi proposuerunt, quibus subscriberet; sed
excepit tres. Unus est,
quod sacramenta conferant gratiam; - hic cupit mutari
conferendi in obsignandi
aut testificandi verbum; alter librum ab episcopis
propositum omnibus modis
diligenter servandum, ut nihil immutetur; postremus, ut
approbet libellum de
ordinatione ministrorum ecclesię. Quid hic futurum sit,
nescio. Ipse intra
triduum aut quatri[du]um in patriam est equitaturus; eius
uxor clarissima et
filiola cum Ioanna rectissime valent teque una cum tota
familia plurimum salvere iubent.
Scripsi alias de Tigurino quodam captivo et damnato, sed
beneficentia regis
liberato, cui nomen est Valentinus Wertmullerus. Miramur
quod nihil responsi
accipiamus de eo; nam fraudem metuimus. Corradimus interim
quantum possumus
eleemosinarum, ut redimamus. Verum summa est maior, quam ut
nos extranei Flandri
commode possimus colligere, siquidem praeter meam spem
numerandę nobis erant
librę circiter sex, hoc est, coronati 19, et nos numero
sumus pauci ac fere
pauperes. Si parentes eius valent, precamur ut mittant
summam aliquam
pecuniarum, ut cito liberetur, illorum cognatus ut dicit.
Salutat tuam
humanitatem d[ominus] Ioannes Utenhovius, modo d[omino]
Hopero convivens.
Dum hanc faciem verto, accedit vir probus, qui narrat, regem
hodie iussisse sex
naves maximas omni apparatu bellico instrui. Cęterum quo
spectet, nemo adhuc
novisse potest. Rogato dominum pro ecclesia sua per
antichristum
Hispan[o-Fla]ndricum vexata. Salutabis meo nomine, si
placet, observandissimos
praeceptores meos, d[ominum] Theodorum Bibliandrum,
d[ominum] Conradum Pellicanum, d[ominum] Gesnerum, reliquosque bonos viros.
Londini 1550. maii 28.
Tui studiosissimus Martinus Micronius.
Pręstantissimo viro d. Henrico [B]ulingero, ecclesię
Tigurinę [a]ntistiti
diligentissimo dignissimoque.
              Tiguri.
