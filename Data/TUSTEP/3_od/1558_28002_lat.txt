<nr>[28002]</nr>
<ae>Simon Sulzer an Bullinger</ae>
<od>
Basel, 7. Januar 1558.
<vo>Zürich StA, E II 371, 708. / Orig.(Aut.)
S. Pro exemplo responsionis Gallicae, mi Bullingere, magnam graciam habeo; erit enim eius usus nobis forte necessarius atque utinam idem frugiferus; ea autem cautione usurpabimus, ne fidelis communicatio fraudi sit tibi.
Status Italiae turbulentus et plenus calamitatibus satis declarat antichristi Romani studia, cuius hi fructus sunt.
Idem quantum prae antecessoribus moliatur extinguere veritatis lucem ubicunque fulgentem, vel eo probat, quod non solum ex patribus veteribus aliquot ob solam
Erasmi castigationem, sed quaedam Augustini etiam simpliciter adeoque et ipsum Scotum damnarit, adde et in decretis Gratiani quaedam immutare, non pauca tollere ut minus pro tyrannide sua facientia tollere nitatur.
Accipimus Moronem cardinalem in vinculis teneri ut Lutherismi nomine suspectum, tum et episcopum Cremonensem ob eandem causam citatum esse Romam et in periculo versari.
Accersitus est et Riginaldus Polus non semel ad urbem, qui nescio quid metuens et intercessionibus reginae
Anglicanę et aliis praetextibus utitur, denique et in omnia se vertit, ne veniat.
Carafa cardinalis, qui hac transiit Bruxellis habuit obvium honoris ergo Philippum ipsum, a quo plus quam regia magnificentia exceptus dicitur; infortunium tamen passus est in hospicio, ut, quod nocte intempesta ad fundamenta usque conflagravit incendio.
Evasit vix ipse salvus sarcinis interim suis omnibus igne absumptis; sed eam iacturam facile pensabit regis, a quo tantum non adoratur, praepostera liberalitas.
De episcopo Monasteriensi pro certo narravit vir fide dignus, quod obtinere legitimam et vere episcopalem administrationem atque legitimum coniugium serio iam diu annisus sit, cumque operam se ludere cognoverit apud obduratum canonicorum suorum collegium, sua sponte episcopatu se abdicarit.
Significat idem ducem Clivensem de reformatione ecclesiarum in suo principatu serio deliberare et ad eam potissimum inclinare formam, quae pridem ab archiepiscopo electore Hermanno sanctae memoriae instituta
fuerit.
Orandus est dominus, ut piis conatibus misericorditer adsit, quo propagetur ipsius nomen in ducatibus illis duobus celebribus et bene magnis.
Colloquium Vormaciense, ut scribis, abruptum est penitus, quod tamen ab allata regis Romani resolutione restauratum iri sperabant.
Verum adversarii neque argumentis neque mandato regio permovere potuerunt, ut denuo ad cęptam redirent collocutionem, causae nimirum, quam et pessimam et contra conscientiam fovent, diffidentes.
Institit non ignaviter
et ipse praeses Iulius Pflug apud suae partis homines, ut obsequerentur; sed surdis fabulam.
Nostri ergo, ut constaret dirumpendi colloquii causam ab ipsis datam non esse, scriptum publicarunt suo nomine, cuius tibi mitto exemplum.
^$Cęterum, quod maxime scribere volui, haud ignoras, mi Bullingere, diu iam a pientissimis quibusdam nostrarum ecclesiarum et nostri amantissimis viris per seriam et variam deliberationem quaesitam viam esse, qua non solum ii, qui in imperio Christum profitentur,
sublatis dissensionibus concordiam inter se christianam sancirent, verum etiam nos, qui in Helvetiis Christum amplexi sumus, eodem christianae consensionis vinculo comprehenderentur, qui nimirum membrorum Christi integram societatem coalescere cupiant, scandala auferre e medio ex controversiis nata, unde adversariis triumphus obvenit, piis dolor et infirmis grave ad suscipiendam veram Christi professionem impedimentum.
Cumque illi ipsi boni viri neque scriptis hincinde neque legatis et
sequestribus tantum profici posse existimarent, quantum necesse sit, propterea quod scripta qualiacunque tandem in controversis capitibus lectori vix unquam satisfaciant, uberior saepe requiratur explicatio atque diligens ultro citroque collatio, visum fuit eo dirigere consilia, ut universali piorum et eruditorum synodo fraterne et pacifice de religionis doctrina tractaretur.
Videntur autem eo usque profecisse fide et sedulitate, ut nostris etiam ecclesiis in eorum consessu locum futurum sperare
possimus et auditum iri nos, quod (ut nosti) hactenus obtineri nequivit, quando Augustanae confessionis consortes soli inter se Helveticis ecclesiis et exclusis et damnatis convenerint.
Quare nos quidem hoc ipsum studium impense probamus acturi graciam deo, siquidem eam ianuam ad communem verarum ecclesiarum pacem sarciendam aperuerit, et in spe sumus bona non defuturm eiusdem spiritum conventuris in ipsius nomine, quo citra veritatis iacturam servorum Christi unanimitas sarciatur et confirmetur
ac velut consertis manibus liceat oppugnare hostem communem eumque potentem et pertinacem duce Christo.
Sed et praesumimus pie occasionem eam, si offeratur, vobis charissimis fratribus aliisque nec ingratam nec negligendam iudicari, maxime cum constet  interfuturum conventui clarissimum virum Philippum Melanchtonem, cuius extant non obscura observantiae et charitatis erga nostras ecclesias testimonia.
Pollicitus is nuper est abiturus ex urbe Vangionum fratribus manu, si in iis regionibus synodus
indicetur, se etiam si Saxones venire recusent, sua sponte interfuturum; pręter hunc autem nec alii deerunt, si procedat, praestantes viri dei, quos constat singulari iudicii aequitate et moderatione praeditos esse, cum quibus de pietate et religione collocutionem iucundam et frugiferam fore speramus.
Haec fusius ad te, mi Bullingere, non meo solum, sed et symmistarum meorum nomine cupiens de voluntate (fehlt tua)fratrumque certior fieri, an, si indicetur aliquando conventus et invitemini cum
aliis ministris Helveticis, comparere libeat, siquidem id per magistratus clarissimi consensum et facultatem liceat, quo possimus amicis non nostram solum, sed aliorum etiam promptitudinem significare et stimulum addere pergendi in moliendo opere pio.
Ubi vestram sententiam acceperimus, Bernatum etiam et aliorum sententiam requiremus.
Incertus quidem eventus deliberationis est et multa sunt, quae sanctos saepe conatus remorantur; verum in spem optimam erecti haec scribimus, qui non existimamus
ullum in declaranda promptitudine nostra periculum esse.
Bene vale in Christo Iesu cum symmistis fratribus, quos nostro nomine salvos iubeas reverenter.
Basileae 7a.
ianuarii anno 1558.
Per hunc studiosum, quaeso, rescribe.
T[uus] Sulcerus fratrum symmistarum et suo nomine.
(Ohne Adresse.)
