<nr>[37093]</nr>
<ae>Matthias Schenck an Bullinger</ae>
Augsburg, 10. September 1567.
ZÃ¼rich StA, E II 375, 811. / Orig. (Aut.)
S. Scripsi nuper ad te per Andream Iociscum neque nunc sane
quidquam habeo, quod addam, quam vulgaria illa, quae minore
molestia ex eo, qui literas perfert, cognosces, Alberti
magistro, quare ignosces brevitati. Albertum quidem ipsum
quominus vobis commendem, vester erga ipsius patrem,
Georgium a Stetten, singularis amor benevolentiaque facit,
qui vos non conquiescere, scio, sinet, quoad effeceritis, ut
nostrae expectationi satisfaciat, id quod vobis facile erit;
neque enim eo ingenio est, ut de ipso praeclarum aliquid
(loquor autem de ingenii cultura et eruditione) polliceri
nobis possimus; est tamen prodire quodam, si non datur
ultra. Ab Hallero nihildum accepi. De puero pharmacopola
quid fiat, scire velim, cum equi Stettenses sint reducendi
vacui. D. Gvalthero atque Wolfio scripsi superiori mense;
qui quia nihil rescripsere, non mirabuntur nihil se modo a
me accipere, salutem tamen multissimam dices cum ipsis tum
Hallero Simleroque. Quod reliquum est, bene vale,
humanissime mi d. Bullingere, et me amare perge.
Augustae  10. septembris 1567.
M[atthias] Schenckius, t[otus]
t[uus].
Ornatissimo viro d. Heinricho Bullingero, d. atque amico
observando.
