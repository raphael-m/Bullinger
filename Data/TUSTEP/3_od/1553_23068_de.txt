<nr>[23068]</nr>
<ae>Bullinger an Landgraf Philipp von Hessen</ae>
Zürich, 7. Mai 1553.
Zürich StA, E II 337, 555.
Gleichzeitige Kopie.
Dem durchlüchtigen, hochgebornen fürsten und herren herren
Philipsen landgraffen zuͦ Hessen, graven zuͦ
Katzen-Elenbogen etc., sinem gnedigen herren.
Durchlüchtiger, hochgeporner fürst, gnediger herr, min gantz
willig dienst sampt allem guͦtten sye ü[wer]
f[ürstlichen] g[naden] bevor etc. Demnach
v.f.g. schryben sampt gethonen antworten uff Theobaldi
Thameri yngelegten geschrifften mir von v.f.g. dieneren
trüwlich und wol überantwort, uß welchem ich verstanden, das
v.f.g. gnedig begärt, das mitt gedachtem Thamern flyssig
conferiert, ob er möchte von synem schädlichen irrthum
abgewändt werden, hab ich die stund bruͤffen lassen mine
fürgeliepten bruͤder und mittarbeitter, im wort diser
kilchen diener, namlich die wolgelerten, frommen und
getruwen h. Conradten Pellicanen und h. Theodorum
BIbliandrum, der hebraischen sprach und heiliger gschrifft
läsere, ouch h. Rodolpfen Waltharten, h. Hansen Wolffen, h.
Ludwig Lavatarn und h. Wolffgangen Halleren, pfarrer und
brediger, und nach verläsner v.f.g. missif sind wir alle gar
willig gewäßt, v.f.g. zuͦ dienen, habend allso die
bygelegten geschrifften geläsen und daruß verstanden die
unbegründt und gar absurdam opinionem Thameri. Dargägen aber
habend wir gott, unsern herren, gelopt, der v.f.g. in ir
hertz geben ein sölichen verstand und erfarung der
gschrifft, das si gemögen alle faltschen leeren gedachts
Thameri umbkeren und die reinen warheit retten; bittend gott
von hertzen, das er syn gnad und geist v.f.g. wölle meeren
und beständig bis in das end erhalten. Daruff habend wir
Thamern zuͦ uns beruͤfft, früntlich begruͤßt, uns
erbotten aller liebe und fründschafft. Und diewil v.f.g.
eins früntlichen gesprächs mitt im zuͦ halten begärt,
syend
wir erbüttlich, imm guͤttlich zuͦ hören. Hiemitt
fiengend
wir den handel von dem grund an, ob er erkante, das die
heilig, göttliche geschrifft, die Bibel genampt, das
warhafft gotteswort were? Antwort er hieruff so dunckel und
verworren, das wir mitt vil und allerlei fragen syn meinung
von im muͤßtend bringen. Die was: wenn die creatur und
conscientia nitt damitt stimpte, wer es nichts. Wir
befundend ouch, das er heiliger gschrifft nitt zuͦgab, das
er sollt und wir inn wisend, das er billich zuͦgäben
söllt.
Er aber was so ungepärdig, unzüchtig, schrey, wolt nitt
hören, was man im früntlich sagt, das uns derglychen
wuͤster man nit fürkommen ist, an dem es alles verloren
was, was wir guͤttlich mitt im handletend. Kam zuͦletst
dahin, das er fry bekandt, diewil wir sine principia,
creaturas und sin conscientiam nitt annemmen, so wölle er
unser principium, die literam oder die gschrifft nitt
annämen, dardurch wir verursacht wurdend, nitt wyter in dem
gespräch fürzefaren. Befalhend in gott als ein armen,
verwornen und zerstörten sins mäntschen, welches v.f.g.
diener wyttlöuffiger erzellen kan; dan wir in darummb
darzuͦ
zuͦ dem gespräch gelaßen und gesetzt habend, das er v.f.g.
berichten, ouch sälbs alle ding sähen und hören künde.
Bitten hiemit v.f.g. underthenig, sy welle an unserem dienst
ein gnedig vernuͤgen haben; dan, wo
v.f.g. wir willige dienst zuͦ allen zytten bewysen
köntend, werend guͦttwillig.
Gott wölle v.f.g. gnädig in wolstand langwirig
zuͦ guͦttem syner kilchen erhalten. Datum Zürich  7.
maij anno 1553.
Ü(wer) f['ürstlichen] g[naden] diener Heinrych Bullinger,
diener der kilchen Zürich.
[Notiz 556b v. Bull.s Hd.]  Missif an den fürsten zuͦ
Hessen, Theobaldum Thamerum belangend, 1553.
