<nr>[23214]</nr>
<ae>Konrad Lycosthenes an Bullinger</ae>
Basel, 25. Oktober 1553.
ZÃ¼rich StA, E II 343a, 449. / Orig.(Aut.)
S.P.D.  Qui meas tibi adfert literas, Bullingere clarissime,
privignus quidem meus est, quem tamen propter raras ingenii
dotes non minus amem, quam si ex meo cerebro natus esset.
Dedit operam philosophiae studio et linguis in Galliis ad
quinquennium fere, ubi sub doctissimis praeceptoribus satis
feliciter profecit. Revocavi ante duos menses et cupiebam,
ut apud nos theologiae saniori navaret operam et aliquando
ad ministerium vocatus ecclesiae prodesset; verum medicinae
studium cum magis arriserit, quam sperabam, nolui, ut
refragante ingenio tentaret aliud, cum invita Minerva nihil
boni atque perfecti parturiat. Cupio igitur, ut cum Petro
Bernate, viro optimo in Italiam proficiscatur et Paduae per
anni spatium medicinae incumbat, quam ibi maxime etiam
florere audio. Cum igitur per Tigurum profectionem
instituerint, nolui filium ad amicum vacuum omnino meis
literis mittere. Nihil novi nunc circumfertur apud nos, qui
subinde aliquid ex tuis literis venamur. Misi nuper ad te
catalogum librorum hac aestate apud nos excus rum, quem iam
dudum te accepisse spero, et num quid ex his elegeris tibi,
proximis literis audire percupio. Vale cum Theodoro
Bibliandro, Gvaltero, Frisio atque aliis amicis ac fratribus
felicissime. Datae Basileae 25. octobris anno domini 1553.
T[uus] Con[radus] Lycosthenes.
Ornatissimo viro d. Henrico Bullingero, ecclesiae Tigurinae
vero episcopo, domino atque amico incomparabili.
                        Tigurum.
