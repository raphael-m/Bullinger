<nr>[21106]</nr>
<ae>Ambrosius Blarer an Bullinger</ae>
Winterthur, 4. Mai 1551.
Zürich StA, E II 357, 374. / Orig.(Aut.)
Bl. III,  120ff.
S. omnes tuas recepi, quibus abunde mihi fecisti satis, mi
charissime et optime frater. Gandaviensis ille quandoquidem
suspitionem tibi imposturę movit ac innumeris fere
quęstionibus a me tentatus est, quibus sic respondit ac
ita sibi per omnia constitit, ut nullam prorsus in animo meo
suspitiunculam reliquam fecerit. Invenit hic comitem, quocum
recta Basileam proficisceretur. Scripsi illi commendatitias
ad quosdam amicos nobiles. Iuvenis est haud vulgariter
eruditus, philisophica probe tenere mihi visus est etiam cum
legum non mediocri peritia; mathematica ita didicit, ut
instrumenta eius disciplinę miro artificio conficere
possit, in Graecis aliquantousque promovit, Latine ut
loquatur coram audisti, mecum certe multum apposite ac
signate, ut nihil dubitem ingenium illud magna diligentia in
studia incubuisse. Literas hic scripsit ad Cornelium
Basdorfium, Caes[areae] m[aiesta]tis
medicum, quas Augustam perferendas quamprimum curabo
cogniturus postea, quid medicus responderit.
Italus ille quod iam tertio spe sua frustratus est,
Sangalli, isthic et Basileę, multum mihi dolet, quando
nonnisi manuum labore, unde frugalis vivat, quęrit; pudet
me profecto Germanorum nomine tantę inhumanitatis, deinde
etiam evangelicorum nomine tam extinctę charitatis erga
domesticos fidei. Multo certe aliter renascentis evangelii
initio animati eramus in exules, cum tamen flores illos
solidiores iam fructus merito sequerentur. Quam tu id genus
hominibus piis pariter et impiis adobruaris, ex me facile
coniecturem facio, qui longe plus quotidie, quam reditus mei
ferant, exigor et impertiendum tamen hilariter ac benigne
pro facultatum a domino nobis datarum mensura, quę hinc
etiam exundantior subinde in sinum nostrum redibit, quo
fuerit a nobis in alios collata confertior.
Tuorum luxuria nihil miror quod egestatem individuam habet
pedissequam; id enim praemii ubique aufert inepta ista et
intempestiva fortunarum profusio, quam utinam Tridentina
synodus sua, qua valere se putat authoritate quamprimum
coherceret suaque in hanc fulmina fortiter torqueret; sed
quidvis illo citius.
Si quid ad Hungaricas ecclesias scripseris, nullo negocio
vel ad Geryona illum medicum vel Buflerum misero. Tu scribe
ac velut praesens quoddam numen ecclesiis illis ades, de
fide, qua reddentur tuę litere securus esto; ego hic tibi
ad hanc aram diligenter advigilabo.
Quinam illi ordines sint, qui concilium contemnant, nondum
accepi; hoc unum, quod scripsi, scriptum ab insigni quodam
viro, qui caute omnia ac circumspecte ad me propter
impendentia sibi pericula. Qui ista quoque addidit:
"Habends fuͤr gewisß, das weder ir noch ich dis conciliums
ausstrag erleben werden; so vyl wirt ingeströuwt."
So hab ich erst auff gestert frisch brieff empfangen, da man
gar nichts schreibt vom uffschlag des concilij; sonder
schribt der (Welser), das es seinen furgang habe. Der mann
hat doch vyl kunttschafft, schribt daby, das er gwisslich
wisse, wie der Turck starck per mare uff Aphrica zieche;
aber diß jar werd uff Ungerland kain gwaltiger zug dann ain
starcker straiff. Es folgt ouch noch fuͤr und fuͤr in
vorigen und gesterigen schreiben, das der kaiser gar schwach
und siech seye und der papst sein oug auff des kaisers tod
oder gsunthait setze; dann so er die exeqution nitt
ersechen, werde er dem concilio ain krummen weg der
verlengerung finden.
Pro tua illa singulari perpetuaque scribendi officiositate
maximas tibi gratias habeo seduloque curabo, ne quid earum
rerum, quę ipse ex dignis fide hominibus rescivero, unquam
ignores. Quę Musculus ex Augusta de concilio accepit,
vereor ut ita se habeant. Plausibiliora vero quemadmodum
certiora, quę Dilgerus vester ex Galliis, pro quibus
maximis maiores tibi gratias ago.
Dominus noster Iesus Christus sic omnia moderetur, ut sub
alis ipsius tutis nobis esse liceat a rapacibus istis lupis
et aquilis, quamquam fieri non potest, ut longiore pace
fruamur, nisi maturiore nobis resipiscentia cęlestem
imperatorem propicium reddamus. Urgete igitur hanc, quos
s[piritus] s[anctus] episcopos posuit ad
regendam ecclesiam dei, quam acquisivit sanguine suo. Ego si
ex pessimis sęculi huius moribus, quid futurum sit,
divinare opporteat, nihil aliud quam malo nodo malum cuneum<f1>Adag. 1, 2, 5.<fe>
divinavero; cęlestem patrem suplicibus votis precemur, ut
omnium pectora ad meliorem et dignam christianis hominibus
frugem refingat.
A Polono isto Floriano prudenter mihi admonitus a te cavebo.
Nihil addo, quum sciam sexcentis nunc te curis districtum
propter vestram synodum Tigurinam, quę utinam Tridentinam
istam, ut simplici veritatis studio vincit, ita etiam,
quaqua patet christianus orbis authoritate sua superaret.
Bene vale, mi venerande charissimeque Bullingere, cum domo
tua et administris in opere domini, cui me nunquam non
accuratissime commenda.  Vituduri,  4. maii 1551.
T[uus] Amb[rosius] Bl[aurerus].
Sunnemanni cuasa cave tibi excidat.
Praestantissimo viro d. Heinricho Bullingero, d. et amico
suo omnibus modis summo.
                                           Tiguri.
