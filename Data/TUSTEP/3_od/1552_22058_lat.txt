<nr>[22058]</nr>
<ae>Pier Paolo Vergerio an Bullinger</ae>
Vicosoprano, 3. März 1552.
Zürich StA, E II 356, 459ff.
Gr. I,  S. 244f.
Orig. (Aut.)
Clarissime Bullingere, salvus sis. E Curia Raetorum venere
ad nos amici quidam, qui aiunt se audiisse de Galitio illos
ministros scripsisse ad te, ut interrogarent, quid de causa
illius Paravicini sentires, censeresne in numerum
ministrorum recipiendum an vero explodendum. Utinam sincere
haec fiant ac non potius animo calumniandi, quod valde
suspicor. Mihi placuisset et placeret adhuc, ut potius
tegerentur vulnera et scis[s]urae ecclesiarum nostrarum et
curaremus, ut possent sanari et uniri, quam ut tuba
caneremus exortum esse dissidium atque exacerbaremus animos
nostrorum principum, qui occasionem quaerunt. Haec mea fuit
sententia. Quam utinam secutus fuisset ille, qui nunc rem
exagiatat! Vaticinor, H[enrice] Bulling[ere], fore, ut ex
hac favilla incendium oriatur. Novi ingenia, novi potentiam
Vulturenorum; scio, quam sint animi eorum commoti, ubi
audierunt eorum pastorem tam duriter fuisse exceptum. Quod
ad me attinet, fateor me optasse occasionem, qua honeste
potuissem a sinodo abstinere atque a tractatione illarum
rerum omnium,  et laetor nunc eam esse mihi oblatam nec
deseram, mihi crede. Unum moneo, quando tua pietas facit, ut
possim omnia apud te, quae sentio, libere dicere: futurum
est, ut Galiti[us] tuas literas passim evulget, si
tantillum scripseris, quo possit efferri et gloriari, imo ad
magistratum deferet clamitans non ferendos esse nescio quos.
Neque dissentio, si tu vel ille dixerit non ferendos
anabaptistas; sed addiderim non protinus eiiciendos, sed
curandum, ut eos nobis lucrifaciamus atque ut totus mundus
intelligat nos non esse in condemnando praecipites. Hic est
huiusce causae status. Tute scis mihi non probari doctrinam
illius; at censeo prudenter agendum magnaque mansuetudine et
caritate, quemadmodum nobiscum agit dominus deus noster. At
si viderimus pertinacem et nullam spem salutis in eo esse,
tunc demum simus severi et rigidi. Sed hic ab severitate
ceptum est, utinam non a rusticitate quadam!
Valeo dei benignitate et laboro diu noctuque; sed homo
nihili, ut ille ait, parum proficit. Adorno nunc novum
librum adversus conciliabulum, sed Italice; illi enim
theatro serviam, necesse est. Cotidie fratres me ex Italia
monent, ut caveam mihi ab Antichristo, quem ferunt esse
contra me supra quam dici possit accensum iri* (* a.R.:
ira!); bene habet: sauciavi bestiam et sauciabo adhuc. Vale
et salve. Dominus Iesus benedicat tuis laboribus. Amen.
Saluto omnes fratres. Vicosoprani,  3. martii 1552.
Vergerius.
Clarissimo viro d. H[enrico' Bullingero, pastori Tigurino.
