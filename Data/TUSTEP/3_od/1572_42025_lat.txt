<nr>[42025]</nr>
<ae>Die Zürcher Prediger an Gaspard de Coligny.</ae>
[Zürich, Ende Februar 1572].
Zürich StA, E II 341, 3455f. / Kopie (v.Wolf).
K.  Ms S 125, 102.
andere zeitgen. Kopie: E II 381, 1351f,
(auf 1352v Notiz von HB's Hand mit Jahr "anno 72").
Gratiam et pacem a deo patre nostro, et domino Iesu Christo
etc.
Ex iis literis tuis, generosissime domine, quas decimo
tertio ianuarii mensis
die ad nos dedisti, maximis animis nostris cępimus
voluptatem. Nam et grata
nobis fuit illustris propensae erga nos ecclesiamque nostram
voluntatis tuae
significatio et hominis non minus pii et religiosi quam
vigilantis et industrii
visae nobis sunt ipsae literae tuae. Scribis enim te, cum de
ea, quae est inter
vestras atque nostras ecclesias, concordia audivisses,
maximo nobiscum gaudio
perfusum esse, quod existimes hac ad ampliandum dei regnum
momenti plurimum
allatum iri, ac licet nos ad id esse propensissimis animis
credas, tamen et eius studii magis in nobis
accendendi causa, et ut una vobiscum adversariis Satanae
conatibus occurramus,
hoc obnixe te postulare, ut et huic coniunctioni
concordiaeque nostrae salvae
inter nos conservandae quantam maximam possumus operam demus
et in eo, quod rex
christianissimus de ineundo cum civitate nostra foedere
cogitet, utilitatis
communis ecclesiae rationem habeamus, denique ut te piis
precibus optimo maximo
patri studiose commendemus, qui sis nobis vicissim gratiam
operamque tuam
omnibus in rebus promptam expositamque praebiturus. Ad haec
tibi,
generosissime domine, sic respondemus, ut initio maximas
tibi de eo gratias
agamus, quod benignissime scriptis ad nos literis illis
propensissimam erga nos
voluntatem tuam nobis attestaris, omnem operam nobis offers,
pia tua in rem
christianam publicam studia atque consilia nobiscum tam
fidenter et aperte
communicas. Nos etsi minus ad referendam gratiam satisfacere
possumus, ad
praedicandam certe et habendam satis sumus facturi.
Christianam autem
consensionem et concordiam, ad quam vestris presertim cum
ecclesiis salvam
conservandam nos fidissimis atque amantissimis monitis
excitas, etiam ipsi pro
eo ac nostrae ecclesiae et haec praesertim tempora
postulant, ducimus maxime
necessariam maximeque nutriendam mutuis pietatis et
charitatis officiis. Ac sive
libeat nobis, quod salubris est prudentia, ex aliorum
hominum periculis atque
incommodis cautionis nobis necessariae documenta capere,
quantum regni
christiani progressibus atque incrementis obstent atque
noceant dissidia, cum
ecclesiae priscae tristissimarum distractionum recordatione
tum observatione
exemplorum recentium facile edocemur, sive malimus uti
divinitus nobis iactis
consensionis christianae fundamentis, est impulsu fratrum
vestratium inter
ecclesias nostras et vestrarum doctorem primarium d.
Iohannem Calvinum, fratrem
nobis observandum pridem facta atque etiam in lucem edita
fidei doctrinaeque
confessio eaque ab utraque parte et hucusque culta et
adversus malevolorum
hominum morsus propugnata. Eodem pertinet, quod vestrates in
confessione regi
exhibita clare profitentur se in hac doctrinae parte ut in
caeteris plae[risque]
cum Anglicis, Scoticis, Helveticis et Rhaeticis ecclesiis
ipsaque adeo Genevensi
idem penitus sentire et docere. Ad hunc consensum si vestri
pariter atque nostri
nosque omnes nostra consilia atque studia referemus, non
dubium est, quin sit
inter nos stabilis ad firma perpetuo permansura concordia.
Quod nos et fecimus
hactenus datis literis nostris ad eos, quibuscum vetus
aliquis necessitudinis
usus nobis intercedit, et ne dubites, domine, deinceps etiam
facturi ita sumus,
ut hic adeo pię voluntati tuae etiam nostra desideria,
nostra vota, nostra
studia atque officia plane respondere experiare. Sed quoniam
ipse et dignitate
et authoritate et praesertim maximis in ecclesias Gallicas
atque ipsum adeo
regnum meritis praestas eoque et apud eos, quibus te duce et
administro pacem
deus dedit, et apud ipsum regem atque regni proceres potes
plurimum, arbitramur
ad conservandam tuendamque concordiam te uno magis idoneum
quique plus praestare
possit et efficere, omnium hominum esse neminem. Nam si, ut
solet Satan in
ecclesiarum emergentium initiis omnem movere lapidem ad
obruendam veritatem,
nonnulli velint vel studere rebus et doctrinis novis vel in
ecclesiarum
gubernatione constituenda in alterutram partem nimis a
mediocritate recedere vel
affectibus suis indulgere nimium ac plus aequo disciplinam
aut remittere aut
intendere vel alios alii in . . . . . . . . .  inis acerbis
divexare et non
tentatis ante omnia lenibus remediis temere seu indigenas
seu extraneos
excludere et condemnare, tu generosissime domine,
Constantinum Magnum eum, qui
priscis ecclesiis pacem primus dedit, imitatus poteris eos
interposita
authoritate tua cohercere et ad pacis atque aedificationis
ecclesiasticae studia
cohortari; idque nisi te pro tua pietate atque prudentia
facere sedulo et porro
facturum semper confideremus, ut faceres, pluribus verbis
abs te peteremus.
Ad foedus autem quod attinet, etsi ad ampliandum regnum dei
pro eo, ac nos
decet, propensissimis animis simus ipsique etiam
florentissimae Galliae vestrae
regno maxime faveamus, tamen, quoniam haec res est aliena ab
officio nostro et
in senatus populique nostri voluntate atque potestate
posita, quod respondeamus,
non habemus aliud nisi nos existimare senatum populumque
nostrum, cum quid eius
rei ad ipsos relatum fuerit, quae aequa atque iusta quaeque
rei christianae
publicae saluti maxime convenientia videri[n]t, pro eo, ac
decet atque
expedit, non gravate facturos. Ad salutem denique et
dignitatem tuam optimi
maximi patris tutelae precibus nostris commendandam non tam
obnixe nos solicitas,
domine, quam nos promptis ad paratis animis sumus.
Agnoscimus enim atque
experimur etiam, quanti referat salvos atque incolumes esse
principes eos, qui
his praesertim perditis moribus et temporibus afflicta
propeque exhausta opibus
atque viribus rem christianam publicam adversus antichristi
et ipsius
parasitorum cum occultas insidias tum apertos violentosque
motus defendere inque
pristinam integritatem vindicare enituntur. Qua ratione
ducti, cum te,
generosissime domine, tum omnes* (a.R.: vere pios  gestr.)
magistratus assiduis
precibus nostris solemus deo commendare. Quae quidem in te
atque in ecclesias
vestras studia atque officia nostra hasque inprimis literas
qualescunque,
observantiae erga excellentiam tuam nostrae simplices ac
sinceras testes, ut
benigne clementique animo accipias nosque, ut cepisti,
perpetua benevolentia
deinceps complectare, vehementer etiam atque etiam rogamus.
Vale et pace maximis tuis curis, laboribus, periculis ac
presertim precibus
divinitus acquisita quam diutissime, ut dignus es atque ipsi
cupimus fruere.
Dominationis tuae deditissimi pastores, concionatores et
professores ecclesiae Tigurinae.
Generosissimo domino et illustri vere illustri d. Gaspari
Colignio, Colignii
comiti, magno Franciae amiralio, domino suo cumprimis
honorando.
