<nr>[38026]</nr>
<ae>Tobias Egli an Bullinger</ae>
Chur, 17. März 1568.
Zürich StA, E II  375, 820. / Orig. (Aut.)
Gr. III,  80f.
S. Nisi te, humanissime d. pater, et natura et longa
experientia indefessum omniumque molestiarum patientissimum
esse iudicarem, creberrimis meis literis hadquaquam te
obtunderem. Quamvis sciam, quam impudenter faciam,
quotiesque a rebus gravioribus te praeter decorum et
officium meum abducam. Rogo autem suppliciter haec, quae
scribo, benigne consulas, siquidem animo non malo, sed
discendi cupido tuique amantissimo cuncta proveniant. Nuper
de fasciculo literarum scripsi, qui legato nostro per suum
cursorem advolarit. Hodie d. Carolus me accedit atque ex ore
et legati et interpretis istarum literarum argumentum mihi
explanat: Regem Hispanum per literas miserabiliter
conquestum esse apud Gallum de filii sui Caroli facinoroso
proposito, venisse eum deductus a 60 viris* (* a.R.: "inter
quos magnus aliquis") ad patrem et bombardulum sub pallio
parricidii ergo habuisse; antequam autem facinus
aggrederetur, latrocinium detectum. Omnes captos, exque
consciis sceleris alius vivus excoriatus, alius in 4 partes
dissectus, alius alio supplicii genere affectus etc. De
filio autem Carolo decretum esse, das man imm 2 pfd. bluͦt
us dem lyb lasse, deinde muratus luce privetur aeternum.
Varie de hoc supplicio disputatur aut potius de facto ipso.
Constat enim Carolum rei evangelicae et christianis in
Hispania principibus non aversari. Hinc papa nescio quid
timet; sub eiusmodi ergo praetextu parricidii cupit istum
principem e medio tollere, ne quid in posterum eius artibus
obesse possit etc. Sic ipsum etiam Condensem ceu rebellem et
regno inhiantem diffamant, ut sub hoc praetextu tantum
veritatis fulcrum prosternant etc.      -
Gallum deinde affirmarunt monuisse severissime Scotos, ut
reginam Scotiae detentam ob latrocinium e vestigio liberent;
at Scotos non modo Galli hunc cantum aut Gallicinium susque
deque habuisse, sed et insuper de trucidanda regina
cogitasse et, nisi se animos fallant, iamiam capite poenam
luisse. Tertio scriptum esse Angliae reginam Carolo
Austriaco renunciasse et Anglum quendam in regem et maritum
sibi iam elegisse.    -      Turcae insuper oratorem fratri
suo germano, legato nostro, scripsisse, ne scilicet miretur,
si raras accipiat ab eo; sequi enim se aulam Turcicam, qui
unus in hoc sit, ut provincias Arabiam et Aegyptum, quae
deffecerunt ab eo, recuperet, eoque imperatorem T[urcam]
tota vi nunc tendere etc.      -       De ballis autem
exceptis ab electore aiunt eas fuisse Genuensium mercatorum;
pecuniam autem holoserico varii generis involutam ab Hispano
accepisse, nempe 100,000 et 50,000 coronatos an luterem gold
und regäl, quos omnes receperint se quam optime curaturos et
fortassis ex conductu pro certa pecuniae summa, quam cum
reliquis restituere cogentur ipsi mercatores. Haec sunt,
quibus te in praesentia vo/nolui obtundere. D. Iesus te
nobis semper conservet vivacem et incolumem. Amen.
Ocyus.  Curiae 1568.  16. martii.
Omnes boni hic demirari satis nequeunt amplissimum senatum
vestrum d. Voglero in causa, quam hic habet, iusta operam
suam denegasse. Petiit advocatum a vobis; is ei est
denegatus. Petiit suis sumptibus; sed plaerique vestrum
diffidunt. At non est, ut diffidatis, quod praesentem
controversiam attinet, quam habet cum Carlino, nostro
monetario; is enim iam de integro dilationem petiit et
quaerit rimas elabendi non sine magnis largitionibus.
Voglerus causam hanc suam, quae plane iusta est, ordine
integerrimo agere cupit. In tantis adversarii monetarii
violentis oppugnationibus merito iuvandus fuisset; sed
cadente arbore quivis ligna colligit.
Amplissimo viro d. m. H[einrycho] Bullingero, ecclesiae
Tigurinae antistiti summo, d. suo perpetua fide
colendissimo.
