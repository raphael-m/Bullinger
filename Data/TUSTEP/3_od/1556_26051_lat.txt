<nr>[26051]</nr>
<ae>Anton[ius] Schneeberger an Bullinger</ae>
<od>Krakau, 17. März 1556</od>
<vo>Autograph: Zürich StA, E II 338, 1523.
(Siegel...)</vo>
<dr>Wotschke, S. 45ff.<dr>
<re> </re>
<tx>S. P. D. Etsi vereor. vigilantissime episcope, ne cui inepte
facere videar, cum te diligentissimum populi dei pastorem ad
consulandum matrem meam mulierem perturbatam rogo, tamen partim
fretus tua erga me humanitate partim pietate et observantia
matri debitis impulsus hasce literas tibi occupatissimo scribere
non sum veritus. Tu, quaeso, eas pro tua benevolentia humaniter
recipias neque irritas esse sinas. Commendo autem tibi matrem
meam matronam, ut nosti, genere nobilem, virtutibus vero
propriis nobilissimam, quae vidua suos liberos ad amorem dei et
omne virtutis genus semper diligentissime simul atque
fidelissime instituit, admonuit et denique cogere nolentes
conata est. Hanc propter morborum, quibus iam diu vexatur,
molestiam itemque ob inprosperum suum in educandis liberis
successum varie perturbatam, obsecro, aliquando consolari atque
ad patientiam adhortari velis, mihique in pietate et observantia
erga parentem declaranda tuum bonum animum et bonam erga me
voluntatem praestes quaeso. Quod si feceris, sed te facturum non
dubito, meam tuorum erga me meritorum memoriam nulla unquam
delebit oblivio. Meus animus nunquam quietus est, sed semper
perturbatur, quando adolescentiae suae immodestiam et erga
matrem aliosque maiores vel potius parentes suos, quorum tu
primus es, inobedientiam considerat. Quare iterum submisse oro
atque obsecro, velis matrem meam non modo publice, sed etiam
privatim consolari itemque admonere, ut sibi penitus persuadeat
me sequi sua fidelissima monita. Tam enim cerno oculis quam
animo video, me posse aliquando accessiones et fortunę et
dignitatis consequi et post hanc vitam aeternae gloriae
cohaeredem fieri, vitam pie, honeste et laudate agendo. Nunc
matrem meque totum tibi commendo atque trado.
^$Novi quod scribam, nihil habeo, nisi pauca de religionis statu.
Advenit superioribus mensibus cardinalis quidam a papa missus,
is secum adduxit aliquot monachos, theologiae doctores, cum
quibus in Polonia manebit usque ad festum Bartholomaei, quo
tempore sacerdotum evangelicorum et papisticorum synodus
generalis totius ditionis regi Poloniae subditae celebrabitur,
in qua synodo rex omnem de religione controversiam dissolvi et
quid certi concludi vult. Rex Lutheranis, ut vocant, vi
resistere, quod sacerdotes petebant, recusat, ipsos ex verbo dei
refutandos asserens simulque immodestiam vitae, qua offenderint
Christi oves, episcopis obiiciens. Iam ante aliquot septimanas
principum evangelio faventium sacerdotes convenisse et, quos
articulos contra romanam ecclesiam defendere velint,
conclusisse, plurimi fide certe dignissimi cives Cracovienses
mihi narrarunt. Sunt sane plurimi hic inter evangelicos vere
christiani homines multoque nostris in vita sanctiores, plurimi
autem vicissim paisticis longe luxuriosiores. Deus pater domini
nostri Iesu animos eorum spiritu sancto suo illuminet, qui eos
ad modestiam et temperantiam flectat. Amen. Monachus quidam
ordinis Franciscani publice evangelium syncerum concionatur, nec
quisquam hactenus ei prohibuit. Haec brevibus ad te plurimis
negotiis occupatissimum scribere volui; tu, rogo, boni consulas,
me vero meaque studia tibi commendata habeas aliisque commendare
digneris. Existimes etiam velim omnem meum laborem, omnem
operam, curam, studium tibi tuisque liberis esse debitum. Tu iam
cum tua uxore tuisque liberis om[nibus] optime vale. Deus
optimus maximus te ecclesiae suae et patriae diu incolumem
servet, amen. Iterum vale.
^$Datae Cracoviae 17. die martii anno 1556.
^$Tuae praestantiae studiosissimus Anthonius Schnebergerus.
<lz>[Adresse ...]: Vigilantissimo atque doctissimo populi dei
pastori, domino Heinricho Bullingero, domino ac tanquam patri
suo observando. Tiguri. (Auf d. Rücks. etwa in gl. Linie mit d.
Unterschr., v. Bull.s Hd. die Notiz: "Proclamatus Lysmanninus.
Tres Iudaei in Mashovia."
