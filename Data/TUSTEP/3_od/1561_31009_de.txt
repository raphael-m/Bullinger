<nr>[31009]</nr>
<ae>Johannes Fabricius an Bullinger</ae>
<od>
Beilage zu (Chur, ca 12. Januar 1561).
Zürich ZB, Ms
F 65, 349f.
/ Kopie.
(v.unbek.Hd.)
Abscheid gehaltnen tags zuͦ Chur uff den 10. tag jenner anno etc. 61.
Uff disenn tag haben sich diß nach geschribnen gmeinden von Gottshus, mit nammen Chur, Bargell, Fürstnouw, Buschlaff, Obervats, Vier Thörffer, Münsterthal, Stalla und Affers, beratschlaget unnd nach rath unnd bevelch ierer herren unnd gmeinden das nach volgennd artickel angnommen und vestencklichen zuͦ halten beschlossen:
Erstlich ist gedachter gmeinden meinung unnd endlichen entschluß, das die artickel, so gmein Dry Pundt vor jaren gmeinen landen zuͦ lob, eer unnd wolfart uffgericht, inn allen puncten unnd articklen gehalten werden unnd dennselben gänntzlich statt beschähen sölle, unnd so einiche abscheidt demselbig ze wider uffgericht alld ußganngen, das dieselben crafftloß, tod unnd ab sin unnd nit gälten söllen.
So unnd aber die Zwen Pündt söllich artickel nit halten wöllten, söllend doch dieselbenn von
Gottshus gehalten und darwider nützit vürgenommen werden.
Zum anderen das uß crafft unnd vermög ob[b]erürter articklenn kein bischoffe zuͦ Chur, ouch sine amptlüt nach diener, in gmeins Gotzhus old gemeiner Dry Pündten räth und dagenn sitzenn söllen.
Zum  3. alls der bischoff zuͦ Chur unnlanng hievor einem Gotzhustag mit unvorderung berüfft und etlich gmeinden darzuͦ nit beschriben (ouch alda den obangezeigten articklen zewider gehandled worden, ist gemelter gmeinden ernstlich will unnd entschlus,  das dersälbig Gotzhustag nit für ein ordenlich tag gehalten werden, und was derhalben uff dennselben gehandlet und verabscheid worden, kein crafft nach bstand haben, sonder tod, ab und unnütz heisen und sin sol.
Zum  4.  das ein bischoff zuͦ Chur um der stifft handlung und sach[en], wie er den von siner erwellung har geregiert, ouch fürohin alle jar, und so offt gmeinen Gotzhus söllichs begärt, rächnung zuͦ gäben schuldig sin söllenn.
Zum fünfften, das die ampter, alls namlich hoffmeister, houptman uff Fürstenburg und Romüß, fürohin von gmeinem gotzhus nach der rod unnd alle zwey jar wie andere ämpter gesetz[t] werden söllen, wellche ouch gemeinen Gotzhus schweeren [und] um ier verwaltung rechnung zuͦ geben schuldig sin söllen, und söllen söllche ampter glich angentz uff pruly schierist kommende gesetz[t] werden.
Zuͦ erkundt ist diser abscheid mit gmeines Gotzhus insigel bewärt gäben wie obstaatt.
Hiemit ist ouch der obgedachten gmeinden rathschlag unnd meinung, so ver es den ouch gevelig, so will das diejhenigen, so fremden und ußlenndisch fürschten und herren mit eidt verpflicht unnd verbunnden sind, fürhin in gmeiner Thryen Pündten räth unnd tagen nit setzen söllen.
Witter ist beschlossen uff gefallen der gmeindten, wellicher ein ampt mit gält, mi[e]t, gaben kouffty oder sin stim umb gelt, miet oder gaben verkouffty, die söllend iere ämpter unnd eerren ersetzt werden etc.
Auf d.
Rückseite ist von Fabricius bemerkt:
                                      "Articuli contra episcopum pro d.d.
Gesnero."
