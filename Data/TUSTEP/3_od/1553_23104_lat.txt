<nr>[23104]</nr>
<ae>Bullinger an Pier Paolo Vergerio</ae>
Zürich, Juni 1553.
Zürich StA, E II 441, 666ff. / Orig.(Aut.)
Bull. Corr. 17 ganz am Schluss.
S. D.  Quare, obsecro, colendissime mi Vergeri, mittis ad me
ineptissimum illum haereticorum catalogum? Quid inde aut
voluptatis aut utilitatis capiam? Imo, cur me damno
afficias? Iacturam enim facio temporis nobilissimi, quod,
dum putida illa lego, mihi perit. Iamdudum coepit me ingens
libellorum istorum raucidulorum fastidium. Oblique
opproperas illo mihi fortassis indignum me censori isti
visum, qui in tam sancto bonorum virorum albo scribi
debuerim; equidem exclusum me illa felicitate doleo. Cur
enim felicitatem non appellem hominis usqueadeo monstrosi
condemnationem, cum alioqui in evangelio dixerit dominus:
"Beati estis, cum probra in vos iecerint homines et
insectati fuerint et dixerint omne malum verbum adversus vos
mentientes propter me." "Propter me", inquam, inquit
dominus. Nam insanire illum quis dubitet, qui velit
recenseri inter haereticos a scriptura sancta condemnatos?
Interim vero sat scio me non ita preclare meritum esse de
nupera illa Romana ecclesia eiusque promachis, ut debuerim
ab illo omitti centauro, arbitror autem id divina factum
esse providentia, quo nimirum suspicione minore pravi
affectus cupiditatisque vindictae dicam, quod tu me submisso
illo indice dicere haud dubie voluisti.
Vidi quidem hactenus in hoc argumenti genere vecordes et
truculentos interim plurimos, sed hoc Polyphemo magis
amentem, fatuum crudelioremque minime. Quid enim dicat, quos
nominet, in quos seviat quibusve maledicat, tam ignorat
brutum pecus quam causas ipsas, propter quas illos
condemnat. Iures profecto, si omnia exactius pensites,
Thersytem illum Homericum conviciandi gratia in medium
processisse feliciterque satis illam agere fabulam. Cur enim
Coroebus ille sanctissimo suo, cardinalibus item et amicis
illis suis haud vulgaribus maledicit? Cur Pium papam eius
nominis II numerat inter haereticos? An vero ignorat illum
esse authorem libri de Basiliensis concilii actis? Certe
hunc quoque haereseos phalarica transfigit. Esto vero tum
non fuerit pontifex, cum librum illum scripsit, an existimat
acutus ille censor materiam, unde demum conficitur pontifex,
peccabilem, ut sic dicam, aut prophanam esse posse? Utcunque
vero sterculei istius Romani dei negotium habeat, quid,
obsecro, designavit Friderychus Fregosius cardinalis, cuius
nomen etiam ab isto ponitur inter haereticos? Quid peccavit
fidelis Romanae sedis fautor et defensor Ortuinus Gratius,
quod ob fasciculum rerum expetendarum fugiendarumque, quem
compilavit, in hęreticos et ipse numerari meruit? Ioannes
Bozemius, canonicus Constantiensis, civitatem hanc deserere,
solum vertere et quasi exilio mori maluit quam in sua
residentia, ut vocant, manere et interim legitimo
magistratui parere et evangelii Christi praecones audire;
iam vero ab illi Rhadamanto hanc refert gratiam, ut
sepeliatur inter haereticos Romanae sedis hostes
implacabiles.
Levis autem haec videbitur iniuria privatis irrogata
hominibus, si consideres, quid scorpius ille rursus fuerit
ausus in ipsius pontificis Adriani VI. legatum adeoque et in
ipsum pontificem maximum et sanctum purpuratorum senatum,
adde et in unctum domini, in serenissimum regem Ferdinandum,
tum quidem imperatoris locum tenentem et in tot tantosque
Germaniae principes catholicos. Palam etenim in suo illo
indice haereticorum et haeresum ponit legationem pontificii
oratoris in conventu Nerobergensi, mox item et centum
Germaniae gravamina. Caeterum legato suo fideli d. Francisco
Cheregato tradiderat pontifex breve apostolicum principibus
exhibendum, tradiderat et scriptam instructionem, quid
ageret cum principibus. Ea omnia legationis nomine et titulo
incorrupta adhuc typis excusa circumferuntur; quae iste
anathemate ferit, nimirum ipsam sedem quoque in universum
excommunicans. Scis vero, mi Vergeri, quid hic cogitem. Id
omnino, quod in evangelio legimus dixisse dominum: "Omne
regnum divisum adversus sese desolatur, et omnis civitas aut
domus divisa adversus se ipsam non stabit, et si Sathanas
Sathanam eiicit, adversus se ipsum divisus est, quomodo
igitur stabit regnum ipsius? Porro centum illa Germaniae
gravamina ipsi principes legato proposuerunt exhibenda
pontifici; sic enim titulus eius opellae habet: "sacri
imperii Romani principum ac procerum gravamina centum, quae
adversus sedem Romanam ac totum ecclesiasticum ordinem
oratori pontificiae sanctitatis in comitiis Germanorum
principum Nerobergae anno etc. 22. inchoatis, finitis vero
23. proposuerunt", et mox, postquam relatio per oratorem
sanctitatis pontificiae comitiis praedictis coram maiestatis
Caesareae locum tenente (erat autem hic serenissimus rex
Ferdinandus) electoribus caeterisque pontificibus
principibus ac imperii statibus ibidem congregatis habita ac
breve, quod vocant, apostolicum eiusdem Romani pontificis in
consultationem forent deducta desuperque responsio consulta
et conclusa ac eidem oratori ac legato pontificio in
scriptis nomine totius Romani imperii tradita factaque esset
forte inter alio mentio non infrequens gravaminum atque
onerum Romani imperii procerum, quibus iniquius, quam par
sit, ab Romanae ecclesiae clero premerentur, placuit
principibus ac caeteris imperii ordinibus haec ipsa, quae
contra ecclesiae Romanae primores se in medium adducturos
polliciti erant gravamina paulo altius et sigillatim per
classes et, quam potuit maximum, per ordinem digesta
repetere recensereque ac ita descripta fusius legato Romano
ferenda secum trans Alpes dare, et quae sequuntur. Res ergo
palam nunc loquitur, quos ille indice illo suo condemnaverit
crimine haereseos.Quid vero his aliud possum subiungere quam
per hunc maledicum hominemque eiusque farinae alios quoque
adimpleri, quod s. Petrus, non patronus, sed acerrimus
Romani cleri hostis, complendum praedixit dicens: "Fuerunt
et pseudoprophetae in populo, quemadmodum et inter vos erunt
falsi doctores, qui clam inducent sectas perniciosas etiam
dominum, qui illas mercatus est, abnegantes accersentes sibi
ipsis celerem interitum et plerique sequentur illorum
exitia, per quos via veritatis blasphemabitur et per
amicitiam factitiis verbis de vobis negociabuntur, quibus
iudicium iam olim non tardat et perditio illorum non
dormitat, maxime contra illos, qui carnem sequentes in
concupiscentiis pollutionis ambulant et dominationem
contemnunt audaces praefracti, qui gloria praecellentes non
verentur convitiis incessere. Cum ipsi angeli, cum sint
robore et virtute maiores, non ferunt adversus sese iudicium
maledicum apud dominum. At isti veluti bruta animantia
natura genita in capturam et in pernitiem in his, quae non
intelligunt, maledicentes in perditione sua peribunt
reportantes mercedem iniustitiae. Haec sanctissimus Christi
apostolus hactenus tam proprie et efficaciter in loco
temporeque suo dixit, ut videatur nostram illam causam
contra blasphemum illud os tueri. Huc referimus, quod censor
ille inique mira impudentia colloquia Ratisbonae et Augustae
habita, item Bernensem disputationem magnis sumptibus et
legitime celebratam in frequentissima multorum legatorum et
hominum doctissimorum, denique totius plebis corona saliva
et sordibus suis conspuit.
Porro reprobae caecitatis irrefragabile argumentum contra se
profert, cum catechismos ecclesiasticos refert sub haereses.
Non satis visum est istis hominibus obliterasse et saeculis
aliquot in tenebris oppressam tenuisse antiquam illam et
imprimis necessariam christianae ecclesiae catechisandi
disciplinam, nisi illam ipsam renovare et quasi postliminio
revocare inque usum imperitorum proferre cupientes
iniquissima vi impediant nimbisque convitiorum
abundantissime proluant. O nepharios conatus diabolis
infernalibus digniores quam terrestribus hominibus. Cuius
quidem generis illud praecipue est, quod Aethneus ille gygas
infernales plane spirans flammas ipsa etiam Biblia
sacrosancta opera Roberti Stephani, Parisiensis typographi
regii, diligenter impressa proscribit. Verbo dei viventis
maledicere audet impius ille nebulo; quid mirum, si et
hominum piorum labores lutulentis suis proculcat pedibus?
Pepercisset saltem ordini amplissimo Parisiensium
theologorum, quorum non pauci, id quod ex ipso Roberto
audivi, aeditionem illam non improbarunt. Fortassis Maesoni
isti ipse quoque rex christianissimus et potentissimus
Franciscus non multum ab haeretica labe abfuisse videbitur,
utpote sub cuius privilegio Biblia ista et correctissima et
optima prodierunt. Sed quid facias illis hominibus, quos
propter contemptum aeterni verbi divini apparet traditos
esse in mentem reprobam nec habere ullam vel rerum vel
personarum rationem? Nam veluti canes rabiosi dentes
venenatos quibusvis etiam nihil irritantibus infigunt.
Iniquitatis non imparis esse videtur, quod Erasmum
Roterodamum, Beatum Rhenanum, Simonem Gryneum et alios
complures de literis et republica optime meritos et longe
meliori sorte dignos titulo illo suo execrabili et
abominando exornat. Quosdam nihil meritos pro insaciabili
illa sua conviciandi libidine per crines rapit in
haereticorum turbam ut Iacobum Ruͤff, civitatis nostrae
chyrurgum, et Heinrychum Vogtherr, veteranum militem et
pictorem nobilem Viennę Austriae agentem neque quicquam
habent m cum literis negotii. Cur vero ab illo censore
damnatur Marsilius Patavinus? nimirum quod scripsit
Defensorium pacis; nam erat bonus ille vir, dei filius iuxta
divinam illam filii dei sententiam: Beati pacifici, quoniam
filii dei vocabuntur." Censori vero huic eiusque purpuratis
magis adlubescunt bella et torrentes cruoris humani, qua re
probe parentis sui ingenium referunt, de quo nos in
evangelio docuit dominus et dixit: "Vos ex patre diabolo
estis et desideriis patris vestri vultis obsequi. Ille
homicida erat ab initio et in veritate non stetit, quia non
est veritas in eo." Eiusdem generis est condemnatio
precularum biblicarum. An vero sanę mentis esse putandus
est, qui orationes biblicas inter haereses commemorat?
"Quid, deus bone", audio, "hucne recidit res, ut preces a
sanctissimis dei servis deo aeterno oblatae et semper in
ecclesia habitae pro divinis nunc ab isto nebulone
commemorari debeant in libro haeresum et haereticorum? Quid
veritati cum mendatio? quid Christo cum Belial?
Quare non potius proscripsit ille pleraque Hortuli animae
tam absurda et contra veram religionem tam diserte conficta,
ut commemorare pudeat? Creaturis magno scelere ubique
tribuitur, quod solius est creatoris; superstitionum maior
est numerus quam in sancta et purgata Christi ecclesia ferri
debeat." At ad probra Christi tanta magistri isti caeci sunt
et surdi.
Sed et Laurentius Valla, patritius Romanus, cui iste vel hoc
nomine pepercisset, in hunc quoque catalogum insertus est,
maxime quod edito libro ostenderit donationem illam
Sylvestro a Constantino factam esse confictam. Sed cur non
pari ratione haereseos condemnat Othonem historicum,
Frisingensem episcopum? Cur alii plures, qui illud ipsum
irrefutabilibus argumentis astruxerunt, evadunt imunes?
Caeterum trux ille Minos vel istos pro multiiuga et varia
sua lectione eruditioneque ingnoravisse vel uno ictu unaque
sententia una omnes iugulasse videtur. Sed videatur, quid
tum postea? S. Paulus: "Quemadmodum", inquit, "Ianes et
Iambres resistebant Mosi, ita et hi resistunt veritati,
homines mente correpti, reprobi circa fidem; sed non
proficient amplius, siquidem amentia istorum evidens erit
omnibus, quemadmodum et illorum fuit." Certe in evangelio
dixisse Petro, apostolis totique apostolico ordini legitur:
"Reges gentium dominantur eis, et qui potestatem super eos
habent, appellantur benefici sive gratiosi, vos autem non
sic" etc.
Petrus, abbas Cluniacensis, non exiguis sumptibus curavit ex
sermone Arabico in Latinum converti Alcoranum et hunc illum
laborem suum s. Bernardo ante annos 400 commendavit ex hoc
suo opere premium ceu virtuti debitum expectans, nec
displicuit opus d. Bernardo. Censor noster solus e memoria
hominum librum illum cupit sublatum, quem et nos minime
probamus, sed illo utendum censemus, sicuti docuit de
Origenis aliorumque libris beatus Hieronymus alicubi ad
Tranquillinum; sed profecit ille haud dubie plus in arte
culinaria scriptisque Apicii quam in Hieronymo aut aliorum
beatorum patrum libris.
Quid autem loquor de veteribus, cum ne sui quidem saeculi
homines, quos tamen damnavit, novit? Multis enim suis
nominibus nominare non potuit, nisi hoc fortassis
typographi, quo tamen ille indignus non erat, vitio
commissum sit. Otthonem Werdmuͤllerum vocat ille
Wesdullerum, Thomam Blaurerum Blauretum, quorum uterque
melior ac purior est, quam debuerit lutulenti huius suis
nare conspurcari. Quorundam nomina ita commemorat, ut
appareat illum sensisse diversos fuisse authores, cum
eiusdem sint nomina. Non legit ille procul dubio authorum
ipsorum libros, sed fortassis mutuo accepit et transscribi
curavit nomina ex inquisitorum dentatis chartis, ut semper
similes habeant labra lactucas.
Porro si ministri ecclesiarum Helveticarum inter haereticos
connumerari merentur, quod supplicatione edita postularunt
sibi legitimas secundum verbum aeterni dei concedi uxores,
ne fornicationis infamia et ministerium ipsorum et sua
corpora deo consecrata polluerent, annon illi potius, qui a
sancto abhorrent coniugio usuque nephariae Veneris infames
sunt, et supero et infero igne concremandi merito
iudicantur? Scis, mi Vergeri, quid de causa hac uxoria vel
coniugali sanctus pronunciarit apostolus dicens: "Spiritus
diserte loquitur, quod in posterioribus temporibus
descissent quidam a fide attendentes spiritibus impostoribus
ac doctrinis daemoniorum per simulationem falsiloquorum
cauterio notatam habentium conscientiam, prohibentium
contrahere matrimonium", et reliqua. Rursus non ignoras,
quid idem ille alibi dixerit: "Honorabile est connubium
inter omnes et cubile impollutum, adulteros autem et
fornicarios iudicabit deus. Etenim nemini obscurum est, quid
olim de Sodomitis ipse deus decreverit, quos propter res
nepharias ipse incendio coelitus immisso funditus absumpsit.
Facile quidem est cuivis maculam haereseos aspergere,
praesertim si conviciator omnem absterserit fronte pudorem;
sed non ita facile est criminis convincere tanti. Optim m
damnatorum isto in indice partem iam dudum doctrina syncera,
fides integra, mores inculpati et eruditio atque humanitas
singularis ita commendavit approbavitque, ut ecclesiae,
quarum ministri sunt, omnesque, qui ipsos noverunt homines,
mirentur istius censoris suique similium impudentiam et os
maledicum. Neque vero haereticus est protinus, qui
contradicit nuperae Romanae ecclesiae, abusus carpit, nova
dogmata veteribusque incognita viris ventilat aut foeda
flagitia cleri arguit, synceram vero doctrinam, ritus
ecclesiae utiles et sanos, mores item inculpatos reductos
cupit. Dudum didicerunt pueri haereticos esse, qui
orthodoxae fidei ecclesiaeque catholicae secundum scripturas
dei omnia sua instituentis pertinaciter maledicit ac
rebellat idque temporariae utilitatis gratia etc.
Si ita placebat et necessarium videbatur famosos noxios aut
venenatos pestilentesque traducere proscribereque libros et
admonere lectores, necubi impingant in haereses, in res
turpes et abominandas, in ipsos denique animae laqueos
exitiales, non incipiendum sane fuerat ab illis viris,
quibus fide orthodoxa, ecclesia christiana apostolicaque et
catholica, scripturis denique catholicis nihil est
antiquius, sacratius, preciosius et charius, sed a manipulo
nebulonum, ab antichristianicis, a blasphemis sacrilegis et
consceleratissimis dei et verbi eius contemptoribus,
illusoribus, hostibus et persequtoribus ab Epicureis, qui
negant animarum immortalitatem, qui ventrem pro deo colunt,
diserte probrosa illa profundunt et haec serunt impia verba
nescire se, an coeli inferive an angeli an diaboli sint
praesentibus et certis, dum conceduntur, fruendum
voluptatibus. Damnandi fuerant sacrilegi illi Simoniaci sive
Chananaei, Ischariotici inquam, quibus venalis est Christus
ipse, et quicquid excellens est in ecclesia. Damnandi
fuerant et sunt impostores fumivendi, qui religionis specie
per bullas multis simplicibus christianis turpiter imponunt.
Damnandi fuerant turpes, obscoeni foedique libelli omni
scatentes impuritate ac spurcitia. Ac miror valde, qui
factum sit, ut, cum censor ille procul tot in Germania, in
Gallia et in Anglia authores et libros viderit inveneritque,
prope et quasi in sinu suo, in ipsa inquam sua illa Italia
et quasi ob oculos versantes et in ipsis fere manibus suis
volitatum non deprehenderit libellum bene Sodomitice et
Amorrheice scriptum et a quodam Curtio Navo impressum anno
domini 38. carminis illius Chananitici et Sodomitici titulus
hic est: "Capitolo di messer Giovani della Casa sopra il
Forno", nec arbitror probrosius nomini christiano et magis
impurum in orbe extare carmen. Sileant modo spurcissimorum
ethnicorum plus millies condemnata, exibilata et explosa
Priapeia, unus nobis ingeniosus in arte Amorrhea Ioannes
della Casa scribendo restituit rem. Unde sane merito ipsi
parsum est ab isto nostro censore, quisquis tandem is sit,
qui ipsos inter impuros commemorare noluit.
Illud vero non solus ego miror, sed optimus quisque mecum
magis admiratur illustrissimum Florentinorum principem
Cosmam, bonarum literarum studiorumque et studiosorum
Mecoenatem multorum literis celebratum, ineptos, barbaros et
probrosos huiusmodi authores non compescere libellosque
eorum non opprimere, quo minus prodeant in publicum. Etenim
in fine libelli diserte appenditur: "In Florenza." Verum
ignorat procul dubio bonus princeps audacem istorum hominum
contumaciam et conatus nepharios. Neque enim dubium est non
passurum, si sciat, ut tot boni, docti, honesti et pii
Germaniae, Galliae, Angliae, adde et Italiae viri charta
illa dentata Florentiae impressa damnentur non rei quidem
leviculae, sed rei longe omnium probrosissimae, crimine
inquam haereseos, ad quod s. Hieronymus nunquam bono viro
tacendum existimavit, ut iam non commemorem ministrorum
ecclesiae contumeliam omnino coniunctam esse cum piissimorum
et potentissimorum principum amplissimarumque
rerumpublicarum infamia. Unde utile mihi videretur, si
admonerentur privatim boni viri in Italia, ne quidvis
permittant rabiosis illis rabulis neve semper ad illa
conniveant, quae aliquando plurimis plurimum incommodare
poterunt. Vivit enim, qui iuste iudicat deus. Vive et vale,
colendissime mi Vergeri. Ora pro nobis dominum, ut nostro
benedicat ministerio sancto. Tiguri mense iunio anno domini
1553.
Tuus Bullingerus.
D. Petro Paulo Vergerio, colendissimo domino et fratri
charissimo suo.
