<nr>[38092]</nr>
<ae>Johannes Lasitius (Jan Lasicki) an Bullinger.</ae>
Heidelberg, 8.August 1568.
Wotschke, S. 301.
Si quae in te est, mi pater, humanitas, quae sane magna est,
hanc ut hic nobilis cum suo praeceptore cognoscat, oro te
etiam atque etiam. Cuius cum ego sim moderator, permisi et
consului, ut qui istic sunt boni et docti viri, eos
viderent, quorum scripta iam diu nota habent. Qui si qua in
re opera tua eguerint, oro te, bone pater, facias, ut te
isti quoque nostrae gentis hominum vestri studiosorum
amantem esse intelligant. Mitto d. Simlero catalogum
scriptorum praestantissimi suae tempestatis mathematici
Ioachimi Rhetici, quem alit nostra Cracovia, idque idcirco
ut eum bibliothecae Gesneri inserat.
Vale et nostrum Turcum aliquando tandem nobis remitte. Vale,
carissime et observande pater.
Heidelbergae  8. augusti 1568.
