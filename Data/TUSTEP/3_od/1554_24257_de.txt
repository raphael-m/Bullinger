<nr>[24257]</nr>
<ae>Vincenz Pfister an Bullinger</ae>
Königsfelden, 19. Dezember 1554.
Zürich StA, E II 360, 501. / Orig.(Aut.)
Minn früntlichen gruͦß und willigen dienst, und waß ich
erenn, liebs und guͦttzs vermag, jederzitt befor, unnd
insunders günstiger unnd wolglertter herr. Ich hab üwer
kurtzferschinen schribenn endpfangen und sins innhaltts woll
verstannden, nämlichenn anthräffend die studenten von minen
g[ädigen] h[erren] bin üch, irs überflüssigen wandels und
unbenüo^gige, daß mir gar nitt an inen gefaltt, und alß sy by
mir sind gsin, ich sy gar übell darum geschulten und inen
gseitt, waß inen zuͦ sagen von no^ten ist gsin, deßglichenn
der redenn halb, so filichter inen von ettlichen begegnett
ist, han ich nütt daruff gseyt, han geachtett, lütt heigens
grett, denen nütt enndpfolenn sige, und inen hieby anzeigtt,
nütt uß söllichem ze machenn; dann söllich redenn nitt vil
guͦttzs gebärenn möchtind. Acht hieby, daß von sölchen
reden
wägen nieman verklagt syge. Ist hieruff min früntliche bitt
an üch und ann alle schuͦllherren bin üch, dise knaben, ir
jugend und dorheitt nitt lassen enngelten, sunder sy für
befolchen ze haben, alß ich üch woll verthruwen, ir werdintz
thuͦnn; dann ich nitt achtenn, daß sy nieman ferlaidigen
werdind. Dann ich inn der massen mitt inenn gredt, so inenn,
von wäm daß joch sin möchty, etwaß begegne, söllend sy
söllich üch anzeoigen, sich ich der hoffnung, ir werdind
inen frid und ruͦw schaffen, daß sy woll zuͦfriden sind
gsin. Bin also der hoffnung, sy werdind sölchem statt
thuͦnn, und so sy daß nitt thätten, weiß ich wol, daß min
g[nädigen] h[erren] gar kein gfallen ab inen haben wurdind.
Demnach, alß ir mir gschriben, anthräffend den lugarischen
handels, dem kann ich nitt anders thuͦnn, denn daß ichs
gott
und allen verstendigen krysten muͦß zuͦ verstan geben
mitt
wedrem theil inen ghulffen oder endthulffen sige. Ich hett
woll selber gmeindt, äß hette bi dem söllen blibenn, wie
wir, alß ich üch ein unko^nnender da bin üch bin gsin und
verabscheidett waß gsin, bliben, so hett eß aber nitt hieby
mögen bliben; daß muͦß ich gott   endpfelchen; der welle
sich der armen lütten erbarmen. Denne, günstiger herr,
diewill min g[nädiger] h[err], min fetter Dangel, gan Brugk
zuͦ einem brafiser geoordnett, hatt er mir anzögtt, daß ir
ime fil guͦtzs bewisen. Hierumb ich üch von sinetwägen
dancken aller guͦtt thätten, so ir ime bewisen hand; wo
ich
söllichs um üch und ander, so im guͦtzs gethan, könde
verdienen, wette ich mich inn einen weg nitt sparenn.
Hiemitt üch inn den schirm deß allmächtigen gottes
befelchende, wellend grüötzen herren Walthartt und alle
andre brüo^der inn Krysto. Gebenn uff mittwuchen an dem 19
thag wolffmonatt im 1554. jar.
Ü[wer] a[lzit] w[illiger] d[iener]
Vincentz Pfister, hoffmeyster zuͦ Küngsfeldenn.
Dem wolgelertten, frummen, fürsichtigenn und wisen meyster
Heinrich Bulliger, verkünder dess götlichen worts zuͦ
Zürich, minem [lieb]en und erenden herrenn.
