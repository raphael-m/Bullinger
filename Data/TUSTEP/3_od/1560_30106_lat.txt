<nr>[30106]</nr>
<ae>Die Lausanner Prediger an die Zürcher Prediger</ae>
<od>Lausanne, 18. Juni 1560.
<vo>Zürich ZB, Ms
F 39, 589.
Orig.
v.
Rich.
a Sylva geschr., d.
and.
Unterschr.
auch aut.)
<re>Regest</re>
<tx>Syncera pietate, evangelica sapientia et omnigena probitate clarissimis viris Tigurinę ecclesię pastoribus vigilantissimis et doctoribus disertissimis d.
d.
ac patribus nostris omnino vere observandis d.
Henricho Bullingero et cęteris ipsius symmystis omnis gratię et pacis felix incrementum a deo patre per dominum nostrum Iesum Christum.
Quoniam mulier quędam, cui nomen est Anna Combe, Aquitanica quidem natione, sed quę evangelii causa a suis profuga aliquot annos egit tum Genevę tum Th nonii in ditione magnificorum dominorum nostrorum Bernatum, nunc per menses non paucos hic habitat in hac ecclesia Lausanensi et eadem non semel apud nos conqueritur, quod eius maritus Ioannes de Tonet, olim canonicus in ecclesia Petricoriorum ante annos quatuor ipsam deseruit et in urbem vestram Tigurinam mutato cultu et fortassis nomine
non solum migravit, verum etiam ibi aliam uxorem duxit, quam tamen rursus non minus impie deseruit statim, ubi rescivit nequitiam suam patefieri, idcirco tum charitate in hanc nostram sic dersertam adducti tum vero studio auferendi huiusmodi scandala affecti, tametsi vobis hactenus incogniti et modis omnibus impares audemus impresentia vos per dominum obsecrare, ut dignemini, cum primum licebit, de re illa, quę apud vos gesta est,  nos certiores facere per vestram aliquam epistolam, ut causa
tota ultro citroque ab illis, quorum interest, dispecta mulieri huic miserę consuli melius possit.
Quodsi omnipotens nobis unquam dederit ullum officii genus, in quo vobis possimus gratificari, speramus fore, ut non segniter in vestri gratiam simus obituri.
Interea dominus ille summus, in cuius ecclesia tam luculento profectu iugiter ministratis, pergat vobis ac vestris liberalissime benedicere atque diutissime servet in omnimodam aedificationem.
In ipso felicissime valete.
Lausanę  18. iunii 1560.
       Vestri nominis in Christo studiosissimi ministri Lausanensis ecclesię
<un>Richardus a Sylva,
<un>Ioannes Boscatius,
<un>Iacobus Anglus.
<lz>[Adresse:] Plurimum in domino colendis patribus ac dominis Henricho Bullingero ac cęteris Tigurinę ecclesię pastoribus.
