<nr>[30224]</nr>
<ae>Johannes Calvin an Bullinger</ae>
<od>
Genf, 4. Dezember 1560.
<vo>Genf  1073, 226. / Orig.
(Aut.)
Ep.Calv. 3285 (XVIII, 254ff.); englische Ãœbersetzung: Letters of Calvin IV 148-150, Nr. DLXXVII
S. Breviter ultimis tuis literis respondeo, venerande frater, quia optimus amicus noster Ioannes Linerus ad me venit, quum multis taediis fractus ad coenandum festinarem, ac se a comitibus urgeri dixit, ut cras mane discederet.
Beza noster summam expeditionis suae perstringet.
Non passi sunt sibi consuli, quos voluimus esse salvos, etsi non tam eorum causa laboravimus quam totius ecclesiae.
Rex Navarrae, ut ad te scripsi, ultro fidem meam imploravit ac rogavit perquam humaniter Bezam sibi
mitti; si fuisset repulsam passus, quanti omnium piorum clamores: per nos stetisse, ne omnia feliciter succederent! Non tantum nostra timiditas, sed perfidia et crudelitas accusata esset.
Praestitit Beza non modo fideliter, sed incredibili constantia, quod debuit.
Centies mutata sunt consilia; tandem accidit, quod omnes vident, ut perire voluerint rex Navarrae et eius frater.
Si nobis creditum esset, ne gutta quidem sanguinis effusa facile transegissent.
Hoc semper curavimus.
Nunc summa
desperatio exanimavit animos, quia ubique grassantur milites non secus atque in terra hostili, et tamen nostri vicini, qui flabella fuerunt seditionis, nunc in nos culpam torquent.
Verum eos nunc omittam.
Quod a me postulas, ut tibi literas Philippi mittam, ubi aperte declarat se nobiscum sentire, tres causae, ne id faciam, impediunt; non enim multae sunt et ita scriptae, ut tu agnoscas deposuisse in sinum meum, quae ab aliis eludi possint utrique non amicis, ab aliis vero, qui minus essent familiares, vix intelligantur.
Ratio quoque habenda est hominis mortui, cuius fama non parum detraherent, quae ad me scripsit.
Alia quoque sunt admixta, quae vulgari mihi esset honorificum, sed obnoxia essent
Flacii et similium obtrectationibus.
Verum, quando tuae literae mihi sunt redditae, iam dimidia pars responsionis confecta erat, qua Heshusium refutare visum est non tam consilio quam impetu nescio quo.
Tanta est indignitas, quae lapides etiam provocaret.
Glaronensis adhuc teneri suspensos nobis molestum est.
Verum superbia Moab se ipsam conteret, et certe deus Cyclopes istos praecipitat, ut aliis machinantes interitum se devoveant.
Pendeant illi; nos in fundamento nostro stemus.
De Galliae turbis, ne incerta narrem, quidquam scribere supersedeo.
Brevi aliquid.
Vale, ornatissime vir et frater ex animo colende.
D. Petrum Martyrem, d.
Galtherum et alios symmystas salvos esse cupio.
Dominus vos omnes tueatur, gubernet ac benedicat.
Nos ita periclitamur singulis momentis, ut multi desperent, multi sint anxii, alii rideant.
Ergo precibus vestris nos commendamus.
Genevae pridie nonas decembris 1560.
                                                             Iohannes Calvinus tuus.
Clarissimo viro d.
Henricho Bullingero, ecclesiae Tigurinae pastori fidelissimo, amico et fratri mihi in primis caro.
^$Tiguri.
