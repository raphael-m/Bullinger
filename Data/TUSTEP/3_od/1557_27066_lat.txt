<nr>[27066]</nr>
<ae>Johannes Haller an Bullinger</ae>
<od>Bern, 21. April 1557</od>
<vo>Autograph: Zürich StA, E II 359, 2963.
(Siegel...)</vo>
<dr> <dr>
<re> </re>
<tx>S. Scio equidem te, colendissime domine compater, meas
expectare; cum tamen non multa habeam, de quibus maximopere ut
scribere referat, novarum siquidem rerum nihildum habemus
certi, expectamus, quid ex Francofordia nostri nobis afferant
mercatores. Apiarium nostrum audimus et dolemus in illis
nundinis in vesaniam quandam incidisse; qua occasione aut
quomodo id factum, audiemus, ubi reliqui venerint.
^$Domini a Lasco literas accepi, quas ad te scripsit, et magnas
ago tibi gratias, quod illarum exemplar mihi communicare
dignatus sis. Gaudemus supra modum Philippi et aliorum animos
ad concordiam tam esse propensos. Placet etiam nobis Philippi
iudicium et consilium; plus efficietur privato bonorum et
doctorum hominum colloquio, quam se illud principum publice
nomine coeat et celebretur; liberius hic tractabuntur omnia et
animi se latius aperient, qui alias principum et magistratuum
suorum authoritate constricti non audebunt, quae ausuri erunt,
ubi ex liberis conscientiis de solius purę veritatis
assertione agetur. Subest quidem illud periculi, quod
morosiores magistratus fortassis iniquius ferent illud
privatim agi a suis; sed ferant quomodolibet, modo veritas
vincat et promoveat. Multum ego certe spei concepi, et quamvis
privata illa futura erit doctorum conventio, plurimum tamen et
forte plus, quam si publica esset, authoritatis apud plerosque
principes etiam viros obtinebit. De nostratibus, id est
Helveticis ecclesiis unus mihi restat scrupulus, quis mitti
possit et ut commode hoc fiat. Te omnino interesse vellem; sed
quam non possis sine magistratus authoritate hoc muneris
suscipere, non ignoro. Rogo ergo, ut scribas, quid tibi hic
videatur. De nostris Musculus non esset inidoneus aut Viretus
vel Beza. Calvinus huic negotio non deerit; sed ego Gallorum
ingeniis non prorsus fido. Petrum Martyrem tibi coniunctum
velim; ut solus ageret, nescio quam expediret. Sultzero (qui
se tamen ubique immiscet, non aliter atque Bucerus) non fido
(apud te loquor) et velim illum procul abesse ab hisce
negotiis; vereor enim, ne cum Lutheranis syncretizet. Itaque
velim tuum audire iudicium. Ego hęc nimis pueriliter
considero, cupio tamen veritatem promotam.
^$Musculus nimirum ipse quoque hac de re ad te scribet. Pro
sermonibus tuis ago tibi gratias, quorum prior tanto mihi
gratior est, quod ipsum ex ore quoque tuo pronunciari
audierim. Heri inter alios in senatum lectus est d. Nicol.
Diespachius noster, cuius nomine reipublicae et nobis omnibus
gratulor; est enim vir pius, prudens et moderatus et omnino,
qualem haec respublica requirit. Salutat ist te; facit idem
Hallerus noster, quem Muraltus chirurgus tuo hortatu invisit,
pro quo ipse tibi magnas agit gratias et simul quoque salutat.
Salutat te mater quoque mea et uxor, Musculus, item et fratres
alii. Salvi sint tui omnes. Salutem dicas quoque dominis meis
fratribus et symmystis tuis.
^$Ioann[es] Hall[erus] tuus.
<lz>[Adresse ...]: Clarissimo viro d. Heinrycho Bullingero,
Tigurinae ecclesię pastorifidelissimo, domino et compatri suo
colendissimo et charissimo.
