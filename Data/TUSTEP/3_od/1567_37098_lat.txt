<nr>[37098]</nr>
<ae>Petrus Dathenus an Bullinger</ae>
Frankfurt am Main, 18. September (1567).
ZÃ¼rich ZB: Simlersche Briefsammlung, 18. Sept. 1567,
Datheen aan Bullinger.
van Schelven, S. 8 (335)f.
Ad Henricum Bullingerum.
Gratia et pax in Christo. Praeter binas illas litteras
quarum postrema tua epistola, multis nominibus mihi grata,
mentionem facis, vir clarissime pater et praeceptor pl.
observande, alias etiam tibi scripsi, ac Basileam misi, quas
tibi non esse redditas vehementer doleo. Eas fortassis
interea accepisti, sin minus temporum iniuriae ac nuntiorum
incuriae hoc tribuendum erit. Quod ad Bartholomaeum Momerium
attinet is ad me rediit et optima quaeque de Tigurina rep.
atque ecclesia mihi confirmavit, ac confirmatior quam antea,
Bredam rediit, sua illius omnia quantum fieri poterit in
Clivensem ducatum translaturus. Interim vero horrenda sunt
ac prorsus tragica quae ex Belgico nobis nunciantur. Hispani
milites praeter infinitas insolentias ac impietates, quas
indies impune committunt, consuli etiam gandavensi, viro
alioqui caussae Christi non iniquo, claves civitatis
violenter abstulerunt, ac arcem quam Carolus V aedificari
curavit occuparunt. His vero non contenti maiora etiam ausi
sunt. Nono nimirum septembris comitem Egmondanum et Hornium
Belgici maris admiralium aliosque Antwerpianos consules,
thesaurarios ac regis consiliarios ac nobiles in vincula
coniecerunt. Conati sunt eadem opera Carolum Mansfeldensem
comitem comprehendere: at is fuga sibi consuluit, quem
multi in fuga comprehensum esse confirmant. Praeterea
principis Uranii filium Lovanii literis humanioribus operam
dantem (cum nimirum iam absit pater) Bruxellas abduxerunt.
Hos omnes 500 Hispani Bruxellae conservant atque diligenter
custodiunt. Tres autem illi primi nominis proceres in
Hispaniam ut multi arbitrantur, abducentur, ut cum barone
Bergensi, ac comitis Hornensis fratre, qui mense maio 1566
ablegati fuerant, cicutam bibant. Aiunt denique expectari in
Belgico Hispanicam classem quae praeter Hispanos qui
advenerunt, 4000 adhuc Hispanorum advehat. Dux Albanus
singulis momentis Antwerpiae expectatur ut nutans hoc
emporium celeberrimum prorsus evertat ac destruat. Vis
plura? Quis harum rerum futurus est tandem exitus? Vetus
pontificiorum tyrannis non restituta tantum, sed aucta et
conduplicata est. Verum cum duplicarentur lateres venit
Moses. Utinam dominus nostri misertus servatorem etiam nobis
mittat, quod ut faciat sedulo orare non desinemus, ac
facturum porro etiamnum confidimus. De regis adventu omnia
silent ac naves illae  de quibus ad te augusto scriptum
fuerat, hoc nomine armatae et instructae videntur, ut maris
itinera observent, ac piis ne in Angliam aut Frysiam
traiiciunt, viam praecludant, ne quis ita terra marive
sanguinariorum manus effugiat. Quis haec audiens non
cohorrescat et obstupescat? Sed vivit dominus, adversus
cuius ecclesiam portae inferiorum non praevalebunt. Hic
alioqui nihil est rerum novarum quarum te certiorem
reddendum esse putavi. Vuylwordiae oppido inter Maheliniam
et Bruxellas medio itinere posito 13. huius 14 nobiles
capite truncati. Eodem die Antwerpiae 4 anabaptistae vivi
exusti fuerunt. Iuves nos, ut facis, tuis precibus, ac
collegi omnia ex me felicia precari non graveris. 18.
septembris 1566 (sic) Francofurti
Tuus totus
Petrus Dathenus.
