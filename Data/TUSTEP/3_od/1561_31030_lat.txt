<nr>[31030]</nr>
<ae>Johannes Beccaria an Bullinger</ae>
<od>Chur, 12. Februar 1561</od>
<vo>Zürich ZB, Ms
F 65, 341. / Orig. (Aut.)</vo>

<dr>Graub. II, 274 R.
<re>Regest</re>
<tx>S. D. Immortales tibi gratias ago agamque dum vivam, ob tuam plusquam paternam in me benevolentiam et curam.
Successerunt omnia (domino sit laus) in dei gloriam.
Ut autem id assequeremur, multa concurrerunt et contulerunt, sed ante omnia diligens et officiosa illustrissimorum d.
meorum Tigurinorum ad haec comitia com[m]endatio.
Faxit ipse deus, quo authore et suadente movetur amplissimus iste senatus ad defendendam et propagandam servatoris nostri gloriam, ut mihi aliquando detur prębere
publicum aliquod specimen meae in urbem istam observantiae.
Tibi vero, colendissime pater ac d.
pręcipue ita me debere fateor, ut si etiam vitam pro te effunderem, non viderer mihi minimam tuorum in me officiorum assecutus.
Haec in re unum hoc me solatur, quod videam omnia ista in Christi ministros officia proficisci ex ardentissimo pectoris affectu, quo adductus cupis omnibus adesse.
Quomodo autem causa nostra in comitiis sit tractata et transacta, scripsit ad te colendissimus frater ac d.
Fabricius, vir, ut vere dicam, ita sedulus ac constans in curandis his, quę ad negotium evangelicum attinent, ut nihil in eo desiderari queat.
Servet deus pro sua misericordia te, hunc et alios eiusmodi adiutores et promotores sancti huius instituti.
Hodie volente domino redibo versus Misaucos, ubi, si dominus voluerit, administrabo functionem mihi ab eo creditam.
Frement quidem illic aliquot iurati Christi hostes; sed tamen dominus, qui omnipotens est, compescet illorum turbas.
Cautum est in comitiis poenis severissimis adversus inobedientes.
Quid, annon patiar etiam quidvis, modo id facere videam ad dei gloriam?
Uxorem non vidi iam dies aliquot; discedenti mihi dedit in mandatis, ut te cum pientissima coniuge, liberis, generis nomine ipsius salutarem, quod utriusque facio oroque dominum nostrum, ut vos omnes servet integros et inculpatos in diem Christi Iesu.
Vale ac vive et perge (quod facis) domini negotium agere.
Curiae die 12. februarii 1561.
<un>Io[annes] Beccaria, filius tibi deditissimus.
<lz>Ornatissimo clarissimoque viro d.
Heinricho Bullinghero, ecclesiae Tigurinae pastori vigilantissimo, domino ac patri colendissimo.
^$Tiguri.
