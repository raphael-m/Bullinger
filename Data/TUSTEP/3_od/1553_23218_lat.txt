<nr>[23218]</nr>
<ae>Wilhelm Grataroli an Bullinger</ae>
Basel, 28. Oktober 1553.
Zürich StA, E II 336, 55. / Orig.(Aut.)
Ep.Calv. 1840 (XIV, 657f) Exc.
S. D. P.  Accepi nuper humanissimas literas tuas cum inclusis
d. Vergerii. Quae vero mihi Leoninis mittendas dedisse
scribis, minime vidi nec, quis sit ille pharmacopola aut
familia illa Leonina, divinare queo ne de quoquam conqueror
ea de causa. Gratissima fuere, quae de rebus bellicis
narras, eademque fere parum antea ab meo amico magnifico
domino Ascanio Marso intellexeram suis ad me literis.
Addebat ille fedifragos fuisse Gallos et Turcas ea in re,
quod cum in ea Corsica insula portus solus Sancti Bonifacii
Genuensium nomine custodiretur ab incolis, qui se hac
conditione obsessoribus dedidere, ut salvi quoad vitam et
res suas forent, cumque exissent ad unum omnes, miserrime
trucidati sunt. Cęsariani non parvam spem recuperandę
insule conceperunt; at contra Gallus tormentorum et hominum
ac nummorum subsidia misit. Sed dissipet dominus eos, qui
bella iniusta de causa volunt.
Heresiarcham Servetum puto adhuc servari in carceribus ob
eius pertinatiam et superbiam inconsussam. Maternus autor
dicit Hispanos elata iactantiae animositate praepositos. Hic
non absimilis est; sed utinam nullos haberet suae sectę
fautores tum hic tum alibi, ex his praesertim, qui
literatissimi ac summe egregii haberi volunt. Audivi aliquos
hac de causa optimum ministrum Calvinum traducentes, ac si
carnifex esset; hunc pro viribus et loco et tempore in dei
gloriam tutatus sum neque pro veritate (domino confisus)
posthac etiam acrius desistam, etiamsi pulex sim contra
elephantes. Cupio emim magis placere deo quam hominibus. Si
per vitę commoda liceret, quam fucata monstra opinionum
audiremus? Sed nolo te in peiorem, quam opus sit, trahere
suspicionem. Brevibus respondeo Vergerio nostro, ut tibi
quoque ex parte laborem adimam. Bene vale, mi doctor
colendissime, meque ac mea omnia tua esse tuorumque amicorum
noris. Ex Basilea die  28. octobris 1553. Festinanter.
Gulielmus Gratarolus, medicus.
[Cl]arissimo et optimo ecclesiae Tigurinę pastori domino
Heinricho Bullingero, meo observandissimo, zuͦ Zürich
Bald.
