<nr>[23018]</nr>
<ae>Philipp Gallicius an Bullinger</ae>
Chur, 18. Februar 1553.
Zürich StA, E II 365, 120f.
Gr. I,  S. 285ff.
S.  Accepimus literas tuas postremum ad nos scriptas una cum
Camilli lituris. Increpas me iubesque, ut scribens ad te
titulos illos aequo magnificenciores, quos non recipias,
omittam. Si illa, quae tibi ego tran[s]scribo, non agnoscis
in te esse posita perque te fieri mundo, homo es ingratus
deo, qui beneficia illius erga te non agnoscas; sin autem,
quod preconia tuarum virtutum malis in pectoribus esse quam
in linguis, facis sapientissime et quod te decet. Quicquid
tamen est, faciam quod iubes, apud te quidem; nam dei
beneficia, quae per te et alios istic viros nobis confert
deus, praedicare tum desinam, quum caecus factus fuero et
ingratus, quicquid ipse iubeas.  De statu ecclesiarum
nostrarum in Foederibus quod scire aves, brevibus accipe;
nam pluribus haud fuerit iucundum. Ecclesiae nostrates statu
in felicissimo non sunt; non enim paucae concionatores
prorsus non habent, quaerunt tamen, sed linguam Raeticam
tenentes, quos tamen invenire non poterunt; nulli enim sunt
ac nec instituuntur. Aliquae pro concionatoribus retinent
homines dissolutissimos et in fide eciam non sanos invitis
et reclamantibus omnibus nobis. Tavasiani ecclesiasten sibi
receperunt, qui hucusque missavit (liceat de barbaro barbare
loqui), sed missare se amplius nolle promisit. Istum nos in
examine deprehendimus mysterium fidei male tenere; recepimus
tamen eum in nostrum collegium et confirmavimus illis; cum
quod promitteret se scripturis accuracius operam daturum,
tum quod iidem illi Tavasiani miris eum suasque conciones
laudibus veherent, ut hic quoque verum sit illud, quod de
seculi sui oratoribus dicebat Plinius: scito eum pessime
dicere, qui laudatur maxime. Quod ad vitam pertinet, scito
honestius se gerere eas communitates, quae evangelium
receperunt, quam quae adhuc missant. Nam eciamsi edant
bibantque, non tamen saltant nec alia multa faciunt, quae
fiunt apud missantes. Quae papisticis supersticionibus adhuc
irretitae tenentur communitates, nec ipsę omnes
sacrificulos habent, eciamsi vellent; ex Italia tamen multi
eis veniunt pfaffi (utar tuo verbo), ut et Athesinis. Totam
enim regionem illam fere implerunt Itali sacrificuli, licet
nihil nisi missent; Teutonice enim concionari non possunt.
Nos, qui concionemur, frigidiores sumus nunc, quam fuerimus
olim inicio. Quidam totos dies manibus operantur ac die
dominica, cum est concionandum, libellum aliquem obiter ac
paulisper inspiciunt, coguntur tamen operari, cum salarium
ipsorum sit Renensium sexaginta aut 50 aut 40; non desunt
apud nos, qui avaricia madent; hi in omnibus, quae loquantur
aut concionentur, diffluunt dormitantibus similes et
protrita quaedam vulgariaque perpetuo volutant: "Humano
capiti cervicem pictor equinam", nosti Horatianum carmen.
Agitatur aliquando inter primores nostrorum Foederum de
abigendis omnibus advenis concionatoribus Italorum fratrum
odio, qui importunius agere omnia videntur ac vix nobis
accedunt, homines semper cupidi rariorum ac magis novarum
nescio quarum rerum. De his propediem forsan scribam plura;
nam ipse denuo Claven[n]am a Vergerio nunc vocor, quo tamen
ire mihi consultum non videtur pluribus de causis.   -
Addam et hoc: episcopum Curiensem illum nondum
deprehendimus aliquid contra evangelium moliri, et nos hic
humaniter alloquitur ac tractat, maxime Comandrum, in
conviviis, si quando descendit in oppidum nostrum una cum
civibus convivatum; nobiscum tamen haudquaquam sentit.    -
In Athesina terra castellanum illum Müschianum milites
conscribere duci Mauricio in Italiam ducendos certo nobis
adfertur. Nudius quartus hac transiit servus quidam des
Trawulschen; is recta Mediolano veniens narravit pro certo
et viso a se: his festis bachanalibus Hispanos Mediolani
larvatos per urbem discurrisse et quaedam civibus non
placita passim patrasse; civium aliquot et ipsos larvis
indutos illis obviam isse; ventum esse ad manus; ab Hispanis
sex cives occisos, inter quos duo fuerint primi civitatis;
Mediolanenses Hispanis vehementer indignari ac petere ab
imperatore, ut inde tollat Hispanos. Nunc, ne obtundam te,
vale, vir humanissime, in domino Iesu. Salutat te Comander
et alii, quos scis. Rescribe, ut sciam tibi redditas esse
has literas. Ex Curia, die  18. februarii anni 1553.
Tuus totus Philippus Gallicius.
Vere magno viro d. Heinricho Bullingero, bonis omnibus
colendissimo.   Tiguri.
