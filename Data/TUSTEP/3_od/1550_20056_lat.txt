<nr>[20056]</nr>
<ae>Johann Rudolf Stumpf an Bullinger</ae>
Oxford, 28. Februar 1550.
Zürich StA, E II 335, 2148. Orig.(Aut.)
Zur.lett. III, S. 464ff.
Ep.Tig. III, S. 307f.
Praeclaro viro domino Heinricho Bullingero, patrono suo ac
domino plurimum
observando, Ioannes Rodolphus Stumphius salutem in Christo
perpetuam D.P.
Ad proximas tuas literas, quę nos plane bearunt, licet
uterque nostrum
responsum dederimus, tamen ab iis quoque scribendi mihi nunc
incipit initium.
Inter cętera enim quę humanissime nobiscum
communicabas, hortabaris quoque,
si quę nova haberemus, tibi ut impartiremur; quod nunc
quantum in me fuit
facere sum aggressus: nam et liberius et uberius scribendi
facultas data nunc
est, siquidem 6. febr. huius 50. anni festus sane dies
nobisque faustissimus
illuxit; nam et Londinensi concilio finem fecit, et ducem de
Sumerseth carcere
liberavit, qui, papistarum insidiis circumventus, deque
variis et gravibus
criminibus accusatus falso, non solum a totius regni
gubernaculo, quod sibi post
mortem Henrici 8. commissum tenebat, reiectus, sed et in
carcerem usque
durissimum erat abstrusus: adeo ut de ipsius inde
liberatione, ni vitam morte
commutaret, nihil spei, vel parum saltem supererat. Qui
principis gravissimus
casus quantas evangelicis ac bonis omnibus turbas dederit,
dictu mirum est:
ipsi enim Romanistę, bestię crudelissimę, quibus
Oxonium scatet, iam de
ducis nostri interitu, de evangelii nostri extremum spiritum
trahentis morte,
deque redivivo suo suaviolo (missa), quasi solidam iamdum
sibi parassent
victoriam, triumphare, abominandam missam in suis
conventiculis rursum
celebrare, in efferendis funeribus et id genus aliis
negotiis antiquis suis
nugamentis uti, totos sese, ut eiusmodi relligionis
assertores decebat, vino
inundare. Eoque tandem furiosa rabies erat progressa, ut
ipsis Christi fidelibus
impudentissimis suis sermonibus poenas, exilium, gladium ac
flammam, denique
omnia mala minitarentur, ni principis huius extremo periculo
saperent, ac rursus
ad suas defficerent partes. Sed o facinus audax et insanum!
quicquid enim
consilii habuerunt, nunc cum nihil obfuit consumpserunt,
prorsusque malam suam
mentem omnibus prodiderunt. Nam praeter spem omnium et dux
liberatus est, et
relligio communi totius concilii suff[r]agio confirmata est.
Hinc factum ut
hactenus novorum ne quidquam scribere fuerim ausus: in
posterum tutius id
faciendi copiam fore spero. Dimisso itaque concilio d. d.
Coxus Oxoniam se
contulit, ubi hactenus degit: inventam quoque viam speramus,
qua huiusmodi
antichristi putrida membra abscissa toto arceantur gymnasio;
quam spem principis
quędam d. d. Coxi, quę dedit adveniens, confirmarunt.
Sed de his aliquando
plura: nunc ad reliqua. D. d. Latomero concionatori regio
oblatum aiunt
episcopatum, in cuius locum dominus Hopperus noster
successit. D. d. Tschieckus
regis, et d. Trehernus ducis Suffolcię, regis
coętanei, <gr>paidagwgias</gr>
a concilio sibi commissas susceperunt.
Hęc sunt, venerande in Christo pater, quę te in
praesenti scire potissimum
volui, sperans, non ingrata fore, ni dudum iam eadem ex
aliis forte plenius
acceperis: ideoque non esse puto cur longioribus tibi
literis sim molestus.
Tantum hoc te multo maxime oro, ut benevolentia tua ac
humanitate, qua hactenus
egregie sum usus, perpetuo me fovere ac tueri digneris. De
accipiendis muneribus
ac stipendiis nihil est quod vereare, ut ex superioribus
meis, quibus ad tuas
respondi, si modo sint redditę, satis intellexisti. Vale
in Christo, decus
patrię. Dominum Huldrichum Zwinglium generum tuum, amicum
mihi charum, meo
nomine salutes velim, cui, si me gratum facturum scivissem,
etiam nunc
scripsissem. D. d. Petrus Martyr et d. d. Oglendorpius
valent ac vivunt, ac te
plurimum salutant. Datum Oxonii, 1550,  2. cal. martii.
Tę dignitatis observantissimus Ioannes Rodolphus
Stumphius.
Summa pietate singularique eruditione p[rae]claro viro d.
Heinricho
Bullingero, Tigurinorum apud Helvetios episcopo
vigilantissimo, patrono suo ac
domino plurimum observando.
                              Tiguri.
Zürch im Schwyzerlannd.
