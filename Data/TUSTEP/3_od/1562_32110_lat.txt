<nr>[32110]</nr>
<ae>Bullinger an Johannes Calvin</ae>
(Zürich), 24. Juni 1562.
<vo>Zürich StA, E II 342a, 446. / Orig.
(Aut.)
Ep.Calv. 3814 (XIX, 471f)
S. D. Maximo cum dolore audio et lego urbes praesidiis nudatas subinde occupari et tot trucidari passim sanctos.
Misere metuo Lugduno, propter quod semel et iterum ad te serio scripsi compertum me habere omnia hostium consilia eo dirigi, ut occupetur et omnibus nostris terror incutiatur.
Dixi item profecturos Quinquepagicos cum suis, et quidem profecti sunt.
Utinam vel non redeant vel per septem vias redeant! Guysius interim de concordia ineunda tractat, dum ipse exercitum sibi comparet validum;
ubi vero satis instructum se putabit, tum nostri demum experientur, ad quid remorae illae fuerint institutae.
Scribit d.
Augustinus Maynardus ex Italia pontificem parasse 8000, quos mittat in Galliam contra principem ad excindendos haereticos.
Addunt alii Ferrariensem quoque parare copias, quas coniungat Guysio et connestablio, Achitopheli scelestissimo.
Literas inscriptas d.
Herculi a Salice mature curavi ac describam modo d.
Fabritii responsionem.
Ita rescribit: "Valde mihi displicet nostrorum ita bene instructorum cunctatio, sed et omnibus, quos ego quidem audivi viros fortes et rei militaris
peritos.
Cupis tu, ut Rheti suum faciant officium; urges fervide.
Sed quid faciant, ad quos nemo hactenus quicquam scripsit! Et quidem indignissime ferunt ita se praeteriri.
Qui fit, ut illustrissimus princeps Condensis nostros ita neglexit? Cum nostri vident ita se contemni, indignantur.
Saltem scriberet ad ipsos princeps; si nihil aliud, animos nostrorum sibi devinciret.
Priusquam nostri Genevam eant et redeant, mensis erit.
Interimne pii praeda erunt impiorum? Si quid potes apud d.
Calvinum
et Bezam, effice, ut Condensis, siquidem opera indigeat Rhetorum, mature scribat.
Literas mihi creditas d.
Herculi submittam.
Cuperem illum ipsum progredi Genevam usque."
Haec verbotim<f1>wörtlich; vgl. ^#/+Hoven^#/- 378.<fe> Fabritius, quae te nescire nolui.
Nondum respondit Hallvylerus.
Vix dixero, quam sim sol[l]icitus, ne diversum exeat institutum nostrorum, quam velimus.
Oremus dominum, ut ipse res moderetur.
Est non longe a nobis baro d.
Ulrychus Philippus ab Alto Saxo militiae peritissimus, qui nihil aliud vellet quam se vocari a Condensi principe; posset illi signa aliquot adducere ex Helvetia.
Caeterum metuo, ne nimis sero haec tracte[ntur].
Dominus misereatur nostri et servet suos!
Vale aeternum cum omnibus bonis.
salutant te fratres; saluta d.
Budaeum, Ionvilleum, omnes denique fratres.
Datae ipsa die Ioannis Baptistae sero sub vesperam 1562.
                                              Tuus ex animo Bullingerus.
Clarissimo viro d.
Ioanni Calvino, Genevensis ecclesiae pastori fidelissimo, domino honorando et fratri meo longe charissimo.
                    [G]enff.
