<nr>[19187]</nr>
<ae>Baldassare Altieri an Bullinger</ae>
<od>Caspano, 28. Juli 1549</od>
<vo>Autograph: Zürich StA, E II 365, 473f.
(Siegel...)</vo>
<dr>Gr. I, S. 474.</dr>
<re> </re>
<tx>Salvus sis, vir omnium humanissime.
^$Ad binas illas tuas, dum essem Curię, plene respondi. Redditę
sunt alię mihi postea, quibus prę te fers amorem erga me tuum
vel incredibilem. Nihil enim tu prętermittis, in quo mihi
gratificari possis. Utinam aliquando talem erga te exhibere me
possim. Sed facile patior etiam in hoc vinci abs te, cui gratias
ago de his omnibus, quę mihi significasti.
^$Venetiis, dum hic essem, allatus est nuncius acerbiorem in dies
fieri persecutionem in sanctos Dei. Itaque non sine discrimine
illuc proficiscor; scis enim, quam invisus sim papistis et
impiis. Sed non temere committam me itineri. Dominus vero
servabit me ab omnibus his malis; tu pro me rogabis illum.
^$Ecclesię huius vallis Volturenę mirum immodum ubique
augerentur in via Domini, ni duo mirifice obstarent. Alterum est
venenosa Camilli doctrina, quem nosti, inficit ac perturbat is
omnium mentes, alterum vero ignavia, quod tibi fortassis
incredibile videbitur, doctoris Augustini, Claven[n]ensis
ecclesię antistitis; is enim nulla in re pastorem agit, ut ex
multorum probatissimorum virorum testimoniis sępe audivi et ego
ipse aliqua inspexi. Nam eius incuria illa ecclesia penitus
dissipata est. Quare huic calamitati ita prospici poterit, si ii
duo sistere iubebuntur ad synodum Curiensem, quę ab illis
ministris, ut scis, bis in anno celebratur, reddituri rationem
alter de doctrina, alter vero de sua administratione. Res est
non negligenda. Poteris, si volueris, ea de re ad Ioannem
Blasium tibi carissimum significare. Tu vero, an ita hęc se
habeant, ex multis aliis cognoscere poteris. Ego antehac recte
sentiebam de Augustino nec potuissem ea mihi persuadere, nisi
hisce oculis vidissem. Sed optarem eiusmodi apud te ipsum
asservari, ne, si forte resciscerentur, detractoris aut
delatoris nomen subirem. Tu pro tua pietate id ages, quod tibi
rectum videbitur et ecclesiis Christi necessarium. Curabis has
ad Lelium nostrum quamprimum transmitti meque ames ac piis
omnibus salutem plurimam adscribes meo nomine. Vale in Domino
fęlicissime.
^$Datum Caspani, die 28. iulii 1549.
^$Tui studiosissimus Balthasar Alterius.
<lz>[Adresse ...]: Summa pietate et eruditione ornatissimo
domino Henryco Bul[l]ingero, domino [a]c fratri semper
observando. Tygurum.
