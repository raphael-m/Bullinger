<nr>[38065]</nr>
<ae>Paul Gilowski an Bullinger.</ae>
Auschwitz, 20. Juni 1568.
Zürich StA, E II  367, 398ff.
Wotschke, S. 297f.
Gratiam et pacem a deo patre et domino Iesu Christo Iehova
nostro vobis precamur observantiam nostram vestri diligenter
commendans.
Cum dominus Christophorus Thretius frater et symmista noster
charissimus, ab illustri et magnifico palatino Cracoviensi,
nostrarum ecclesiarum patrono, rogatus in vestras regiones
proficisceretur ac inprimis ad illustrissimum principem
electorem palatinum, deinde ad te, Bullingere vir
clarissime, ablegaretur, non potuimus intermittere, quin hac
occasione ad vos literas etiamsi vacuas exararemus, quibus
si nihil aliud saltem revocarem tibi in memoriam, me nomine
ecclesiarum nostrarum, quae in cathalogum earum ecclesiarum
sunt vestra gratia admissae, quae confessioni vestrae
subscripserunt, dedisse ad te literas, quibus gratias egimus
pro summa in nos vestra benevolentia et favore, quem
declarastis erga nos et missis literis et in numerum
profitentium puram confessionem ascitis.
Deinde in eisdem literis misimus quandam formam concordiae
nobis propositam a Stancari discipulis, quam nos nullo pacto
recipere voluimus neque volumus, nisi prius audita vestra de
ea conciliatione sententia, quae carere, ut nobis videtur,
iusta reprehensione non potest. Non dubitamus itaque, vos
aliquid nobis ea de re per d. Thretium nostrum rescripturos.
Nam ea, quae nostra est inter nos arctissima coniunctio
postulat, ut de minutissimis rebus, quae ad ecclesiam
pertinent, etiam vobis significemus. Ea vero, quae de ipso
Stancaro ad Thretium scripsisti, ut verissima sunt, ita
prudentissime et magno cum iuditio a tua pietate profecta
sunt. Levissimę est vir animae et levissimus, quoad
vixerit, permanebi, ut ex eo libello apparet, quem proxime
edidit. Prolixior in describendis istis sectis et
blasphemiis essem, nisi dominus Thretius omnia omnium
haereticorum sensa cognita haberet et perspecta, cum quibus
assidui sumus in certamine. Ab eo omnia cognoscetis et de
isto gangrena Italica et quae ad nostra spectant negocia,
cui ut fidem habeatis, in omnibus eum ametis, ut soletis, a
vobis vehementer petimus. Nos nostra studia, operam et
offitia non patiemur vos vicissim desiderare. Foelicissime
vale, pater colendissime una cum omnibus symmistis tuis,
fratribus nostris unice observandis, quos salutamus
reverenter ac assidue pro vobis deum oramus. Idem vos in
vestris votis facitote. Datum Ossiveczimii 20. iunii 1568.
Addictissimus ac vestri observantissimus Paulus Gilovius,
superitendens ecclesiarum reformatarum in ducatu Oswieci-
miensi a Zathoriensi sitarum, suo ac omnium fratrum nomine
subscripsit. }Nur diese Unterschr. autogr.]
. . . . . .ndo viro clarissimo atque . . . .  homini d.
Heinricho [Bullingero] ecclesiae Tigurinae [pastori
vigi]lantissimo, domino . . .  observantissimo.
Darunter v. Bull.s Hd.: "Paulus Gilovius superintendens
Zathorien. Polon. 1568."
