<nr>[25179]</nr>
<ae>Josua Finsler an Bullinger</ae>
<od>Zürich, 4. November 1555</od>
<vo>Autograph: Zürich StA, E II 343, 427</vo>
<dr>Ungedruckt</dr>
<re></re>
<tx>Clarissimo viro d. Heinrycho Bullingero, Tigurinę ecclesiae episcopo vigilantissimo,
domino ac patri suo perpetua fide colendo.
^$S. Miraberis, sat scio, domine ac pater venerande, quem colere, revereri et observare maxime et
imprimis debeo, quidnam me, ut ad te literas darem, impulerit et qui hoc maxime tempore te
obrutum gravissimorum negociorum undis et procellis hisce meis importunis insulsisque literis
interpellare ausus fuerim, cum mihi coram tecum colloquendi copia data fuisset occasioque
aliqua commodior sese offerre potuisset. Novi enim ego, quam res sit ardua periculique plena ad
virum principem maioribus curis districtum atque occupatum perscribere idque edoctus a
sapientissimo illo iuventutis moderatore, qui inter multa alia moralia praecepta inquit: "Virum
principem adeas rarissime." Verum ubi non modo consilii mei caussas, verum etiam huius
supplicationis meae authores benigne, ut soles, cognoversis, mihi ad te scribenti authorique ad id
compellenti veniam dabis. Superiori anno, cum ex Marpurgo, frequentissimo bonarum literarum
emporio, redirem, hospitio me excepit d. Conradus Pellicanus pro, qua est affectus erga omnes
studiosos humanitate ac per anni spacium et amplius humanissime non solum tractavit, verum
etiam instituit studiaque mea haud mediocriter promovit et auxit illud etiam porro facturus, nisi
copia nepotum, dulcissimorum pignorum, senioque, gravi morbo, impediretur. Quare, ut alibi
mihi prospicerem pro commodo hospitio tempestive non solum monuit, sed suam etiam operam
hac in re obtulit. Mihi vero cogitanti diuque in animo volventi, ad quem doctorum potissimum
me conferrem, cui hoc negocium aperirem quemque humiliter rogarem, ut me dignareturhospitio
excipere, ecce d. Pelicanum vigili pro me cura vigilantem mihique dicentem: Quid, si", inquit, d.
Heinrychum Bullingerum, studiosorum omnium patrem ac mecoenatem, quem tibi optime favere
ac bene semper cupere certo scio, hac de re sollicitares eique singularem tuam voluntatem illi
convivendi suppliciter ac demisse significares? Mihi enim persuasum habeo te repulsam minime
passurum. Non magnam alios familiam, filios omnes ablegavit, tu vero illi esse posses a
caliculis, a manibus, a pedibus" etc. Ego, licet maximi semper fecerim doctorum ac bonorum
virorum consuetudinem, conversationem et familiaritatem (haec enim ad doctrinam veram ac
solidam aspiranti maxima sunt adiumenta et auxilia, unde et filii prophetarum in Vetere
Testamento illi dicebantur, qui talibus se adiunxissent, meam tamen operam, quae certe
perexigua est, non tanti unquam feci nec facio, ut, a tanto viro hospitio me excipiendum
existimaverim. Gratias itaque illi agens, quas potui maximas, honeste me ipsum indignum, cui
tale quid contingeret, excusavi. Ille vero pro paterno suo in me amore ac favore instare ac urgere:
"Imo audentum est aliquid", inquit, "non spes omnis abiicienda, periculum faciendum; epistola
ad illum scripta non erubescet." Quid hic facerem, cui potissimum obsequerer aut morem
gererem? rusticone me ac timido pudori vel seni venerando et patri pie beneque monenti? Mihi
morem gerenti haud immerito pertinaciae, ingratitudinis, arrogantiae denique et quod nimium
mihi tribuerem, quasi aliorum auxilia ac ope non egerem, videar posse accusari. Quare si quid
hic peccandum aut peccatum est, satius ac honestius esse duxi in meliorem partem delinquere.
Te ergo, domine ac pater multis nominibus venerande, rogo atque obserco, ut non tam meis
permotus supplicibus literis quam ipsius authoris haudquaquam dedignadi persuasus verbis tuae
me familiae honestissimae asciscendum digneris; omnem meam operam, industriam, diligentiam
ac fidelitatem tibi, domine ac pater colende, tuisque omnibus libenter offero paratus iussa atque
imperia tua deo fortunante ferre et exequi. Interea vero de iusto pretio numerando nihil diminui
ac detrahi volo, sed maximo me beneficio summoque honore nihilomonus affectum esse
existimabo. Quod si me voti compotem feceris, quod te facturum animus erga te meus dubitare
me neutiquam sinit, virtutem tuam summa cum humanitate coniunctam illustriorem, me vero
clientulum tuum tuisque in perpetuum devinctum reddideris divinoque beneficio ac summo
honore affeceris. Deus optimus maximus te nobis in his maximorum negociorum procellis ac
tempestatibus ad sui nominis gloriam ecclesiaeque suae utilitatem incolumem perpetuo conservet.
^$Vale.
^$Tiguri, ex aedibus d. Pellicani, anno salutis per Christum reperatae 1555 pridie nonas
novembris.
<un>Tuę reverentiae observantissimus Iosue Vinslerus.
