<nr>[19335]</nr>
<ae>Christoph Mont an Bullinger</ae>
<od>Basel, 23. Dezember 1549</od>
<vo>Autograph: Zürich ZB, Ms F 39, 874. (Siegel...)</vo>
<dr> <dr>
<re> </re>
<tx>Secundo die post discessum a vobis Bernam adveni,
ornatissime d. Bullingere, ubi incommodissimo usus sum hospitio
et hoc propter hominum colluviem ad nundinas concurrentium; nam
nullus hospitii angulus ab hospitibus liber fuit, et quod omnium
gravissimum fuit, vivendum fuit ex eorum moribus, qui veluti
ferę ex caveis emissę dies et noctes certabant helluando,
politando et iss, que ingluviem cogluviem comitari solent. In
frigidissimo celo in campos expatiari cogebar. Iohannes Hallerus
humanissime me in suas ędes invitavit, cui gravis esse nolui
maxime propter spem citatę dimissionis, et tamen totos quatuor
dies ibi hęrere coactus sum. Tam cupide illinc discessi, ut
etiam dati responsi schemate et elegantius dissimulaverim, quod
optima fide descriptum tibi mitto. Vellem omnia responsa
Germanica lingua data esse; nostrates enim delicatioris palati
sunt, quam ut talem vappam et mucorem probent et ea inscitia in
dominorum contumeliam pręter meritum tamen cędit. Quęstor
Hallerus humaniter me excepit et consilio instruxit et iuvit;
semper podagra non minus eum adflixit, quam mihi incommoda fuit.
Nam eius presentia caussę meę forsan profecisset. Musculus
summa me humanitate prosecutus est; sed et is et Hallerus in
suas vocationes incumbentes publicis negotiis non adhibentur.
Vestri consulis integritatem et prudentiam deamo et veneror;
vellem, ut eius belli calamitatem et summam infelicitatem
attigissem, quo utrunque regnum modo in septimum annum
conficitur gratissimo quorundam spectaculo, an ex eo sermone
animadvertere potuissem ullum ei inesse studium vel
sollicitudinem huius tragedię componendę, cuius transactio non
parum ex Helvetiorum re futura esset, et mea sententia hii non
ingrati pacificatores futuri essent, et quamquam maior
Helvetiorum pars Gallie regi iurati sint, temen si honestum et
utile utrinque exquireretur et ea equitas in conditionibus
oblatis conspiceretur tum confederationis et societatis suspitio
iustitia et ęqualitate suum locum obtinentibus, apud viros
cordatos forsan ipsi cause pręiudicatura esset. Ego hec tecum
non ut Anglie regis famulus, sed ut pacis cupidus et bellorum
hostis commentor; si quam affulgere spem animadverteris huius
actionis per vestram rempublicam feliciter instituendę, mihi
primo quoque tempore significa. Argentinam et huc tuis litteris
mitte ad Herwagium bibliopolam, qui Germanica lingua dicitur
Hans Herwagen; is mihi tuas expeditiori itinere Argentinam
mittet quam quisquam alius (quantum coniicere possum) huius
urbis habitator. Ego tibi pro variis in me benefitiis gratias
agam, ubi ad vos rediero; redibo autem, quamprimum ullam per te
spem accepero, que operę et vię pretium refusura videatur; nam
quanti universo christiano orbi, nedum Helvetiis intersit pacem
inter eos duos reges restitutam esse, nemo melius et
perspicatius te uno intelligit. In hoc argumento honestissimo
ingenii vires, magistratus Tigurini solertiam, qui Helveticis
comitiis presidere solet, et amicorum operam experire. Ego
certissimis argumentis scio hanc quoque tractationem non
ingratam serenissimo Gallie regi futuram. Diligentiori
inquisitione habita didici neminem commodius literas nostras
susque deque missurum quam Froschoveri factorem hic commorantem,
ad quem sub hac inscriptione tuas ad me transmittendas des:
"Peter von Mecheln, buechbinder, wonhafftig in Basel bey dem
Kauffhaus. Ego Argentine habito oben S. Clausbrück bey dem
frawen broedern cloestre. Commendo me officiosissime d.
Gualtero, item Halesio Anglo, eius convictori, et alteri Anglo,
viris optimis et mihi amicissimis. Has literas non omnibus
exhiberi velim; causam tute tenes. Meis pro tua voluntate
offitiis utere. Bene valeas.
^$23. decembris Basileę anno 1549.
<lz>[Adresse ...]: fehlt.

