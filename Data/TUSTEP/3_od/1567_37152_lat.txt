<nr>[37152]</nr>
<ae>Tobias Egli an Bullinger</ae>
Chur, 15. Dezember 1567.
Zürich StA, E II 375, 800. / Orig. (Aut.)
Gr. III,  58ff.
S.  Cum essem scripturus, amplissime vir paterque nobis
omnibus venerandissime, superveniunt tuae literae, quibus
cum gaudio intellexi te paulo firmiorem factum esse; utinam
omnino restituare quam subito, ne ipsa Christi ecclesia
sanctissima tua opera misere destituatur. Rogabimus enixe
dominum, ut suo tibi robore porro deesse non velit teque
nobis omnibus quam diutissime incolumem conservet. Amen.
Nova, quae hisce annexa misisti, etsi aliter nunc
scribantur, quam prius a quibusdam nunciata fuerint, non
tamen offendimur scientes, quantum laboret d. Petrus a
Grandrey, ut omnia adulteret longeque secus, quam
acciderint, praedicet. At omnes istas orationes falsas ipsa
experientia olim superabit. Quid quod Galli nostri pessime
apud cives et omnem  plebeculam audiunt reputantes, quam
dolose sibi suisque ab istis sit impositum, adeo ut ipsae
quoque precationes (unicum ad deum in miseriis refugium)
sibi ipsis fraudi sient; si enim deum pro victoria
adipiscenda rogaverint, id fieri cum suorum detrimento, si
diversum urserint, religionem ipsam una cum felici evangelii
cursu se deprecari. Ut taceam, quam pro imperio legatus
glorietur, quasi Rhaetorum viscera suis largitionibus ceu
propria omnia redemerit. Nec desunt, qui nunc rationes
ineant, qua commoditate foederi nuperrime facto renunciare
possint; imo iustissimas causas multi se habere putant id
faciundi, cum prior ipse partem suam non servaverit,
amicitiam et foedus cum Hispano clam contraxerit contra nos
et religionem nostram, cum Hispano inquam, quem nobis
infensum propter Gallum retinendum ipsi fecimus. Nunc ea
refertur gratia; nunc eo audaciae progreditur, ut ministris
etiam minitari non vereatur, sine quorum tamen opera
consilia sua de renovando foedere patrare nunquam potuisset.
Sed utut haec se habeant, novam formidinem nunc recensebo,
quam magna voce et alto cordis iubilo nostris nudiustertius
incussit. Anhelans venit interpres ad d. Carolum narrans ea
ipsa hora, qua venit, legato allatas esse Tiguro literas
(attulit autem eas puer quidam ab hospite ad Ciconiam
missus), in quibus certissime scribitur Condensem principem
in summas angustias esse redactum; obsideri enim Aureliae ab
exercitu quidem 12000 virum, praefecto vero fratre regis.
Haec mirifice colorant Galli nostri, et omnium aures
eiusmodi et aliis multis adhuc calent. Sed longe in alium
sensum ab aliis id accipitur. D. Carolus enim sic a magno
quodam viro id affirmatum audivit: principem quidem
Condensem Aureliam se contulisse ceu in locum et opere et
natura munitum regisque fratrem cum magna militum manu
circumcirca timeri; admiralium vero diurnis nocturnisque
itineribus festinare, ut suas copias cum equitatu Germanico
coniungat iunctisque copiis vim regiam hinc inde propulset;
ipsum vero Domalam et Guysium iuniorem ducem cum exercitu
mediocri ipsum admiralium antevertere in animo habere atque
istarum copiarum coniunctionem impedire ibique rei summam in
discrimen venturam, ubi aut Condensem obsidere aut nostros
circumvenire dicuntur. Uxor legati nostri patrem habet
Aureliae praesidentem aut iudicem; rumore ergo isto perculsa
dicitur decumbere; at legatum istum dolorem irridere, unde
multi colligunt ficta esse omnia. Detestantur Condaeos, quos
vociferantur more Turcico furere, omnia vastare, igni omnia
corrumpere ac nihil quicquam pensi aut sancti habere. De
Matiscona oppugnanda consilium nostris militibus erat,
antequam discederent; nisi enim ea[m] in suam potestatem
redegerint, regi advenire nullo modo se posse dixerunt.
Quidam ex capitaneis id secreto suis communicarunt,
quamprimum Galliae pedem intulerint, ad obsidendam
Matisconam paratos fore; unde Helvetios non paucos etiam
interfuisse multi arbitrantur.    -      Augusta
Vindelicorum ad nostrum quendam scribitur rumore nuncio
istic spargi ducem Mantuanum una cum 15 signis sclopetariis
aut bombardariis iamiam Alpes transcendisse; sic etiam a
Ferrariensi, Florentino etc. ingentes copias armari. Id
ipsum nostri quoque asseverant et addunt cardinalem
Augustanum, marchionem Noribergensem etc. cogere copias.
Mirum autem Augustanos de Italis, Italos vero de Augustanis
tam certa (si diis placet) posse referre. Sunt omnia dubia
et incerta, et si unquam nunc linguae et ora hominum
exspatiantur. Ex eadem Augusta nunciatur et scribitur regem
Poloniae consensu subditorum suorum regnum suum Weywodae
tradidisse post fata et obitum suum; propterea Maximilianum
Caesarem anxium conscripsisse et convocasse principes
quosdam Pragam deliberandum, quid in re tali agendum foret,
siquidem Germania tali vicino non multum exhileraretur. De
eodem Caesare vir nobilis, Baltasar Herliberger (qui
versatur in aula comitis Montfortis et hisce diebus ad
cognatos suos Gugelbergios invisendos huc appulit, vir
modestus, abstemius, multo auro, holoserico et aliis
preciosis indumentis ornatus, quin et torquatus)   -   is
retulit et pro compertissimo asseveravit Maximilianum
Caesarem Constantinopolim ad Turcam misisse legatos onustos
muneribus et multis literis; Turcam accepisse munera,
legatos vero custodivisse aut incarcerasse et Caesari sui
misisse imaginem truculentam. Quid sibi hoc velit, mirantur
multi. Sic forte supplicandum aut foedus aliquod petendum
cum Turca non christiano, ne bellum cum christianis
incoeptum ulla intercedente importunitate impediatur, aut
ipse Turca ad belli instaurationem minus sit proclivis,
donec ipsi suam in ecclesiam Christi lanienam ex animi
sententia exercuerint.   -     Episcopus etiam noster (qui
nuper in nuptiis fratris d. consulis Willii nobiscum eadem
usus est mensa) ceu compertum retulit ante ver egelidum
Turcico imperatori nihil in parato esse. Aegre tulit
canonicum nobilem quendam nuper pro Gant[nero] et me invitis
symbolum solvisse, unde nescio cuius rei suspitio apud illum
exorta est. Male convenit Germanis cum Italis in castro;
perpetuas movent et exercent rixas et inimicitias.
-      Capitaneus (ut ad bellica redeam) Dietägius,
amicissimus legato, refert regem Galliae publico edicto
cavisse, ne quis Lutetiae papyrum habeat et attramentum;
propterea non mirum esse capitaneos Rhaetos ex castris nihil
scribere. O nugamenta!  etc.  Mediolano nunciatur et
scriptum ait aut scribit d. d. Zanchus cardinalem Beromęum
veneno extinctum periisse. Requiescat in pice. Sed satis
sanctissimas tuas aures detinui cum toto corpore mei
ineptiis; contraham vela et subducam navem in portum.
Ignosce, quaeso, et loquacitatem meam dextre
interpretare.
D. Carolus accepit omnia a d. Beldio et amice impertiit. Is
te officiosissime salutat cum d. consule et d. Pontisella et
d. Gantnero, compatribus meis charissimis ex novo filio; sic
meam rem augeo. Dominus Iesus robur et aes triplex ecclesiis
suis largiatur, quibus anceps hoc malum declinent et
superent et tandem duce tali aethereas arces conscendant,
amen.
Curiae ocyus 1567.  15. decembris.
Tuae dignitati
subiectissimus Th[obias] Eg[lius].
[Adresse fehlt.]
