<nr>[39016]</nr>
<ae>Johann Konrad Ulmer an Bullinger.</ae>
(Schaffhausen), 10. Februar 1569.
Zürich StA, E II 362, 77. / Orig. (Aut.)
S. D.  Binas abs te literas, pater in Christo venerande,
accepi, alteras scriptas 23. ianuarii, alteras 4. februarii.
In prioribus primum voluntatem tuam de ministris in
Helvetiae ecclesias vocandis significas pollicerisque
deputatis et examinatoribus te scholarcharum sententiam
declaraturum. Deinde Theodoreti dialogos mittis, quos tamen
ex tua bibliotheca non petieram. Nescio quo casu fiat, ut
illos mihi semel tantum ante aliquot annos inspicere
licuerit mutuo ab amico acceptos; nam cum impressoris nomen
viderem, sperabam mihi eorum facile posse ex Francofordia
imprimis postea copiam fieri. At neque tum illic neque
hactenus Noribergae neque Argentinae neque Basileae neque
superiori anno Tiguri apud quenquam bibliopolam invenire
potui nactus interim ab mercatoribus eius in omnes Psalmos
commentarios et de Grecarum affectionum curatione libros.
Causa autem potissimum duplex fuit, ut anxie dialogos illos
peterem, altera quod librum Iohannis Wigandi de
communicatione idiomatum non sine magno stomacho perlegeram,
de qua sciebam longe aliter sentire et loqui Theodoretum
nostrum cum aliis scriptoribus antiquis quam ille, altera
vero erat, quod ille ipse Wigandus cum suis sociis
ecclesiasticae historiae scriptoribus Centuria quinta in
vita Theodoreti ex primo et secundo dialogo magna iniuria
illum duobus naevis  conspurcant, quorum nullus non tantum
in dictis locis reperitur, sed etiam plane contrarium a
Theodoreto docetur et evincitur, nempe quod sentiat humanam
Christi naturam in divinam et symbola eucharistiae in corpus
et sanguinem Christi converti, quorum neutrum apud hunc
scriptorem, sed plane contrarium legitur.
Unde facile cordati lectores iudicare possunt, qua fide et
diligentia Centuriae illae sint contextae et quod non sine
acri iudicio legendae. Cum Erpacensi comiti Georgio
Illyricus institutum suum in conscribenda ea historia
exponeret verbo et scripto, ingenue respondit: "Tu",
inquiens, "magnum nugarum colliges acervum." Ago autem
humanitati tuae summas gratias, quod tui me cum summa
laetitia Theodoreti participem feceris; remitto autem, nisi
ipsi quid in itinere accidat, sine omni macula atque labe.
Quantum ad posteriores literas attinet, in quibus
examinatorum sententiam et Rüegeri studiosi voluntatem
exponis, retuli id omne consuli nostro, qui pollicitus est
se primo quoque die convocaturum scholarchas, ut de nostris
studiosis certam sententiam habere possitis. Nova varia
narrantur, sed fortasse tibi quam nobis notiora. Periculosa
et turbulenta tempora sunt et metuenda deteriora. Dominus in
hac mundi delira senecta adsit ecclesiae suae. Amen.
Resalutant te symmystae summa reverentia una cum iis
omnibus, quibus salutem per me dixisti. Saluta fratres
omnes. Vale.
Datum raptim  10. februarii anno 1569.
Tuae humanitatis studiosissimus Iohannes Conradus Ulmerus.
Clarissimo viro d. Henrico Bullingero, Tigurinae ecclesiae
antistiti fidelissimo, domino et patri suo in Christo
colendissimo.
