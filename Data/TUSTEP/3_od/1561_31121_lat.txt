<nr>[31121]</nr>
<ae>Christian Hochholzer an Bullinger</ae>
<od>
Stein a.
Rhein, 11. August 1561.
<vo>Zürich StA, E II 375, 649. / Orig.
(Aut.)
S. D. Multis certe nominibus, venerande pater, literae tuę mihi fuere gratissimę; nam cum a te mihi nihil transmitti possit, quod non plurimum delectet, tamen hoc tempore literae tuę plenę fuere suavitatis, cum in mediis negociorum procellis mea memoria apud te non sit obliterata, ut interim taceam rerum iis contentarum iucunditatem.
Licet sane tempora sint turbulenta ac periculosa, tamen dominus deus pro larga sua ac inexhausta bonitate plurima, quę pios exhilarent et consolentur,
tristibus interponit.
^$Magna cum voluptate et gaudio accepi veritatis lucem per Galliam, Angliam, Scotiam et aliis in locis corruscare, et cum principia sint gravissima et periculosissima, cum messis adhuc est in herba, dominum, cuius est agricolatio, enixe orabimus ut ipse det incrementum idque, quod coepit, foeliciter efficere dignetur.
^$Quod socii nostri vicini Quinquepagici sese omnibus viribus veritatis doctrinę opponunt cum aliis hostibus veritatis, novum non
est; antiquum obtinent, et quia opera eorum sunt mala, lucem fugiunt et oderunt.
Dabit dominus et his quoque finem<f1>^#/+Vergil,^#/- Aeneis, 1, 199.<fe>.
Prudentię singularis est amplissime senatus nostri negotium; d.d.
Petri Martyris negotio evangelico promovendo deesse nolunt, suos tamen periculis exponere indignum agnoscunt.
Mira dei bonitas conspicienda proponitur.
Quantum apud nos vilescit doctrina veritatis, tanto maiori cum desiderio alii ipsam amplectuntur.
Utinam vita nostra emendari posset, de gratia domini neutiquam dubitaverim; sedulo urgenda nobis et poenitentia et piorum animi ad preces excitandi.
  Gratias tibi habeo ingentes pro solita tua erga me humanitate.
Dominus te cum tuis omnibus diu nobis et ecclesię suae incolumem servare dignetur.
Chartam utramque, ut te voluisse intellexi, remitto.
Salutant nostri omnes vos omnes.
Vale ac me ut hactenus amare perge; pluribus enim te nunc onerare nolo.
Steinę ad Rhenum  11. augusti 1561.
                                   Tuae humanitatis totus Christianus Hochh[oltzer].
Clarissimo viro d.
Heinrycho Bullingero, Tigurinę ecclesię antistiti vigilantissimo, domino affini suo tanquam patri venerando.
