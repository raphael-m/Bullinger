<nr>[28140]</nr>
<ae>(Johannes Fabricius an Bullinger</ae>
<od>
(Chur, .. November 1558.)
<vo>Zürich StA, E II376, 14f.
/ Orig.
(Aut.v.Fabr.)
Abscheyd, die kilchen im Veltlin belangende.
Wir gmeiner Dryen Pünthen gesanten und raadtsbotten, jetz uff Tafaß ze tagen by einandren versamlet, bekennend und thuͦnd kundt mengklichem hye mit disem abscheyd, das naach den articlen der tagsatzung vor unß erschinen sind vyl wolgeachte personen, unser lieb und getrüw underthonen der graaffschafft Cläven, des Veltlyns und Wurms, für sich selbs und im nammen aller anderen, so an genanten orten beider relligion sind, hand aldo uns fürgehalten iren span, meinung und begär.
Und wie wir sy nun
gnuͦgsam verhört und verstanden, den handel ouch ermässen, hand wir erkent und erkennend, ordinierend und beschließend, das den predigern, so zuͦ Cläven und in der graaffschafft Cläven das heilig evangelium predigend, alles und jedes jaars jedem in sonderheyt gäben werden söllind viertzig guͦt bar goldcronen uß und von dem guͦt der pfarkilchen ald anderen, so daa selbst lygt, doch mit dem vorbehalt, wie naacher volgen wirt.
Desglychen ouch den predicanten, so in dem Veltlyn und Wurms sind
oder syn wurdind und das evangelium predigend, sol ouch geben werden järlich 40 bar guͦt goldcronen uß und von denen orten, deren pfarki[r]chen, wo sy das evangelium predigend, namlich uß denen güteren und zinsen ald inkomen, so den kilchen zuͦgehörig oder den mäßpriesteren, so die pfründen innämend und aber nit selbs persönlich residierend noch die kilchen versächend, wie sy schuldig wärind, item uß den kilchen ald gülten, so der bischoff von Comm im Veltlin hat, deßglychen ouch uß und von der
apty Sant Abundij und ander derglychen kilchen und gülten, wie und wo sy wärind.
Uß dem alle[m], wie und waa dan ordnen werdend die commissarij, so bald in das Veltlyn gesandt werdend.
Jedoch aber so ist in disem allem unser meinung nit, das man anderen personen, so das ius patronatus hettind, oder denen, so sonst die pfründen ir läbenlang zuͦgeseit wärind, dasselbig genommen und entzogen werde.
Zuͦ dem allem ouch, wo personen wärind in denen pfarren, daa das evangelium prediget wurde,
welche personen bißhar den mäßbriesteren etwas ze gäben schuldig gesyn wärind, dieselben personen mögend nun hinfür dasselbig dem prediger oder mäßbriester geben; sol zuͦ irem guͦten willen staan, wellichem sy dasselbig baß gunnind.
Wo aber ettwas abgienge, das man by dem bischoff von Comm oder by dem apt von Abundi nit finden oder gehaben möchte, und aber zween mäßbriester in der pfar wärind, so sol alsdann von der gült und ynkommen des einen mäßbriesters so vyl genommen werden, biß den
predicanten einem jeden syn 40 cronen ouch werdind.
Wo aber das alles falte und man von deren keinem etwas gehaben möchte, so sol alsdan die gemeind derselbigen pfar, wo der predicant syn wurde, darum ynstaan, daamit dem prediger an synen 40 cronen nüt abgange.
Sol also dise ordinantz gehalten werden by allen unseren underthonen der graaffschafft Cläven, Veltlin und Wurms.
Die söllend also nachbürlich mitt einanderen läben und einanderen zuͦ beden syten das best thuͦn.
Gebietend ouch hyemit allen unseren amptlüten von genanten orten, das sy verschaffind hyeharumb gehalten ze werden, daamit unserem gebott nachgangen und stat gethon werde.
Des zuͦ waarem urkund etc.
Actum uff Tafaß anno 1558 den ersten tag novembris etc.
                                     So wyt des abscheyds sum.
Wyter ist gesezt und geordnet, das man das closter Morben sölle inventieren und keine münch wyter daryn nemmen, die ouch, so jetz darinnen wärind und nit von kindswäsen daa ufferzogen, söllind ein jeder syn straaß geschickt werden; die überigen sölle man lassen in friden abstärben etc.
Uff den 6. novembris ist ein post kommen, die zeigt an, das das leger uffbrochen und man den huffen in die frontierstett hin und wider ze beden syten zertheilt habe, sye waar.
Aber des fridens halb, an dem nieman kein zwyfel gehept habe, wölle es sich uff ein nüws anheben ze sperren; dan die Engellender den Philippum nit wöllind wüssen, habind ime ouch in einem zig, als ob er untrüwlich an inen fare, diewyl er Calles wölle dahinden lassen.
Sind also zuͦ den vordrigen 20 tagen des anstands noch
15 hinzuͦ gethaan.
Der hertzog von saffoy ouch sye künig Philippo etwas verdacht.
So habind ouch des Philippi eigne knecht (oder ein theyl derselben) Arres geblünderet und großen schaden gethaan etc.
Von Venedig wirt geschriben, ouch dem französischen herren zuͦ, die Dürcken streiffind biß uff Wien.
Das aber mögend ir villicht baß wüssen.
Dem erwirdigen, hochgelerten herren h.
Heinrychen Bullingern, synem eerenden, günstigen herren und vatter in Christo, ze antworten.
^$Zürich.
