<nr>36155</nr>
<ae>Meier, Bürgermeister und Rat von Biel an Bullinger</ae>
<od>2. Februar 1566</od>
<vo>Zürich StA, E II 360, 591</vo>
<dr>Ungedruckt</dr>
<re>Regest</re>
<tx>
Unser früntlich gruͦß, willigen dienst sampt waß wir ehren, lybes vnd guͦts vermögen
allzitt zuͦvor, würdiger, hochgelertter, insonder günstiger, wyser herr und besonder
guͦtter fründt.
^$Wir zwyflen nit, u[wer] w[ysheit?] sige wol verstendiget, wie gott der allmechtig, unser
schöpfer und erlößer, den würdigen, wollgelertten, unsern christenlichen vorstender unserer
kylchen alhie, herr Jacob Füncklin (kurtz verruckter zitt) uß disem jamerthall zuͦ siner
ewigen freuwd und seligkeit beruͤefft und aber in selchem fhall allwegen wir gegen u. w.,
ouch den würdigen, wollgelerten üwer mitbrüedern und vorstender der kylchen Zürych, unser
trost vnd zuͦflucht gehept, unser kylchen mit wollgelerten vnd christlichen vorstendern
zuͦuersehen, welches uns allzitt durch u. w. bewyßt und mit der that erzeigt worden, wir
ouch desse woll bißhar genossen, deß wir üch zum höchsten dancksagen. Und khennen üch
darneben nit verhaltten, als uns ettliche prediger angends zuͦ Bern angezeigt und darumb
ansuͦchung gethon, aber uß vil fürgewendten ursachen nichts erhaltten mögen, welches ir
von uns zuͦ kheinem argem söllendt uffnemmen. Und langt also an u. w. unser gantz
dienstlich und früntlich pitt, zuͦfürderung gottes ehren und pflantzung sins heilligen wortts,
ouch jn ansechung, daß üwer und unser kylchen von anfang biß itzundt in allem gleichförmig
geweßen und, ob gott will, zuͦ allen zytten bestendiglich also plyben soll, u. w. wölle sich
by üch umb ein christenlichen vorstender umbsehen, so unser kylchen vorston möchtte, wie
wir dan nit zwyfflen, ir habendt wollgelerte lüt (gott hab lob) by üch gnuͦg, und so einer
also funden wirt, unß desse gschrifftlich, ouch weß wir uns hierin haltten söllen, verstendigen.
Alls dann so werden wir unser rhatsbottschafft zuͦ u. w. gen Zyrych abfertigen und, waß
sich gebürt, es sige by üwern herren und obern oder by u. w., zuͦhandlen und
zuͦbeschliessen, daß man von uns woll zuͦfryden sin soll. Und wiewoll wir uns aller
ehren und guͦtts zuͦ üch versehen, so pitten wir u. w. umb ein früntliche, willfarige
antwurt, by zeiger dises darumb allein gesandten botten, mit erbyetung, who wir sölches umb
u. w. mit lyb, hab und guͦtt verdyenen khennen, daß wir sölches zuͦ allen zytten mit
geneygtem willen thuͦn wöllen, mitt hilff deß allmechtigen, der u. w. in sinem schütz und
schyrm mit langwiriger gsundtheit erhalten wölle.
^$Datum den 2. tag hornungs anno d[omini] 1566.
<un>Meyger, burgermeister und rhat der Statt Byell.
<lz>[Adresse ...:]
