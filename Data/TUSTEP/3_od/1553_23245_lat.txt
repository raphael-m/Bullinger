<nr>[23245]</nr>
<ae>Bullinger an Johannes Calvin</ae>
ZÃ¼rich, 28. November 1553.
Genf 114, 90.  Orig.
Ep.Calv. 1861 (XIV, 683f)
S. D.  Tanto mihi gratiores erant literae tuae, Calvine
honorande domine et frater carissime, quanto magis
excruciabab me sollicitudo concepta ex periculo maximo
ecclesiae Genevensis sanctissimae et tuo quoque.
Refocillasti spiritum meum. Deo ergo omnis boni autori unico
gratias ago, et me tibi multum debere agnosco.
Perge in negotio Christi domini nostri fidelis esse.
Accessit et hoc beneficii ex te, quod disputationem illam a
me tantopere exoptatam pridie per Tigurinum quendam ad me
misisti una cum blasphemo Serveti hominis impiissimi libro.
Nam hunc omnino legere et hoc fastidii superare contendo.
Legeram in amplissimi  magistratus vestri exemplo misso,
quae consignaveratis, sed et plurima tum quoque legi: sed
penitius singula inspicere instituo. Utilissimam et tantum
non necessariam rem facturus es si summam historiae
edideris. Caeterum te oro ne ullam facias Basiliensium
mentionem. Scio sane aliquot ibi esse curiosa ingenia, adde
et pestifera: sed intelligis paucorum culpam non debere
redundare in omnium capita. Habet Basilea, sicut nosti,
multos pios et doctos viros, pietati et tibi faventissimos.
Neque vero perversos eo honore dignos arbitror, qui per te
immortales fiant. Interim negocium ita tractare poteris ut
et ipsi perstringantur pro suis meritis. Dominus conferat
tibi vires sustentandi molem illam, quae in humeros tuos
devolvitur. Brevi deo volente plus ad te scribam.
Germania nostra misere discerpitur bellis intestinis et dat
poenas apertae rebellionis deo. Oremus pro fratribus
laborantibus quum in Germania tum in Anglia, de qua non est
quod scribam quidquam, quum apud te sit d. Bernardinus.
Audio d. Petrum Martyrem Argentinam venisse. Vale aeternum
et me in Christo amare perge. Salutabis colendissimos
symmystas tuos. Salutant vos nostri omnes. Tiguri  28.
novembris 1553.
Tuus Bullingerus.
Quum scribere de rebus Serveti coeperis ne obliviscaris
demonstrare iure ultimo affici supplicio blasphemos et omnes
qui Serveto similes sunt.
Clarissimo viro d. Ioanni Calvino fidelissimo Genevensis
ecclesiae pastori domino et fratri suo colendissimo.
