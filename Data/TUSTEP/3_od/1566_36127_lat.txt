<nr>[36127]</nr>
<ae>Johannes Haller an Bullinger</ae>
Bern, 12. November 1566.
Zürich StA, E II 370a, 372. / Orig. (Aut.)
S. Mitto tibi hic caseum, honorande domine et compater, pro qualicunque gratitudinis et bonae meae erga te voluntatis
indicio; illo vero si suaviter uti velis, mox eum, dum recens est, aggredere. Ex reliquis minoribus alterum d.
Gvalthero, alterum vero d. Wolphio, ut nomina eorum ipsis inscripta sunt, mitte. Rogo vero omnes vos, ut exigua illa
munuscula boni consulatis, donec ampliore et liberaliore significatione vobis aliquando benevolentiam meam declarem.
Interea me, sicut hactenus fecistis, diligere pergite. Precor simul vobis a domino annos faustissimos et omnem
benedictionem. De rebus aliis alias scribam; quando enim has accepturus sis, ignoro. Tradidi illa omni o oeconomo
Küngßfeldensi, qui ea, cum poterit, ad vos mittet.
Bene valete. Salutant vos Steigerus, Diesbachius, Gravenriet, Manuel et te praesertim tui Zehenderi.
Bernae  12. novembris 1566.
Johannes Hallerus, omnium vester semper et perpetuo.
Clarissimo viro d. Heinrycho Bullingero, Tigurinae ecclesiae fidelissimo pastori, domino meo honorando et compatri
charissimo.
