<nr>[18215]</nr>
<ae>Wolfgang Musculus an Bullinger</ae>
<od>St. Gallen, 1. September 1548</od>
<vo>Autograph: Zürich StA, E II 360, 95</vo>
<dr> </dr>
<re> </re>
<tx>
S. D. Hodie tuas accepi, Bullingere in domino charissime, quas ad me per
tabellarium Campidonensem dedisti. Habeo curę tuę gratiam, quam possum,
ingentem; non peto, ut magistratus vester aliquid nunc mihi impendat, quo
sumptus vel vecturę vel victus sustineam. Quapropter nolim te apud illum
quicquam eo nomine instituere; verum sic rebus meis succurres, si cura ac
vigilantia fratrum, qui apud vos sunt, ne te gravem, de aedibus mihi ac meis
apud vos prospexeris, postquam Froschoueri aliis sunt locatę. Deinde si
dabitur aliqua ministerii ecclesiastici occasio, illam haud neglexeris.
Vecturę sumptus tum me gravabunt, si sępius sint reiterandi; numeravi pro
vectura recularum mearum a Constantia hucusque florenos 24;
si talis sumptus iterum atque iterum ferre cogor, haud mediocrem penuriam
reliqui necessarii victus subirem, sicuti facile intelligere potes. Oro per
Christum, cuius ministri sumus, ut spero, haud plane infideles, ut in hoc exilio
rationem mei ac meorum, etsi non anxie ac praecipitanter, mature tamen, et ut
per commodam poteris occasionem, habere velis. Mox atque uxor convaluerit,
migrabor ad vos, nisi dominus hoc consilium meum evidenti necessitate
inverterit; illius enim providentię ut me totum iam olim concredidi, ita
acquiescere in omnibus decrevi. Uxor iam paululum a gravi ac prope fatali morbo
respirare incipit, ut spes sit propediem recuperandę sanitatis. Quod
declarationem meam domino ac fratri Hallero misisti, pergratum est, non ob id
tantum, quod vocationi locus fieri potest, quam nec anxie apud eam ecclesiam
contentionibus obnoxiam ambio nec oblatam pertinaciter respuo, sed ob eam etiam
causam, quod per eam arbitror fieri posse, ut sinistram de me suspicionem
fratres abiiciant et de mente mea rectius ac verius iudicent; etenim per
Christum testari possum nullam excogitari posse crassam carnalem et
superstitiosam de cęna domini, imo tota reliqua Christi causa sententiam et
cogitationem, quam non cane peius et angue<f1>Adagia, 2, 9, 63 (LB II 676f).<fe> in corde meo detester, sive ea sit
papistica sive anabaptistica sive Schwenckfeldica sive perverse Lutherana.
^$De vocatione quicquid fiat, totum commendo Christo servatori meo, cui hactenus,
qua potui fide ac synceritate in evangelio ipsius servivi. Unum hoc curo, ut de
me fratres, quos in domino agnosco et quibus me coniunctum cupio ac de quorum
doctrina et religione bene sentio, nulla sinistra suspicione laborent. Ut enim
non admodum fatigor iuditio de me hominum impiorum et hostium evangelii Christi,
ita cupio placere bonis ac piis tam fidelibus quam ministris Christi. hoc fine
reliqui apud vos, cum discederem, declarationem illam scriptorum meorum; quę
si tibi non suvviciens videtur, oro pro nostra amicitia, significes, quid
praeterea vel tu vel alii desyderetis. Respondebo ex animo et candide, sicuti
decet eum, qui ad finem usque cupiat veritati verborum donimi adhęrere,
quacunque id sorte ceciderit in hoc pessimo saeculo.
^$De consilio Caesaris adversum vos etiamsi verbum nunquam audissem, haud tamen
quaquam dubito illum rumorem, qui non apud vos modo, set et passim per Germaniam
spargitur omnium esse verissimum. Crede mihi, altissime hoc agit, ut libertatem
Germanię sub pedes suos subiiciat; hoc scit se perficere non posse, nisi hac
vestra gente iugo suo subiecta. Novit enim illam in Germania tanquam fermentum
quoddam libertatis superfuturam et reliquam Germaniam exemplo suo, si nihil
aliud ad recuperandam tam libertatem pristinam sollicitaturum.
Vigilate itaque et illius omnia suspecta habete, omnia inquam, non modo
manifesta facta, sed et quęcunque utut oblique tentata, etiam mellita verba,
quibus fucum facere consuevit, donec viam invadendi incautos inveniat.
Optime vale. Saluta uxorem, reliquam domum ac fratres meo ac
meorum nomine.
^$Sangalli 1. Septembris 1548.
<un>Wolfg[angus] Musculus, tuus in domino.
<lz>[Adresse:] Praestantissimo theologo domino Heinrycho Bullingero, Tigurinę
ecclesię pastori fidelissimo, domino et fratri in Christo charissimo. Tiguri.
