<nr>[30053]</nr>
<ae>Bullinger an Herzog Christoph von Württemberg</ae>
Zürich, 28. März 1560.
<vo>Zürich StA, E II 338, 1580. / Orig.(Aut.) Kopie / Entwurf.
Durchlüchtiger, hochgeborner fürst, gnädiger herr, üw[er] f[ürstlichen] g[naden] sye min underthänig und willige dienst alle zyt bevoran bereit.
Gnädiger fürst und herr, des vergangnen wynters hab ich mitt der hilff gottes dise 6 bücher geschriben wider die widertöuffer uß ursachen, die ich in der vorred erzellt hab.
Sömliche bücher schicken ü[wer] f[ürstlichen] g[naden] ich hie ein exemplum, mitt underthäniger pitt, ü[wer]
f[ürstliche] g[nad] wölle sölichs von mir in gnad uffnemmen.
Ich hab ouch vormals ettliche tütsche bücher alls die summam der waren religion und den bericht uff die 61 artickel ü[wer] f[ürstlichen] g[naden]zuͦgesandt und dasselb gar underdienstlicher, früntlicher guͦter meynung.
Glycher meynung senden ich ouch dises und ouch  umb deren ursachen willen, das ü[wer] f[ürstliche] g[nad] heyter sähe, das wäder unser vorfar in der leer
und inn kyrchendienst seliger gedächtnus m uͦlrych Zwingli noch wir üzid gemeins mitt den widertöufferen oder andern sectern gehept oder noch habind.
Bitten underthänig, ob ü[wer] f[ürstlichen] g[naden  anders von ernemptem unserm vorfarn oder uns fürgäben wurde, das ü]wer[ f]ürstlich[ g]nad[ sömlichem keinen glouben gäben wölle, sunder ein bessers von uns hoffen und ein sömlichen gnädigen willen gägen uns ü[wer] f[ürstlichen]
g[naden] günstigen und willigen dienern erzeygen, alls ü[wer] f[ürstlichen] g[naden] herr vatter, der durchlüchtig, hochgeborne fürst und herr, herr uͦlrich, hertzog zuͦ Wirtenberg etc.
loblicher gedächtnus, ouch ü]wer[ f]ürstlichen[ g]naden[ vetter seliger gedächtnus, der hochgeboren etc.
grave Georg etc.
gägen unß biß in ir endt getragen und behallten habendt, dann das ettwas uns seer beschwarlichs by ü[wern] f[ürstlichen]
g[naden] wider unsere vorfaren und uns fürgenommen oder fürgaben werde, könnend wir uß dem abnemmen, das zuͦ Tübi[n]gen des vergangnen 1559 und ouch dises 1560 jars ordnungen getruckt und under ü[wer] f[ürstlichen] g[naden] namen ußgangen sind, da wir benamset werdent under den töuffern und andern verdampten sectern, alls die Zwynglischen mitt namen in der summarischen und einfalltigen begriff etc.
am 228. blat under den gottslestereren gezellt ... und in
der Montbelgardischen ordnung am 126. blat zuͦ den Servetaneren, ab denen wir doch ein grewel habend, gesetzt und under den schädlichen sectern heyter genampt werdent.
Da wir aber zuͦ gott und ü[wer] f[ürstlichen] g[naden] bescheidenheit hoffend, unser unschuld werde durch andere unsere arbeit, ouch durch dises buͦch gnuͦgsam an den tag gethan, das wir weder secter sind noch gemeinsamme mitt sectern, sunder ein rächten glouben und ware christenliche leer habend, by dem
wir uns alle zyt enbietend, wo wir anders und bessers mitt biblischer geschrifft gelert werdent, wöllend wir gern das besser annämen.
Bitten ü[wer] f[ürstliche] g[naden], sy wölle dises mines schryben und buͦch in gnaden von mir uffnemmen und mich alle zyt in gnaden befolhen haben; dann wo ü[wer] f[ürstlichen] g[naden] ich gedienen könde, wöllte ich alle zyt willig sin.
Gott beware ü[wer] f[ürstliche] g[nad] in sinen gnaden
alle zyt etc.
Datum Zürych 28. martij anno 1560.
[Unterschr.
fehlt.]
Dem durchlüchtigen, hochgebornen fürsten und herren, herren Christoff, herzogen zuͦ Wirtemberg und Teck, graven zuͦ Mümpelgard etc., minem gnedigen fürsten und herren.
