<nr>[25023]</nr>
<ae>Baptist Johannes Wisamer an Bullinger</ae>
Lübeck, 22. Februar 1555.
Zürich StA, E II 338, 1508. / Orig.(Aut.)
Salve, reverende in Christo pater et domine, tranquillo, te
rogo, sis animo; nam omnia tua mihi probe sunt reddita,
etiamsi aliquando tardius, quam oportuit, propter locorum
distantiam et crebras meas molestasque nimium
peregrinationes, id quod tuam humanitatem ex postremis meis,
quas 13. iulii scripsi, literis intelligere potuisse non
dubito, si modo essent redditae. Quaternas autem ab
humanitate tua habeo literas, nempe primas, quarum est datum
10. novembris anno etc. 53. ac item alteras quoque, quarum
est datum 2. martii anno etc. 54., quas utrasque simul cum
fasciculo librorum recepi Lubecae 12. iulii anno etc. 54. ab
honesto viro Hansone Offo, cive Lubecano ac Iusti Glaseri in
nundinis Fancofurdensibus hospite, quibus postera die
respondi satis large literasque ad affinem meum Laurentium
Egenolphum, Christofori typographi fratrem, Froshovero
vestro reddendas Francofurdiam per Steffanum Bechtum
Francofurdianum transmittendas curavi diligenter.
Serenissimo regi scripsi ac tua omnia transmisi fideliter
Kolingam* (*a.R.:Rol = Kolding .. .....), ubi rex tum erat
in Funia, eadem die cum publico civitatis nuncio. Tertias
autem, quarum est datum 24. augusti anno etc. 54. recepi
kalendis novembris eiusdem anni, quibus satis responsum
superiore meo scripto putabam non ambigens, quin esset
redditum. Nunc vero et quartas quoque accepi, quarum datum
habet 4.octobris anno etc. 54., quę redditę mihi sunt
Hamburgi 18. februarii anno 55., cum reversus essem ex
Hollandia, ex quibus diversum intelligo. Omnibus itaque nunc
iterum respondeo, gratas inprimis fuisse serenissimo regi
lucubrationes tuas De Gracia dei etc. vel maxime ob id, quod
summa modestia ac citra convicia ac scommata (quibus
nostratium libri tanquam flosculis exornari solent) errores
fratrum corrigis atque expungis salubria docens, et quod
nullam in eis prorsus sacramentarię concertationis
mentionem fecisti, quae est illi exosa plus, quam putassem,
dogmate Lutherano ea de re plane inescato, subindeque
dixisse fertur, ut amici rettulerunt: "Utinam rixandi
libidine tales similesque libros scriberent ecclesiae
Christi profuturos" etc. Declarabit autem suam erga te
munificentiam, cum per occasionem legatos aut dispensatores
suos Argentoratum miserit, de quo prorsus nihil dubito,
etiamsi ex tua sententia scripserim te nihil tale quęrere,
sed tantum veritatis incrementum evangelicae. Proinde mihi
contra decorum videretur curiosius, ne dicam morosius, de
regia erga te voluntate nunc amplius inquirere, ne
subocculte aliud videamur quaerere, quam scripto uterque
testati sumus. Longanimis est rex nec cito iudicat aut
persuaderi potest, ut a recepta semel doctrina discedat;
verum si quando est illi ipsissima cognita veritas, eam
quoque tuetur sanctissime. Sic et in tuis quoque libris non
in unius aut alterius commendatione continuo acquievit, sed
suorum quoque ex Hafnia theologorum iudicium audire voluit,
qui bonum dederunt testimonium. Quicquid autem mihi misisti
librorum, aliis praestantibus viris tuo donavi nomine, non
quod mihi non essent gratissimi (pro quibus magnas ago
gratias), sed ut tibi tuisque apud alios conciliarem
gratiam, immo et plures quoque mercatus sum, utut potui,
rarius enim ad nos perferuntur, quos inter bonos et doctos
distribui nihil aliud quaerens, quam veritatis pleniorem
apud nostros intelligentiam et vestri nominis existimationem
paulo meliorem. Futurum autem spero, ut aliquanto mitiores
sint posthac futuri nostri, quam fuerunt in exules afflictos
Angliae, quorum insigni patientia multi compuncti sunt
misericordia et quodammodo cicures facti etiam barbari ac
feroces alioqui populi. Et excusavit se quoque apud me
postea magister Paulus Noviomagus, regius concionator, qui
aliquando coram rege ac frequenti ecclesia, dum adessent
exules, adversus anabaptistas et shvermeros (quo novo, sed
recepto usitatoque Lutherano vocabulo plerique vos
intelligunt) acerrime/o declamavit, se nihil in exules
dixisse odiosius, sed tantum quae loci illius, quem tum
forte tractavit, poposcerit circumstantia. Cuius etsi quam
plurima
potuissem refellere, tamen satius putavi connivere ac
dissimulare multa (sicut et apostolus Paulus apud Philippum
fecit nullam exprobrans iniuriam, ubi virgis etiam caesus
fuerat), cum mihi videretur alter hic Paulus facti
poenitentia ductus olim futurus melior, regi quoque meliora
persuasurus, nisi me mea fallat simplicitas illeque aulico
more Protheum agat. Habui autem tum forte mecum Odoniae,
Finiae civitatula, ubi rex erat, libros doctissimi viri
Petri Vireti de vero verbi dei, sacramentorum et ecclesiae
ministerio ac item origine, continuatione, usu, authoritate
atque praestantia ministerii verbi et sacramentorum etc.,
quos Hafniae ad doctorem Machabaeum missurus eram. Hos ut
conspexit tantum Paulus continuo oblato pretio reddere
noluit cessique libenter illi donatis etiam tuis DE Gratia
dei libris, quorum lectione diligenti quam plurimum
proficiat oro; permultum enim refert illos, qui frequentes
sunt apud reges et principes in religione recte esse
institutos, maxime vero si sint a concionibus sacris.
Suspensa autem plurimorum iudicia tenent Philippus Melanthon
et Iohannes Brentius, clarissimi viri, qui si domino lucrari
possent a vobis per amicas literas, tum minus esset cum
reliquis futurum negotii. Praestaret vero plurimum (quando
apologiis parum proficitur) pie doctos inter se convenire
sub pio aliquo principe ad sedanda intestina doctrinarum
dissidia, quae nunc in ecclesiis sunt non modica, priusquam
in concilio generali sistantur universo mundo ridendi magis
quam audiendi discordes maximo religionis periculo.
Licebit interim vobis, clarissimi viri, apud serenissimam
regiam maiestatem humillimis ac indefessis supplicare
literis, ut de christiano pie doctorum conventu sit
solicita, sicut olim fuit illustris princeps lantgrafius
Hassiae ac alii nonnulli proceres imperii. Et si quas ad eam
rem rationes novistis commodas, eas quoque indicare potestis
iuxtaque et amicis literis regiis concionatoribus et medicis
persuadere, ut idem nobiscum solicitent ac pro virili
promoveant, quod et apud dominum cancellarium Iohannem
Frysum, egregie doctum virum (etiamsi doctor non sit),
maximę tamen in toto regno authoritatis facere potestis,
ut mihi videtur, non prorsus sine fructu. Sunt enim isti
prę omnibus aulicis apud hunc regem frequentissimi,
authoritate quoque pollentes, praecipue si de doctrinis fiat
quaestio.                 Haec et similia tentantes satis
habebitis occasionis et argumenti refricandae vestrae apud
r[egiam] maiestatem memoriae iuxtaque et conciliandae vobis
amiciciae apud doctos aulae et academiae Danicae, immo apud
omnis pacis ecclesiae studiosos. Quodsi parum illis
profeceritis, suo tamen fructu ne conatus quidem vester
prorsus destituetur; fortassis enim alii principes zelo
quodam in hoc excitabuntur a domino, cum audierint vos pacis
et concordiae ecclesiarum studiosos honestissima
iustissimaque petere.
Et sane tentatur hoc quidem Nyburgi apud regem me impulsore
(cum reverendus adesset pater et dominus episcopus
Selandiae) doctor Iohannes Machabaeus, mihique respondit non
displicuisse regi consilium, sed dixisse eam in rem vix
imperatorem ferendis sumptibus sufficere, caussa, ut
videtur, aut non intellecta legittime aut non satis expensa,
fortasse et quia frigidius quoque proposita. Verum multi
principes et multae in hoc essent a rege solicitandae
civitates, quibus maxime esset chara ac reverenda eius
maiestas; tum multorum manus (ut Germanicum habet proverbium
: vil hend machen leicht arbeit) oneri ferendo sufficerent.
Regium hoc esset opus ac vere christiano rege dignum
iuxtaque et aeterna quoque memoria celebrandum. Nec
tantopere considerandum, quantus sit futurus sumptus, si hoc
fiet, quam quanta sit piorum confusio, si non fiat. Non enim
tanto sumptu et apparatu pompaque et strepitu militari
conveniendum esset doctis piisque viris, atque solent in
comiciis imperialibus principes, nec generalis hic conventus
omnium nationum ut in conciliis, sed tantum eorum, qui
reformatas nobiscum ecclesias habere cupiunt, futurus esset.
Fuistis enim et vos olim Marpurgi non admodum
intollerabili dispendio impensarum aut principum aut vestro.
Et non dubito, quin adhuc sitis libenter difficiliorem
peregrinationis conditionem in vos recepturi, ut, si ad vos
nostri graventur, vos tamen ad nostros venire sub Augusto
electore aut alio in loco commodo non sitis detrectaturi,
modo salvus detur et confirmetur conductus.
Quod enim lantgrafio fuit olim tollerabile (qui et nunc
quoque suam non negabit operam), quomodo id Augusto
electori, ne dicam regi esset intollerabile? maxime in hoc
facta multorum collatione. Ferre enim quivis magistratus
suorum impensas posset, si vellet vel dimidium pro paupere
Christo impendere, quam alias solet in res parum utiles.
Quod vero in postremis scripsisti tuis te gratiam, si quae
ex tuis sit speranda vigiliis, in meum maluisse converti
commodum, alias te tua forsan per alium esse curaturum etc.
multam tibi pro tua liberalitate habeo graciam. (a.R:. An L.
H. cum
R. D. nunc bene conveniat, subdubito). Sed in eo mihi
videris ex aliis mercatorum ingeniis me quoque aestimare
vehementer errans; nihil enim tale quaero, et faxit deus, si
vel unum sic obolum recepi, ne mihi prosit aliter atque
aurum Tolosanum aut servo Helisaei dona Syriaca Naemanni
principis. Ego nunc aerumnosae et infelici mercaturae
valedixi, quos reliquum superest vitae pietatis studiis
impertiturus ac domini vocationem expectaturus. Meliora
itaque de me tibi persuadeas ac valeas in domino quam
optime.                 Salutant te tuosque symmistas et
amicos per me doctor Iohannes Machabaeus, item magister
Paulus Noviomagus et magister Heinrichus a Ducisbusco, regii
concionatores, praeterea et doctor Petrus Capitaneus et
doctor Cornelius Hamsfort, regii medici, qui tuas
lucubrationes una cum theologis commendarunt regi.
Insuper clarissimum virum doctorem Conradum Gesnerum
salutant inprimis doctor Christianus Morsianus, cui notus
est, deinde et regii medici. Imaginem regis et arma sive
insignia tibi mitto libro tuo Germanice reddito, si
libuerit, praefigenda aut subiungenda (talia enim amant
principes), quem regi non ingratum puto futurum, ut citra
aliorum suffragia ipse quoque suopte ingenio de re tuisque
vigiliis iudicare possit. De donariolo nostro perexiguo non
est operae pretium toties refricare; ego ex vobis nihil
quaero aut cupio, quam ut dominum in vestris pro me
deprecemini ecclesiis, ut me fide donisque sui spiritus
adaugeat, quo dignos poenitentiae fructus vel sero tandem
designare possim ac in concordi sanctorum ecclesia cum
Simeone sancto dicere: "Nunc dimittas, domine, servum tuum
in pace" etc.
Interim, si tuae humanitati vel tantillum superfuit ocii,
perlibenter ex ea velim fieri certior per literas (modo non
nimium mea sit rudis ac indocta quaestio), quaenam sit certa
ac legittima spiritus et animae differentia, quorum frequens
et in Psalmis ac tota scriptura fit mentio; non enim semper
pro eodem videntur accipi, ut passim nunc quidem
interpretantur, cum et Paraphrastes<f1>Erasmus?<fe> et ad Rom. cap. dicat,
ut suo spiritu vivit corpus, ita suo spiritu vivit anima
etc., nec ubivis ista quoque videatur commod  interpretatio,
quam in fine prioris ad Thessalonicenses epistolae tua
affert humanitas.                 Novarum rerum, quas
no/vestra referre putem, nihil habeo nisi triste nuncium, si
modo verum est, nempe generosum nobilemque ac optimum virum
dominum Iohannem a Lasco, cui cum suis perpusillum quietis
concesserat dominus in Phrysia Orientali, iterum novas
iussum quaerere propter metum Burgundionum. Quem si diligis
(ut certe facis), cura, si potes, ut aut Argentorati aut
apud vos locum invenire possit refugii, si opus fuerit.
Invisere eum volui piumque eius ac fidelem symmistam
Martinum Micronium ex Hollandia revertens, sed hyemis
iniuria Emdam venire pre glacie non potui. Dominus illum ac
suos sub umbra alarum suarum tueatur. Idem et de iis, qui se
Francofurdium ad gentiles meos contulerunt, futurum non
dubito; ferre enim mundus non potest eos, qui sese totos et
ex animo Christo vera religione devinxerunt.
Res novas alias ex aliis discito, ac vale in domino cum
omnibus tuis. Amen. Datum Lubecae  22. februarii anno etc.
55.
R[everendae] h[umanitatis] tuae devotus cliens
Bap[tista] Iohannes Wisamerus subscripsit.
Nomina professorum Hafnię haec sunt, si forte per
occasionem aliquibus eis aut scribere aut saltem in literis
vestris salutare aliquos volueritis conciliandae amicitiae
ergo:
In theologia: Reverendus pater et dominus doctor Petrus
Paladius, Selandiae episcopus doctor Iohannes Machabaeus,
ordinarius lector, vobis praecipue amicus.
In medicina: Doctor Christernius Morsianus, ordinarius
lector. Doctor Petrus Capitaneus regius quoque medicus.
In iure: Doctor Albertus Knopperus.
In artibus: Magister Nicolaus Hemmingius, etiam theologiae
studiosus; magister Iohannes Scilderip, physicus; magister
Iohannes Albertus, dialecticus; magister Petrus Parvus,
rhetor; magister Erasmus Laetus, poeta; magister Iohannes
Monasteriensis, professor Graece linguae.
Saluta amicos meo nomine plurimum me illis commendans.
Quae sequuntur, amicus a Wittenberga misit.
Idyllum de Philomela.
Ver erat et levem meditans spaciabar ad Albim
Ore facit dulces, quae Philomela sonos.
Phil. Melanch.
Quae quantum reliquis praestat modulamine vocis,
Respectu reliquis tam minor esse solet.
Haec sedet insomnem cantu solata laborem
Laudat et in ramo grata virente deum.
Utque animum caepit vocis mulcere venustas,
Miror et argutos et sine felle sonos.
En strepitum rostro turpes fecere volucres,
Et stomachum movit stridula turba meum.
Hanc vagus infestat cuculus certamine linguae
Illyricus
Fundens deliris flaccida verba modis.
Huius spinna solet raucas generare cicadas,
Westphalus cum suis.
Cum folia immundis polluit ipse notis.
Iungit se comitem stridenti carmine Gallus,
Gallus Ratisb.
Turbatrix placidae nempe quietis avis.
Et procul innocuum pennis se tollit in hostem
Arteque cum nequeat, Marte nocere cupit.
Huic immunda suas quoque confert Upupa vires,
Stancarus.
Upupa stercoribus semper odora suis.
Hinc Merula impellit calidas in iurgia mentes
Amstorfius
Pectore nigra suo, voce superba sua.
Tu quoque voce furens clangorem mittis Osyna,
Osiander.
Consita quae multo pisce fluenta colis.
Quis mihi spes fuerat pacis sarcire ruinam
Sarcerius.
Agmine quae gaudent non lacerare suo:
Iam medio proruunt occulta volumina circo,
Vulgus amat magnis iurgia facta viris.
Nec Philomela sua differt modulamine linguae,
Sed spargit vario nuncia lata sono.
Ac adversa pio vincit mala corde ferendo
Pacis amans vulgo iudice spretus erit.
Talia dum cerno, peragi spectacula cantu
Alloquor. O volueris, quae mihi sola places
Quas tibi, quas tali solvam pro carmine grates?
A visco et pedicis dii tua membra tegant.
Te semper mea vita sequar, tibi luce carenti
Tendimus has aures. Caetera turba, vale.
Quem tua non raptim mira vox detinet arte,
Huic cuculi numeret tempora longa sonus.
Tempus erit rapidum, quando canis excitat aestum,
Tunc metuens ignem, cortice membra teget.
Stulta leves capiunt animos, sua cuique libido est,
Utrem pro cythara gaudet habere Midas.
[Adr. fehlt.]
