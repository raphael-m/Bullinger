<nr>[27138]</nr>
<ae>Bullinger an Celio Secundo Curione</ae>
<od>Zürich, 16. Juli 1557</od>
<vo>Autograph (Kopie von Lavater): Zürich StA, E II 342, 349.
(Siegel...)</vo>
<dr> <dr>
<re> </re>
<tx>S. Dum praeterito mense maio apud nos Tiguri esset d.
Vergerius, praesentibus d. Rod. Gualthero et d. Laelio,
fratribus in domino colendissimis et charissimis, literas
illustrissimi principis Wirtembergensis protulit, quibus
amplissimum Basiliensem senatum admoneri dixit, ne citra
delectum quosvis libros etiam improbanda continentes typis
excudi pateretur. Occasionem principi dedisse libellum illum
de amplitudine regni dei beati scriptum, quem ego probem
tantopere. Id quod excepi: "Quid dicis, Vergeri? probem
tantopere? cum non nescias scriptis ad d. Caelium literis
editionem eius libri modis dissuasisse omnibus." Respondit:
"Scio, Bullingere, nec illud ignoro et Martyrem Argentinae
librum istum non probavisse per omnia. Illud vero
illustrissimum principem offendit gravissime, quod in ipso
dicit etiam sine Christo salvari posse homines." Ego vero: "In
scripto exemplari," aiebam, "id non vidi aut observavi;
impressum vero mihi ab ipso donatum authore non legi. Absque
Christo autem quemcumque servari non credo, cum sciam in hoc
uno esse salutem totius mundi; proinde huiusmodi doctrinam
abominor." "Quid ergo dices," subiiciebat, "si quis scribat
miracula Christi facta esse arte magica?" Excepi: "Dicam
impium esse scriptum." At tale quid Basileę impressum esse
aiebat Vergerius. Ego vero nihil tale vel videram vel
audiveram antea ac subiiciebam: "Mallem ego huiusmodi libros
nullibi in mundo imprimi, cum mundus alioqui depravatissimus
res divinas in dubium vocet ac fere irrideat. Hic addebat
Gualtherus meus etiam se malle nonnisi optima excudi et ideo
zelum laudare illustrissimi principis, qui huius rei rationem
aliquam habeat. Haec omnia audivit d. Lelius, testis oculatus
et auritus, et haec ipsa sunt, quae in causa inter d.
Vergerium et nos transacta, de qua tu certior reddi cupiebas,
bona fide exposui. Si quid tu, d. Cęli, accusationis vel
excusationis instituisti, cave, ne causae me implices. Odi
lites et concertationes huiusmodi ex animo, neque hac scribo,
ut tibi arma ac materiam suppeditem, sed ut revera, quid inter
nos dictum ac factum sit, non ignores aut aliud suspiceris.
Vide, ne male gratus hisce meis abutare literis; nolo enim
ullo modo vel meas literas vel me ipsum hisce misceri
concertationibus. Vale.
^$Tiguri 16. iulii anno 1557.
^$Bullingerus tuus.
^$Salutabis ex me, ex uxore mea honestissimam tuam uxorem et
charissimos liberos.
<lz>[Adresse ...]: fehlt.
