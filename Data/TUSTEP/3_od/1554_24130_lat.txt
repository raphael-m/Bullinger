<nr>[24130]</nr>
<ae>Guillaume Farel an Bullinger</ae>
Neuenburg, 8. Juni 1554.
Praestantissimo Christi servo, Henricho Bullingero,
ecclesię Tigurinę pastori fidelissimo, non minus
pietate quam literis claro, fratri et symmystę quam
charissimo.
S.  Dominus Iesus efficiat quod sancte attingis in tuis
literis, ut emendati diligentius et ferventius ipsi
serviamus, quod ut in me fiat, ut confido in te factum, et
indies magis et magis fieri, ut et precor d[eum], te
quęso, ut patrem misericordiarum pro me instantius ores,
ut mei misertus hoc det, huius quoque gratia me sedulo
admoneas, si quidem asinus hic quem circumferro, flagello
opus habet, ne tantum negocii facessat novo homini, estque
perpetuo in mora, ne faciamus, quę optamus. Ego cum
pręstare aliud non possim, hoc unum cupio, et huius
gratia
me vellem totum impendere, ut quę puriores sunt
ecclesię
in doctrina, quam sanctissime inter se convenirent, et omnem
calumniandi ansam adimerent adversariis, qui in totum nos
damnant, ut pontificiis, qui non parum inde sibi arrogant,
et non tantum istis, sed insuper aliis, qui ferri utcunque
possent, si non ita immaniter in pios insurgerent, et tam
improbe agerent omnia verbo, scriptis et modis omnibus, et
una nostrę fidei concreditos possemus magis confirmare,
et
bonis, qui inter improbos agunt, non parum afferremus, quin
ex adversariis non dubito non paucos lucrifaceremus.
Existimabam sanctum et pium colloquium maxime nunc expedire,
nec puto me solum huius sententię, nec me primum id
vidisse, cum te unum scirem pacis et ędificationis
amantissimum, et quem prę caeteris novi plus posse, te
huius gratia rogare volui. Verum tuis literis ita mihi
satisfaciebas roganti, et ita ex illis iudicabam, nihil
amplius esse tentandum: sed ut scripseras d[omino] causam
precibus commendandam, et literis si quid esset agendum.
Verum posteaquam plenius accepi, quid a Lasco et piis
contigerit in Dania, et quo in loco sint res apud
adversarios, et viderim alterum libellum Ioachimi
Wes[t]phalii, in quo nititur piam doctrinam quam profitemur
modis omnibus evertere, fucumque faciat pene in omnibus, ut
magis et magis avertat a pia doctrina et firmet in errore
nobisque omnes reddat infensiores, specioso nomine verbi et
fidei in verbum plene creditum, ut verum est: visum fuit
iterum, quantum colligo, necessarium esse, te rogare, ut
quod prius petebam, contendas et per d[ominum] efficias.
Literis agi potest. Fateor multa literis pręstari posse,
ut testantur apostoli epistolę non unius tantum, verum
etiam aliorum. Sed videmus, quanto duxit potius Paulus coram
verbis agere, quam literis pro concordia et pace
ecclesiarum, et licet multitudo ex pręiudicio legis
damnaret, Paulo tamen et aliis veritatis assertoribus datum
fuit os et sapientia, quo obturata sunt aliorum ora, et pro
veritate pronunciatum fuit, quis dubitet id quod petimus
d[ominum]
daturum, quod in gloriam sui nominis faciet, et unde hostes
potentius expugnari poterunt, et interea dum dies dicta
expectabitur, tu et qui valent * (*a.R.: volent!) donis dei
in scribendo, poteritis colligere, quę plenius causę
servient. Arbitror Calvinum in mora non futurum. Ut paratus
est etiam sibi vim facere, et interdum importunius urgendo
quod petebam ab invito extorsi, licet non aliter cesserit,
quam is prius dixerat futurum, et id ego dicerem, non secus
eventurum, tamen neutrum poenituit egisse, ut in Genevensi
negocio, ne alia commemorem. Tu igitur propter Christum
incumbe: sat scio te non poenitebit operę. Si alii
vellent adniti, aut parum efficerent, aut nihil, vel potius
impedirent. Tu potes, tantum utaris mediis, quę d[ominus]
suppeditat. Pręsentibus pręsta tam necessariam operam
et
posteris consule. Facies opus te dignum: sed quod primum et
pręcipuum est, Christo gratum et ecclesiis valde utile.
Accedent animi et augebuntur piis qui nobiscum faciunt.
Domabitur ferocia adversariorum, qui iam exultant veluti
victores, et principes ab adversariis tantum non dementati
prępostere multa decernentes ad meliorem, volente
d[omino], redibunt mentem. Sane si quisquam novit ita
expedire, tu ipse nosti. Tua Germania nulla causa ita
turbatur quam ista. Si chara debet omnibus Germanię salus
ob lucem esse evangelii, quid tibi esse debet, cui
propemodum prius contigit in ea gustare evangelium, quam
nasci. Et tantum non adulescens assumptus es in tam augustum
munus. Foris tibi, ut aliis, non fuit quęrendum. Tibi domi
largitus est Christus quod tam multis procul fuit
investigandum. Gallia ter misera, cum innumeris prematur
malis nullo ita afficitur ut iactatione et conflictatione
tam contraria sententiarum super coena d[omini], cumque
improbi non tantum pontificii, sed alii etiam quos vellemus
amplexari ut fratres, et plene satisfacere super iis quę
credimus et docemus, ut rectius sentirent, tam diversa nos
sentire improbe affirment, et ita innumeros perdant, aliam
non puto viam qua commode tanto malo occurratur, quam sancto
conventu, quem per alium impetrari posse non video, quam per
te unum. Ideo te per Christum oro, ut ecclesiis adsis in re
tam necessaria, et succurras iuxta gratiam tibi a d[omino]
datam rebus afflictis. Tę prudentię pręire nolo.
Non
enim aliquid mihi arrogo. Sed pressus animo cogor amicam
manum poscere. Novi et hanc curam te mordere et te scio non
pręteriturum quod ad rem fecerit restituendam. Verum id
me
non avocat, quin libere tecum agam, et instantius petam,
quod sentio usui esse. Tu omnia boni consules, et per alia
quę agenda tibi sunt hoc non negliges, ut d[ominus] tibi
dedit posse, expediri nosse et posse. Et quanto minus spei
esse videtur, tanto magis spe niti nos oportet, et omnia
tentare, iuxta bonam voluntatem d[omini] qui successum
dabit. Vale, vir integerrime, et quod facis perfice, pro
gloria d[omini] labora. Servet te diu Christus suę
ecclesię et omnium ędificationi. Cupio collegas tuos
salvos et pium senem Pellicanum, ne pręteream Habium, tum
patrem, tum Iacobum. Collega iubet te salvum. Neocomi  8.
iunii 1554.
Tuus Farellus.
