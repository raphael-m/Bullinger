<nr>[27192]</nr>
<ae>Johannes Kessler an Bullinger</ae>
<od>
St. Gallen, 3. September 1557.
<vo>Zürich StA, E II 346, 382. Orig.
(Aut.)
Gratia, misericordia et pax a deo patre per communem dominum nostrum Iesum Christum.
Vigiliarum tuarum munus, venerande pater, in Apocalypsin Ioannis apostoli obviis et gratissimis animis accepimus.
De re igitur maxima benficentiae tuae, qui tanto nos muneris dignos existimasti, simul quoque pro immensis laboribus Christi et ecclesiae atque ita nostro omnium nomine susceptis maximas et immensas agimus gratias.
Rem quidem arduam aggressus es, sed utilem et pernecessariam ac tua singulari multiphariaque, qua a deo pręditus es, eruditione dignam.
Quocirca gratulamur felicitati
tuae, quum videmus in perscrutandis narrandisque sacris indies te ad maiora altioraque conscendere etiam tandem in arcana illa coelestium reconditissimarumque rerum penetralia intromitti, ut pię mentes caliginos recessus hos porro non horreant te duce, sed ingressi luce clarius intueantur, quis Christus, qui antichristus ille, quae sores ecclesiae et electorum sit expectatio.
Accepimus praeterea ex dono Frisii nostri d.
Gvaltheri operationes in Acta et idem immensi laboris opus et admirandum,
nimirum ecclesia eiusdemque pastoribus magno usui futurum, quod tuo coniunximus non inconcinne; etsi diverse, mutuo tamen seu respiciunt.
Quemadmodum enim illo sincerioris apostolicę doctrinae nascentisque ecclesiae historia describitur, ita in hoc tuo simul quoque inclinantis iam et apostolicę impurissimęque prophanationis typus revelatur, ut, quid utrobique sequendum aut fugiendum sit, pii non ignorent.
Proinde gratias egimus dei immortali patri domini nostri Iesu Christi in coelestibus
residentis et dona dantis hominibus pastores ac doctores ad instaurationem sanctorum in opus administrationis, in aedificationem corporis Christi.
Reliquum nostrum erit pari quoque vigilantia iisdem impallescere, quae indefesso studio dei gratia vester nobis conscripsit inexhaustus labor.
Sed ardemus singuli vehementi et certatim legendi desiderio.
Gratias agimus et oramus pro successu.
Remunerationem autem, quam pręstare nos non possumus, recipietis a deo in coelis longe copiosissimam.
Caterum vidi nuper confessionem de eucharistia pastorum ecclesiarum quarundam Saxonicarum sive conspirationem sive calumniarum farraginem in librum maxime Calvini nostri, quem Saxonibus inscripsit.
Ubi, ne quid durius dicam, precor illis meliorem mentem; sed quum, quo abundant per sensus sui temulentiam nesciant, quid faciunt, ne statuatur illis peccatum hoc.
Video autem illos, etsi suo more pręter modum ab initio eis insanire libeat, potissimum tamen singulos offendi vehementia illius
libelli.
Et ut ingenue fateor me quoque alicubi offensum; videtur enim meo iudicio pręstantissimus vir quodammodo suae dignitatis, nimirum indignitate rei commotus, oblitum esse.
Piget me sincero quidem calore tanti viri gravitatem eiusque eruditionem incomparabilem in aniles rixas converti animumque adeo magnum a statione moveri.
Cuperem pro mei iudicii tenuitate ad exemplum tuum hanc Christi caussam placide sedatioreque animo agi, non quod malo nodo indignos censeam, sed quod hactenus satis
sit importunis utrinque conviciis decertatum.
Quid enim attinet interim pacis studiosos veritatisque candidatos lectores bonos viris molestissimis concertationum, contumeliarum irarumque ambagibus detinere? Pręsertim quum videmus eiusmodi acerbitate in transversum agi, quos magnopere cupimus adductos.
Idem ipse in me sentio, quam nihil faciant calumniatores, quoties impuram hanc ipsorum petulantiam audio.
Quos enim rei veritas et scripturarum evidentia non evincunt, scurrilitate nequicquam
tentatur.
Sunt, quae scribis, sale et ipsa suo loco, qua decet, acrimonia condita, sed cum humilitate, modestia, gratia ac ea animi synceritate coniuncta, ut quae imperitos erudire et saucias mentes lenire mederique possunt.
In Saxonum syngrammate hoc, si recte memini, nihil aut parum audio iracundius aut virulentius in te dici, nimirum tua moderatione hoc placabiliores.
Dilluendę quidem aspergines; nollem tamen meo exemplo ampliorem fenestram aperire mordacitati.
Sed haec plaustra convitiorum
relinquere quibus solenne et pulchrum videtur? Atqui ea ratio ad tuendam veritatis dignitatisque nostrae caussam mihi videretur consultissima, ni velimus non modo authoritatem omnem nominisque existimationem in prospectu pontificum pontificiorumque ludibrio exponi, sed et magno veritatis discrimine instar rabidorum canum mutuis morsibus prorsus consumi.
Haec, charissime mi domine ac pater in domino Bullingere, tibi scribo, viro pro tua humanitate mihi aequissimo; tu pro tua singulari ac
christiana prudentia, longo rerum usu accurataque rerum observatione confirmata optime nosti, quid facto sit opus.
Noctuas meas boni consule.
Nos et ecclesiam nostram precibus tuis ad deum habeto commendatos.
Deus pro sua clementia vos una cum reliquis ecclesiae columnis diu fortes et incolumes conservet ad sui nominis gloriam et sincerę doctrinę conservationem.
Vale in domino, venerande pater.
Salvere velimus iubeas ecclesię vestrae pastores, symmystas, doctores et reliquos optimos ac
doctissimos viros.
Sangalli 3. septembris 1557.
Ioannes Kesslerus, t[uae] pat[ernitatis] observantissimus.
Clarissimo viro d.
Hainricho Bullingero, Tigurinae ecclesiae antistiti venerando ac patri suo in domino observando.
