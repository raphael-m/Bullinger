<nr>[25206]</nr>
<ae>Gereon Seiler an Bullinger</ae>
<od>Augsburg, 26. Dezember 1555</od>
<vo>Autograph: Zürich StA, E II 346, 300.
(Siegel...)</vo>
<dr> <dr>
<re> </re>
<tx>S. In tempore mihi tuae sunt allatę litere, doctissime Bullingere; nam
diu multamque scribendi ad te expectavi occasionem, que fuit certa multa, si ea,
que te scire volui, considero, sed nulla, si occasionem fidorum tabellariorum
respexero. Volo igitur nacto iam Constantiam usque tabellario ad te dare hasce,
quas et tibi et d. Gesnero, quem meo nomine plurimum salutari cupio, volo esse communes.
^$Mitto ad vos farraginem rerum novarum, sed que propter moram iam sunt factę
vetustę; pedetentim enim eas, ut sunt allatae, collegi.
^$Mitto ad te confessionem pii cuiusdam presbiteri confessionem et totam hac de
re historiam, quam ex literis ad me anonimis tamen poteritis intelligere, simul
etiam Hertzhaineri docti, pii et integerrimi Bavarię nobilis et et(?)
confessionem et historiam. Bavarica nobilitas tota constans est in petenda
veritatis predicatione. Princeps voluit ad aliquot annos a pontifice impetrare
utriusque speciei communionem, matrimonium sacerdotum et esum carnium; sed re
infecta rediit Roma legatus Bavaricus. Plus respexit princeps ad placandos
subditos in hac petitione quam ad salvandas animas; non audet enim facile
adiumenta pecuniaria, quibus maxime opus habet, a suis petere, nisi habeat a
pontifice, in religione quod rependat. Auribus itaque lupum tenet et nescit, num
subditorum delectum convocare audeat necne; nam convocati veterem de petenda
religione cantilenam repetent, non convocatis illis egebit, donec convocet, et
si convocet, nihil subsidii habebit, nisi det; dabunt enim ipsi, ut detur eis vicissim.
^$Adamus ille Ulmensis, qui annum alterum agit Monachii, libere Christum predicat
et adversantes plenis buccis carpit et ad defendendam veritatem se perpetuo
offert, missas privatas, sacrificia pro vivis et defunctis, et que sunt alia,
firmissimis scripturarum testimoniis detestatur. Habet antagonistas duos,
quibus, etsi uterque in magna apud principem sit authoritate, ut solet
hypocrisis facile imprudentum irretire animos, Franciscanum alterum,
Dominicastrum item ex Inferiore Germania natum, hominem valde impudentem, quem
in sophisticis aliquid esse aiunt, qui cum eo consuetudinem habent. Is aulae
concionatur et totus, quantus quantus est, a principe tantum non adoratur, et
cum Adamus nuper e manibus manubria in ecclesia sua eripuisset et cum magno
totius ecclesię applausu, precipue vero confutasset falsam de veste nuptiale
interpretationem, nam opera esse intelligenda per hanc vestem monachus
dominicaster patrum testimoniis convincere voluit, obmisso argumento de
eccesia(?), de consuetudine inveterala, de conciliis et traditionibus ad aliud
asylum confugit, quod perpetuo obtrudit et alios mendacii promotores, ut idem
facerent, permovit, nempe signum esse papistas a veritate, alios vero a mendacio
stare, quod vix tres vel quatuor inter novatores illos Lutheranos reperiantur,
quibus inter se conveniat, sed si 3 vel 4 millia catholicorum conveniant, eos
omnes idem et sentire et dicere. Vulgus et vulgi princeps valde perplexi hoc
argumenti genere redduntur. Prodesset, mi Bullingere, colligere in enchiridium
aliquod, in quibus concilia inter se pugnassent, inprimis vero, in quibus
Dominicastri a ceteris cucullatis damnarentur, in quibus item Franciscani
laxiores in arctiores et hi rursus in illos, hi omnes in Carthusianos
debachentur, rasi et quos vocant presbiteros et laicos quam misere proscindant
monachos omnes etc. Quare te rogo, ut hoc muneris ocioso cuidam committas, qui
adductis etiam locis ex eorum regulis discordiam horum concordantium referat et
fictitiam illam concordiam ob oculos ponat. Simplicitati Bavaricę, pie tamen
pro Christo .... onem. Antitheses tuae doctiores sunt, quam quod possi[n]t a
vulgo intelligi; oportebit igitur rationem habere habetum Bavarorum et illorum
captui sese demittere. Monachus Gordanicum hunc nodum putat esse insolubilem,
qui ets facile explicari possit, satius tamen esset hunc laborem publicare et
precipue, si laqueo, quem ipsi te tenderunt (oder tendunt), suspenderentur. Hoc
fieret, si ex diversis regulis diversorum ordinum monasticorum tales
controversie colligerentur. Regulę illę imperitis non sunt agnitę;
accederent postea argumenta vera ex scripturis. Fremitus enim gentium et inanes
populi meditationes satis declararent, quid concordia regum et principum
adversus filium dei Christum fuisset molita. Idem etiam demonstrat unanimis
consensus Annae, Caphę et Pilati, quare nemo christianus non obtemperandum
istorum consensui, qui non in Christo consentiunt, sed potius proiiciendum iugum
illorum et disrumpenda esse eorum vincula. Ita egregie mentitur monachus, quando
triumphat de conciliorum concordia, cum lippis constet, quam fuerint
dissidentia. Horum multa equidem colligi e diversorum libris possunt, sed nemo,
quantum ego sciam, hoc ex professo et libello ad hunc scopum scripto tractavit.
Hec ad te non scriberem, mi Bullingere, nisi re ipsa experirer, quantum nebulo
ille cordatioribus imponeret eiusmodi fuco; nostram discordiam coram vident, et
eam concordiam, qui veritati reluctantur, iactari audiunt; sed quam discors sit illa concordia non intelligunt.
^$Recessum comitiorum descriptum fasciculo literarum iunxi; sed postea 4
exemplaria excusa sunt allata, quorum unum mihi contigit. Mox sequentur alia ad
politiam et pacem publicam attinentia. Sed que ad religionem pertinent, ea ad te volui mittere plane absoluta.
^$D. Gesnerus experimenta quedam amico meo Achilli communicavit. Rogo, ut ea mihi
describenda impertiatur. Dabo vicissim ea, que olim a maximis experientię
magistris hereditario quidem iure accepi, nempe que Pen erus, Stockerus et
Petrus Burkhardus collegerunt. Quilibet enim ultra 40 annos medicam exercuit.
Addam mea experimenta vel nova vel aliorum que comperi esse vera. Experimenta
sunt fallacia quidem, sed tamen talia, que a perito medico rectius possunt applicari.
^$Restat aliud, quod ad te atque Gesnerum, virum optimum, scribendum. Vir pius,
doctus et syncerissimus mihi, ut scriberem pro sua in me amicitia imposuit. Rex
Ferdinandus medicum habet Italum, Germanice tamen balbutientem, nomine Iulium
Alexandrinum, qui editis etiam scriptis orbi innotuit. Maxima ille apud regem
valet authoritate, et quia religioni favet noctuque ad Christum venit et
quottidie magis atque magis religionis ardore incenditur, ita ut fore certo mihi
pollicear cum olim et brevi forte etiam in ipsius luco cum Iosepho quodam
petiturum corpus Christi ad sepeliendum. Quare, si quis alius, ille tamen
adprime utilis censetur, qui regem, quocum semper mane ante focum, quando rex
induitur, familiariter de variis loquitur, olim ad audiendum permovere possit.
Rex Maximilianus, filius regis, plus spei ponit in Iulio quam in se ipso ad
flectendum cervicosum patrem. Iulius ille in impetrando privilegio ad opus
chyrurgicum valde me iuvit Characteres Gesnerorum, quibus in dicto iam opere usi
sunt. Iulio probantur valde, quare multis precibus a me contendit, ut ad
Gesnerum scriberem, librum illum, quem ad vos mitto, ut excuderet, sed
characteribus illis, quibus chyrurgica sunt edita. Ego homini tam amico, integro
et pio pro sua in me authoritate neque hunc neque maiorem laborem negare potui.
Ingenium enim habet ab Italis aliis multum alienum, hoc est neque fraudulentum,
ambitiosum neque avarum, sed placidum, humile et de omnibus bene merendi
studiosissimum. Gesneris posset quidem et vellet certe prodesse et proderit, si
ipsi signivicaverint, qua in re eis gratificari possit. Accedit aliud, quod
liber ille eruditus est valde et quod author libro illo absoluto daturus sit
longe plura et maiora officinę Gesnerorum. Quare rogo, mi Bullingere, ut sis
et author et suasor Gesneris, ne libris delitescere et tineis et battis
exedendum permittant, sed quamprimum fieri possit, in publicum ut prodeat,
promoveant. Authori nihil nisi pauca quedam exemplaria. Parabunt sibi hoc
beneficio Gesneri in regis aulam aditum, ut libere postea et petere et petita
impetrare (crede mihi) facile possint. Si potero, pro mea tenuitate obsequium
illud rependere, non deero amicis quibuscunque meis officiis.
^$Imperium divisum est in provincias, quos circulos, vulgo krais (nominant), qui
singuli conveniunt consultantes de executione eorum, que de pace publica in
comitiis sunt decreta, ut iam celebris conventus Suevorum Reutlingę habetur,
ea de re etiam Francones convenerunt; sed rebus infectis magna animorum
exulceratione conventus solutus est, quod nolint suis periculis ad tutandam
Nurnbergensium et episcoporum Herbipolensis et Bambergensis rapinam Franconiam
devastatam iam ditionem cumulatiorem facere incendiis, furtis et cedibus. Que
res procul dubio alit aliquid monstri, et certum est presagium futurorum per
Germaniam motuum. Accedit aliud, quod Lernam malorum invehet, nempe quod
Cęsar electoribus significat se imperio non cessurum nisi antea salutatis
proceribus et communicatis suis consiliis de tutanda Germania adversus insultus
Turcicos et de aliis commoditatibus imperii, quo intellecto principes firmiter
conspirabunt et forte iam conspirarunt aliqui, quod nullus ad comitia sit
venturus. Quantorum malorum occasiones hinc sint expullulaturę, nemo
quantumvis Batava hebetudine infectus non intelligit; nam que ab aula Hispanica
promanant, principibus sunt propter Arrios et Hispanos suspecta.
^$De componendo inter Gallum et Cęsarem atque regem Anglię per pontificem
constans ad nos Roma et ex Italię plerisque locis ad nos defertur fama. Quod
si fiet, certum est pontificem, etsi capularem, tamen astutum et inquietum,
hirsutum aliquid contra religionem synceram moliturum auxilio Cęsareorum et reliquę fecis pontificię.
^$Hic in tonstruis et tabernis vinariis, preterea etiam in mercatorum collegiis
certo asseveratur pontificem cum 5 Pagis Helveticis percussurum, ..... hactenus
pro suo arbitratu contra maiorem et utiliorem partem saniorisque etiam
doctrinę assertores debachati sunt, amplificati iam hac societate quid facient?
^$Princeps Bavarię ad pontificis consilium et voluntatem se quottidie magis
manibus pedibusque componit et accurate cogitet, qua opera et quibus machinis
hoc tam sacrum Iovis numen circumferat lento quidem gradu, ne impetu promotum
collabatur. Ob id Iesuitas, huius pontificis sobolem parente dignam Ingolstadium
vocat vetus collegium, domum capacissimam, ad eorum libitum et commoditatem
parat. Coripheus eorum erit quidam Canisius, ad hunc stipandum multi Germani,
qui ante aliquot annos pro inauguratione ad hoc sacra Romam sunt ex Austria
missi, venient fidem novam fictitiam et tumultuum parentem, ut belli hi homines
bacterant, extirpaturi et veterem religionem plantaturi, qua nausea, quo dolore
et quam moleste Bavarica nobilitas et ex plebe optimi quique hoc audiant et iam
spectare cogantur, vix dixero, etiamsi multos dies in recensendis animorum pie
sentientium contristationibus insumerem. Sperat princeps pinguem episcopatum et
procul dubio alii quidam aurum Italicum. Hec omnia quid sint paritura, facile
coniicies. Mitto ad te exemplar eorum, que rex a suis subditis petiit; hi
convenerunt 15. decembris et unanimi consensu religionem a rege petendam
concluserunt. Eam ob rem ut de singulis petitis suam dent sententiam, convenient
1ma februarii, qui dies in hoc est institutus. Habebis de Turca et aliis
plerisque. Vale, mi Bullingere, et te uno mihi chariorem esse neminem certo tibi
persuade. Saluta Gesnerum meum. Raphael meus ibit Lutetiam ad Ramum, quocum duos
menses aget, postea ad vos revertetur. Maximilianu ad aprilem retinebo. Ceterum,
ut nosti, rogo conficias. Vale iterum et responde quantocius poteris.
^$Augustae 26. decembris anno 55. Librum a te edendum magno desiderio expecto.
^$G[ereon] S[ailerus] t[uus].
<lz>[Adresse ...]: Heinricho Bullingero, viro omni eruditione, morum sanctimonia
et pietate insigni, theologię syncerioris professori indefesso, ecclesię
Tygurinę episcopo dignissimo, domino et amico colendissimo. Herren [Bu]llingern .... Zürch.
