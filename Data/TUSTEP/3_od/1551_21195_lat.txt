<nr>[21195]</nr>
<ae>Johannes von Ulm an Bullinger</ae>
Oxford, 16. August 1551.
ZÃ¼rich StA, E II 369, 107.
Zur.lett. III,  S. 457f.
Orig. (Aut.)
Plura cum plus ocii nactus fuero; haec ad te festinans ac
raptim scribo. Nullas omnino abs te literas intervallo iam
10 mensium accepimus; quod ipsum demirari satis non possum.
Oblitum te nostri non puto, siquidem causa eius tibi nulla
est data. Tamen e contra diuturnum hoc tuum ac pestiferum
silentium mirum in modum nos sollicitat et angit, ne quid
gravius communibus rationibus nostris acciderit. Filia
principis ad te iam bis scripsit, princeps vero ipse semel,
cuius istuc literas per certissimos nuncios deferri curavi.
Quare si me amas, si tuam existimationem salvam vis, quam
diligentissime quam primumque hominibus principibus
rescribe. Cum primis autem Alexandri fac in tua ad
Warwicensem epistola memineris simulque gratias agas pro
oblata iamque ostensa eius in nos summa benevolentia; itidem
etiam velim erga Suffolciensem ducem facias. Hoc ut velis,
te tam rogo quam quod vehementissime. Chirothecae, quas
filia principis istuc ad uxorem tuam perferendas mihi
dederat, ante nundinas commode reddi non poterunt. Volebat
illi mittere pulcherrimum annulum aureum; verum non eum
accepi certas ob causas, quam hic longum esset recensere.
Vale, doctissime vir, et literas rudissime ac levissime
scriptas boni consule. Oxonii  16. augusti 1551. Salvere
iubeas velim communes amicos.
Tuus quantusquantus Iohannes ab Ulmis.
Chekus optime convaluit. Coxus cancellarius huius
universitatis amplius non erit; intra duas horas electionem
a nobis futuram scio. Bona spes, imo summa Sufolchiae ducem
hanc dignitatem et urbis patrocinium in se suscepturum.
Constans fama est Coxum iam propediem episcopum esse
creandum. Oro Cheko diligentissime scribas. Festinantissime
haec ad te.
Ornatissimo viro Heinrico Bullingero, domino suo
colendissimo.          Tiguri.
