<nr>[18169]</nr>
<ae>Wolfgang Musculus an Bullinger</ae>
<od>Basel, 19. Juli (1548)</od>
<vo>Autograph: Zürich StA, E II 346, 252. (Siegel....)
<dr>Ungedruckt</dr>
<re>Regest
</re>
<tx>S. D. Quod post reditum ad vos Suleri nostri, Bullingere
charissime, nihil literarum ad te dedi, nihil aliud in causa
est, quam quod interea nemo datus est, per quem literas
mitterem, quod ob eam causam scribo, ne id negligentia
aliqua factum esse suspiceris. Tuas ad me et Halleri
dilectissimi ante biduum accepi. Quid mihi faciendum sit in
ea causa, cui utrique incumbitis, adhuc hęreo, propterea
quod in hanc usque horum nihil literarum ex Augusta accepi,
quę me res vehementer fatigat, ut etiam in me, quod domum
meam concernit, locum habeat illud poetae: "Res est
solliciti plena timoris amor."<f1>^#/+Ovid,^#/- Heroides, 1, 12.<fe> Huc accedit, quod Hallerus
statum ecclesię illius sic descripsit, ut nonnihil
absterrear; nam inter cętera haec ad me scripsit: "Hic
vero mei quoque officii est, puto te non celare, qualia
etiam fratrum quorundam et aliorum piorum de te sit
iudicium; ut sunt suspicaces, hoc periculum subesse videtur
illis, quod hactenus vulgatis tuis commentariis visus es
parum nostris accedere partibus nimiumque exhibendi res
ipsas urgere et tribuere sacramentis potestatem, cum tamen
interim nec ipsi negent exhibitionem, quae tamen suo modo
fit, teque ita utrique sic studuisse parti, ut tamen de
neutra clare pronunciaveris, atque sic, ut et acversarii
suam hic defendi partem asseverent, deque tuis non
simpliciter gloriantur scriptis eo quoquomodo ad suum
detorquentes sensum, ut nostri (tamen nonnisi
exercitatiores) ad meliorem exponere et interpretari possint
partem. Hinc periculum subesse putant, si adversariorum pars
nunc deiecta per te, si involute talia tractares, erigi
possit. "Haec ad me Hallerus cum nonnullis aliis ad eundem
scopum pertinentibus satis fuse scribit, quę animum meum
nonnihil remorantur, ut ad hanc se ecclesiam gravatim
accommodet. Cogito quippe, quantę sit futurum molestię
conversari inter fratres, quorum animi sinistra de me
suspicione laborant, quamque difficile futurum sit sic agere
inter eos, qui adhuc contentionis spiritu occupantur, ut
neutram partem offendam, praesertim homo extraneus et morum
eius gentis ignarus, ad quod accedit et illud, quod Hallerus
noster, cuius praesentia aliquandiu forsan recreari possem,
isthic non est mansurus. Quod ad cuasam sacramentariam
attinet, de qua certarunt, hoc de me in conspectu Christi
bona cum conscientia testari possum, quod, quicquid
carnalium, crassiorum et absurdiorum sensuum quasi quoddam
coenum illi infertur, ex animo detestor sciens rem ipsam ut
spiritualem, de qua Chrysostomus dicit: (Griechisch),
spirituales quoque syncerę fidei requirere sensus, et
quicquid illius symbolo externo ac visibili tribuitur, non
proprie, sed symbolice et sacramentaliter esse
intelligendum. Verum quamvis ad hunc modum sentio, aegerrime
tamen illis satisfacere potero, qui scripta mea iudicio non
satis defecato legunt. Haec me cogitatio in praesenti
torquet, quam tibi ut fratri in Christo syncero et iuxta
cordato aperire volui, ut tecum ipse, quid faciendum putes,
haud secus expendas, quam si meo loco esses, a qua tamen
sorte oro dominum ut conserveris in sempiternum. Amo
Hallerum plurimum scioque, quam ille erga me sit animo
candido, ut optatissimum merito futurum sit, si quo loco
simul utrique convivere detur. Verum hae sunt
circumstantię, quę me nonnihil turbant, de quibus, ubi
per ocium licuerit, ad me scribas, quaeso. Petit inter alia
Hallerus, ne me Basiliensibus committam, nisi prius ad ipsum
ea de re scripsero. Statui illi obtemperare, quamvis nemo
hic quicquam huius ad me detulit hactenus et alioqui iudico
haud esse mihi properandum in assumenda aliqua conditione,
sed divini consilii certa et perspicua expectanda esse
indicia. Scripsissem hac re ad Hallerum nostrum, sed ad
manum non est quisquam, cui Bernam eunti literas dare
possim, neque ausim de talibus sciscitari fratres huius
ecclesię, ne quid illis suspicionis moveam. Expecto
itaque primam quamvis occasionem, qua oblata literis Halleri
respondeam. Tu, si sic videbitur, hasce illi communicare
poteris.
^$De Augusta si quid habes, quod post discessum meum illic
acciderit, significes, oro. Quid Argentinenses,
Constantięnses et Lindavienses meditentur, hic certo
intelligere non possum; etenim rarissime egredior. Faxit
dominus, ut aliquae saltem evangelicę respublicę sic
veritatem ipsius sanctificent, ut de cunctis fortunis suis
periclitari malint quam antichristiana recipere mandata et
cognitam negare veritatem, quo simul aliquis possit esse
locus delarandae coelesti virtuti et divino nomini
glorificando in saeculo hoc omnium corruptissimo.
^$Optime vale, frater et hospes in domino charissime. Salutem
uxori tuę honestissimę ac liberis omnibus, denique et
fratribus in Christo charissimis.
^$Basileae 19. iulii.
<un>W(olfgangus) Musc(ulus), tuus in domino.
<lz>[Adresse] Ornatissimo viro D. Heinrycho Bullingero,
Tigurinę ecclesiae pastori syncerissimo, domino et fratri
charissimo.
