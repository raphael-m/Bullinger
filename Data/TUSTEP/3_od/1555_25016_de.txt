<nr>[25016]</nr>
<ae>Nikolaus von Diesbach an Bullinger</ae>
Bern, 13. Februar 1555.
Zürich StA, E II 360, 505. / Orig.(Aut.)
Min gantz willigen dienst und fruntlichen gruͦs mit
erbietung aller eeren, liebs und guͦtz zuͦ vor;
erwyrdiger,
wolgelertter herr, sonders günstiger, lieber, vertruwter,
guͦtter frund, von wegen ich ein lange zytt nuit von uch
vernommen, han ich nit underlassen mögen, uch bi dissem
botten, was fur nüwe zytung alhie vorhanden, ze schriben.
Erstlich ist ab des keysser hoff von einem, der desselben
wol guͦtt wussen mag han, har geschriben, das der keysser
uff kunfftigen fruling in Hyspanien schiffen und alle sein
leben, so im gott furer vergönnen wyrt, ze verschlyffen und
all sachen sinem sun, dem kunig uss Engelland (so uff der
fartt zuͦ yn in das Nyderland ist) ubergeben. So solichs
beschickt und er Tuschland den rucken zeyggtt, ist zu
besorgen grosse embörungen, zwytracht und krieg under
fursten, herren und stetten. Demnach so ist ouch ein sag,
daruff ich doch nit fyl haltt, der byschoff von Arras und
der constable uss Franchenrich söllentt sampt andren fursten
zu Calles zamen kommen und von einem fryden handlen mit
conditionen, so ich acht dem kunig uss Franchenrich
unlydenlichen syn, namlichen das er das Pemont dem hertzogen
wyderum zu handen stellen sott, das ym doch bishar solichs
zu erhaltten gross gutt und vyll lutt kost.
Der kunig hatt ein grosse rustung enent dem birg, darzu sol
der babst und Venediger ouch sin parthi haltten; versicht
man sich, er werde Sene in kurtzem entschütten.
Die kungyn us Engelland sol schon ettlich monatt schwanger
synn. Zulest deren inn Sanen halb, hand noch nit gehuldet,
pratticieren fyll hin und har, und findt man lutt, die ynen
oren gentt und das unbillich. Doch so acht ich, es wert noch
alles an tag kon. Man hatt ein botten zu inen geschickt um
ein antwurt; der ist noch nit anheimsch. Sobald und derselb
kompt, acht ich, der sach werd bald ein ussweg geben werden.
Ein bott von Schwytz, namlich amman Dietrich an der Halden,
und einer von
Sollothurn sind in Wallys; acht, sy handlint von wegen des
Augstalss. Sy sind gar styff, schwygint hie durch gerytten.
Es ist mir ein grosser kummer die grosse unfrüntlichkeytt
und uneinigkeytt, so ich in gemein in aller Eidgnoschfft und
sonderlichen in sondren ortten gespür. Besorg ubel, es werde
in die harr ein zerryttung und zertrennung eines loblichen
puntz einer Eydgnoschafft drus  volchen. Dan der bracht und
verachtung ist so gross in yechlichem ortt, das ein
yechlichs also selbs tröst ist, es könne und möge wol für
das ander kon und hushan. Derhalb wil von nöten, wir gott
den herren onn underlass um sin göttlich gnad und segen
bitten, das er uns in fryd und eynykeytt erhalte und yr
predicanten und vorstender das volch trulichen darzu
vermanin, als ich kein zwyffel han solichs von uch trulich
erstattett werd.
Gunstiger herr, es hatt sich dis tagen ein gespensch erhebt
in mines schwager Albrechts von Erlach hus; das kompt nach
mitternacht,  zucht dem buben die dechi ab inen, hatt yn ein
nacht uber das bett abzogen, bis an das houpt; ein ander
nacht hatt es ein nussboumi grosse bettstatt mit bett und
umhang fur die thur zogen in den kunen* (* a.R.: kammer?);
ein ander nacht hatt es teller uss einer andren kammer dem
buben in sin kammer in das bett geleit und under die
uͦchsen
gestossen, inen* (*a.R.:ittem?) einen altten dicken
hollziegel in fyll stucken geworffen, pfyffet und dantzet
und hatt ein wylds leben, mit bitt, wellent mir uwer
guttdunken disser sach bin nechster botschafft
zuͦschriben.
Min husfrouw thut uch sampt uwer eren husfrouw fast
fruntlich grussen und fyll fyl guͦtz sagen. Wellend mir
hern
Walther und uwerm thochterman und meyster Hans Friessen
allen fyl guͦtz sagen und fruntlichen grussen. Ich acht,
herr Haller, unser predicant, hab uch sines handels, wie es
ym ergangen, bericht; ist mir in truwen fur den guͦtten
erenman leyd gesyn. Uch hiemit got dem herren trulichen
befelende. Datum uß Bern uff  13. hornung anno 1555.
Uwer gantz vertruwter frund und williger diener
Niclaus von Diesbach.
Dem erwyrdigen, furnemmen und wysen, ouch wolgelerten herren
meister Heinrich Bullinger, predicant der statt Zurich,
minem sonders gunstigen, lieben herren und guͦtten frund.
