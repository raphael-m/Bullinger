<nr>[26071]</nr>
<ae>Girolamo Zanchi an Bullinger</ae>
<od>Straßburg, 6. April 1556</od>
<vo>Autograph: Zürich StA, E II 356, 756.
(Siegel...)</vo>
<dr> <dr>
<re> </re>
<tx>S. Sex plus minus menses erant ..... si ... cum tuum accepi
librum, optime et doctissime Bullingere, per quos nullas
acceperam neque tu a me neque ego a te literas. Tue enim
postreme ad septimam octobris anni quinquagesimi quinti datę
fuerant, meę vero quando? Agnosco culpam longe mitto ante et
certe, domine Bullingere, ita postea me puduit tuis non
respondisse, cum debui, ut etiamnum respondere me pudeat Nihil
quidem in illis erat, quod responsionem a me necessario
exegerit; scio tamen mei esse officii, ut nullas apud me patiar
literas, tantorum presertim veterum et amicorum, qualis tu es,
quin ad eas respondeam. Quare, quod meo, cum debui, non sum
functus officio, eam supplex veniam peto. Quod vero tanti me
facis, ut tuis subinde novis aliquibus lucubrationibus digneris
et dones, gratias habeo et ago ex animo magnas precorque
dominum, mihi aliquando pręstet, ut eam referre possim.
Fortasse brevi aliosque nostros istic fratres et doctos viros
videbo; cogito enim thermas vestras Badenses, quamquam nihil
adhuc certi ea de re constitui neque possum; antequam audiam
medicos, ad quas uxorem ducam, consulant; animus certe meus ad
vestras inclinat multis de cuasis, facturus tamen sum, quod
uxori consultius et salutarius illi iudicaverint. Interim tua
pietas, ut cepit, pergat dominum precari, eam mihi tandem
restituat finemque huic nostrę et longiori et graviori, quam ut
ferre possim[us], cruci imponat. Tria scripta accepimus hec
devulgarunt papistę suis falsis sermonibus idque procul dubio
vel iussu vel saltem consensu impię Iezabelis. Canthuriensem
recantasse et ad suam ecclesiam rediisse et hanc confectam a se
recantationem falsis etiam quorundam testimoniis confirmari et
deinde excudi curarunt. Ubi hęc sanctus ille vir rescivit,
reclamavit et aperte et palam fecit toti regno se prorsus inscio
hanc palinodiam esse confectam, nihil minus quam talem
blasphemam recantationem se unquam cogitasse, quam hactenus in
eo Anglię regno per gratiam Christi docuit, promovit et
promoveri curavit doctrinam eam etiamnum constanti fide se
credere et confiteri et ad mortem usque suo etiam sanguine
defensurum et obsignaturum. Interim retectis illorum impostorum
commentis doctor quidam (nomen iam non teneo, memoria excidit)
mittitur a regina Oxonium ad Canthuariensem idque 17. martii. In
quem finem, literę, quę postea datę fuerunt Antverpia ad d.
Koocum, equitem pium et generosum, declarant. Heri itaque
literas hic generosus Antverpia accepit sanctum et pium illum
archiepiscopum infracto animo, constantissima fide et perpetua
confessione Iesu Christi et evangelicę doctrinę combustum 21.
martii migrasse ad dominum. Sunt hic, qui, quoniam hę literę
sunt missę Antverpia et ex Anglia nullę, non credunt certe
mortuum esse; sed tamen et d. Koocus et alii permulti Angli et
vere etiam d. Petrus noster, quoniam de missione illius doctoris
Lomlino Oxonium et de commentitia illa palinodia literas ex
Anglia ipsa paulo ante acceperam, quod in iis literis Antverpia
missis scribitur, verum esse credunt. Habemus, optime vir dei,
pro quo gratias agamus deo, quod tot tantorumque virorum
sanguine cum alibi, tum presertim in illo Anglicano regno
sacrosanctum filii sui evangelium quotidie obsignatum dignetur
ad confirmandam fidem nostram et ad instaurationem sanctorum
omnium. Fieri non potest, quin solum illud tanto martyrum
sanguine irrigatum lętas domino segetes ferat, ex quibus
ecclesia Christi coalescat, et fieri iam non potest, quin tantus
sanguis e terra clamet ad dominum. O barbaram, impiam et omnis
humanitatis expertem meretricem; perdat illam dominus et quam
citissime sua in illam iudicia declaret et patefaciat. Vale,
optime pater.
^$Argentine 6. aprilis 1556.
^$Tuus ex animo H[ieronymus] Zanchus.
<lz>[Adresse ...]:Doctissimo et pientissimo viro pastorique
ecclesię Tigurinę dignissimo d. Henrico Bullingero, [patr]i
observandissimo et colendissimo. Tigurum (Darunter v. Bulls Hd.:
"Non recantasse d. Cantuariensem. D. H. Zanchi Brixiani epistola
aprilis 1556.").
