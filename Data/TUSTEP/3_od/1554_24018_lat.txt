<nr>[24018]</nr>
<ae>Johannes Travers an Pilippus Gallicius</ae>
Zuoz, 7. Januar 1554.
ZÃ¼rich StA, E II 365a, 553f.
Gr. I,  S. 355.
S. D.  Quod cepimus evangelicum concionatorem conducere,
Filippe frater, artibus conatur Satan per ministros suos
interrumpere; spero eum et oleum et operam perditum iri.
Viceramus Augustinum Mainardum Claven[n[ensem precibus
nostris adeo, quod operam suam per aliquot dies nobis
impensurum promiserat, antequam tuas accepimus literas.
Delatum fuit negocium ad viciniam me orante; quo maximus
tumultus motus fuit, et omnes in me solum linguarum
acerbitatem acuerunt exclamantes nos tranquillitatem et
com[m]unem pacem com[m]unitatis turbare conari. Nos vero
animadvertentes ineptias vulgi cunctari satius duximus quam
Cerberum irritare; cepimus furorem benignitate et modestia
mitigare ac conatus nostros interim maiori favore munire
taliter, quod speramus tolerancia maledicencie brevi
consensu maioris partis vicinie nostre expensis nostris
christianum concionatorem adducere posse; sin minus, iure
medio id nobis non negabitur. Duo nostri sacrificuli,
Ioannes Mathiae et Iodocus Resinus, impedimenta totis
viribus obiciunt medio propinquorum suorum; habent enim in
Zutzs omnem eorum stirpem. Attamen dominus fortitudine
brachii sui explanabit vias suas. Tu, ut christianum decet,
nobis servicii tui spem fecisti, quam acceptam ferimus
precamurque, ut ad id te pares, quo elapsis nundinis ad nos
adventare valeas. Interim Curiensem consulem et senatum
orabimus, ut sua gratia id nobis concedatur. Pretor noster
fusius tecum aget. "Si concionatorem adducere vultis",
exclamant plures, "adducite Phillippum; eum saltem omnes
intelligemus, et non Italum." Ea spe non paucos pavimus, qui
prius detecta gallea spuebant contra nos et nunc silent etc.
Vale.  Patrem Comandrum omnibus modis meo verbo salutes,
oro, et ut nostros promoveat conatus, item obtestor. Ex
Zutzs, 7. idus ianuarii 1554.    Tuus, quantulus est,
Ioannes Traversus.
Ad Phillippi Gallicii, viri docti, [nunc] Curiensis
concionatoris, [ami]ci et fratris amatissimi, propriam
dextram.
