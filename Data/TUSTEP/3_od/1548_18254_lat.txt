<nr>[18254]</nr>
<ae>Thomas Blarer an Bullinger</ae>
<od>Konstanz, 11. Oktober 1548</od>
<vo>Autograph: Zürich StA, E II 357, 305</vo>
<dr>Bl. II, 747. Exc.</dr>
<re> </re>
<tx>
Cum in urbe non esset frater meus, resolvi litteras tuas,
ornatissime Bullingere, in quibus diligentiam et studium erga nos tuum ut
hactenus semper non obscure percipio; quare litteras fratri, ut legat, mittam.
^$Interea videtur esse operae precium diluere suspitionem, quam indicas causae
fuisse, cur in comitiis Badensibus posthabita aut suspensa sit causa nostra,
nempe quod maxima pars civitatis amore Caesarem, Helvetios odio prosequantur.
Hoc sic habet: Caesaris gratiam tota civitas iam plus biennium sedulo ambivit
solum perfidię et relligionis corruptę vitium declinans. Id quam
constanter fecerimus, liquet, et testatur viduernitas et incendium longe
tristissimum, quod nobis paravit indigna Caesaris iracundia. Sed ne sic quidem
extincta est observantia maiestatis illius apud senatum et populum, usque adeo
ut multitudo oblita omnipotentiae et bonitatis divinę et antea confessę
puritatis ac sanctimonię tota se dederit mundano hominum imperio, ex quo
intelligitur nostros illos humano obsessos metu, non odio vicinorum nationis
Helveticae aspirare ad gratiam Cesaris et regis. Sunt, fateor, sed pauci,
Stentorides quidam, qui per linguę temeritatem effutiunt maledicta non tam in
Helvetios, sed eos omnes, qui non sint aut esse velint sub hoc iugo. Boni autem
cives in viciniam sunt affecti secundum pię et opportunę vicinitatis iura
et leges. Quare velim excuses nostros, sicubi audieris opinionem nasci nos non
esse sensatos ut antea in Helvetios, quorum salutem et fortunam nostro etiam
incommodo non vulgari conati sumus promovere et conabimur etiam posthac volente
domino, siquidem manserimus nostri iuris et fori. De nostra enim republica quid
tibi pollicear, non habeo et videor versari etiamnun in exilio, quod mihi
imminet.
Caetera, quorum mentionem facis in epistolio, non est mihi otium pertractandi;
habeo tamen gratiam officiositati tuę. Vale cum symmystis tuis et dignamini
pro nobis Christum interpellare votis ac precibus vestris.
^$Constantie 11. Octobris MDXLVIII.
<un>Thomas Bl[aurerus] tuus.
<lz>[Adresse:] Honorifico domini servo D. Henrico Bullingero,
amico suo observando apud Tigurum.
