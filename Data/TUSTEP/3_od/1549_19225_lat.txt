<nr>[19225]</nr>
<ae>Christopher Mont an Bullinger</ae>
<od>Strassburg 23. August 1549</od>
<vo>Autograph: Zürich StA, E II 356, 907.
(Siegel...)</vo>
<dr> <dr>
<re> </re>
<tx>Facit humanitas tua, ornatissime D. Bullingere, ut ego
ignotus ad te scribere audeam; homo enim cum sim, ut dicit ille
apud Terentium, humani nihil alienum a me putem. Superioribus
mensibus audivimus precipuos quatuor apud vos pagos non
consensisse cum reliquis in confederationem cum Gallie rege
ineundam, et me sententia prudenter quidem et graviter. Nulla
enim firma amicitia esse potest, nisi quam animorum similitudo
coniunxit. Et ecce hisce diebus quidam a vobis huc reversus
constanter et sedulo adfirmat omnes modo pagos Helvetiorum
Gallico fęderi nomina dedisse. Ego tametsi authoritate
narratoris movear, tamen nondum in animum adducere, possum, ut
talibus narrationibus fidem habeam, inprimis cum nuper Gallie
rex horribili et truculento edicto omnia pietate profligata et
proscripta superstitiones grossissimas et vulgatissimas cruentis
legibus sanciverit et edixerit, et vobis talia non ignorata esse
compertum habeam; hec enim supplicia per universum Gallie regnum
interminata et promulgata sunt. Adeoque dominationem tuam rogo,
ut de rumore apud nos sparso me per hunc aurigam certiorem
facere velit. Quod ut minus moleste facias, communicabo tibi
quoque ea, que certo nuncio mihi es Saxonia comperta sunt:
Madenburgenses adhuc inter sacrum et saxum constituti
clementiorem aliquam fortunam expectant. Cesar ab iis nuper duo
petiit, prius ut omnia sua privilegia urbi ab antiquis Cesaribus
concessa Cesaris arbitrio permittant, posterius ut urbis menia
diruant; que ambo facere pernegant. Bremenses suo iure et more
ad hunc diem agunt; nihil enim modo ab iis expetitur, quod ego
vicinitate et propinquitate Magdenburgensis urbis fieri puto, ne
duę urbes uno tempore irritentur. Urbs Brunsvicensis et dux
Henricus mutuis populationibus agros vicinos vastant et hęc
deprędationes ex decimis, quas uterque sibi vendicat, modo
aguntur. Civitatum maritimarum<f1>die Hansestädte ("Seestädte").<fe> nulla inter se confederatio est.
Ferdinandus, Mauritius et Brandenburgensis modo Brandenburgi
conventum agunt, in qua vero tractatione nondum sciri potest.
Danie rex adhuc firmus in religione perstat et proprio nunccio
Brentium ad se advocat. In Anglia nuper plebeiorum hominum
rebellio adversum regem exorta est; nam a superstitiosis et
papisticis satellitibus persuasi fuerant perinde, ac rex omnia
sacramenta et pietatem abolitam velit. Sed horum inobedientia,
quae ex ignorantia orta est, remissione et regis clementia
condonata est. Authores vero commotionis suspendio e medio
sublati sunt. Propter febrim me infestantem plura modo scribere
gravor. Ego omnia mea officia dominationi tuae defero.
^$Bene vale.
^$Argentinę 23. augusti anno 1549.
^$Christophorus Mont.
<lz>[Adresse ...]: fehlt.

