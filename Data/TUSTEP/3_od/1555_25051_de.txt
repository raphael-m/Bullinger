<nr>[25051]</nr>
<ae>Pfalzgraf Ottheinrich von Neuburg an Bullinger</ae>
Neuburg, 1. April 1555.
Zürich StA, E II 363, 64. / Orig. m. aut. Unterschr.
Otthainrich, von gottes genaden pfaltzgraf bey Rein, hertzog
inn Nidern und Obern Bairn etc.
Unnsern grus zuvor, hochgelerter, lieber besonnder. Wir
haben eur schreiben sambt zwayen exemplaren des Ephome
Bibliothecae und zwayen gedruckhten eurn sermonen von eurm
schwager Hanns Jacoben Adlsweiler von Nollingen empfangen
und vernommen.
Als vil nun denselben eurn schwager antrifft, wellen wir
ime, sonderlich auf eur begern, nit minder dann bisher, als
wir dann alberait von seintwegen bey der rö[mischen]
ko[niglichen] m[ajestat] damit er beruigt
werden mug (wiewol, nachdem ir m[ajesta]t ytz sonst
nit vilen geschefften beladen sind, die sachen langsam von
statten geen), abermals sollicition lassen, gegen ime gnedig
erzaigen.
Zum andern so bedanckhen wir uns nit allain berurter eur
zugesandten sermon, die wir mit vleis lesen wellen, sonder
auch der von eurs dochtermanns h. Josias Simlers wegen
ubersandten zwayen exemplarn (welche dedication, besonnder
aber das wergkh ann im selbs uns wolgefallen, gantz gnedig.
Und so er Simler uns (als wir vernemen) zu seiner ankonft
schreiben wirdt, wellen wir ime selbs auch gnedig dangkhen
und sölches gegen ew und ime inn gnaden erkhennen. Datum
Neuburg den  1. aprilis anno 55.
Otthainrich, pfalltzgrave subscripsit.
aut.  Dem hochgelerten unserm liben besonndern Hainrichen
Bullinger, diener der kirchen zuͦ Zürich.
