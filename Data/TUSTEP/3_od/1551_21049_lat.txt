<nr>[21049]</nr>
<ae>Valentin Paceus an Bullinger</ae>
Leipzig, 7. März 1551.
Zürich StA, E II 346, 265. / Orig.(Aut.)
S. P.   Scripsi proxime ad vos per studiosum quendam
Basiliensem et puto literas meas vobis esse redditas, ut a
vobis responsum potius mihi expectandum sit quam scribendum
denuo aliquid. Sed tamen cum nostri ad nundinas vernaleis
Francofurdum profecturi iam essent et civeis vestros
certosque internuncios ibidem inventuri, facere non potui,
quin pro mea erga vos observantia perscriberem aliquid
quantuluncunque tandem vel de rebus nostris publicis vel
privatis. Itaque ecclesias et respublicas nostras scitote in
expectatione atque adeo periculo esse etiamnum foreque, ut
nunc sunt res, non minimo cum propter bellum finitimum et
obsidionem Magdeburgensem, tum vero multo magis de Interim
illo et conclusione, quam vocant, imperiali et concilio
Tridentino, ut ferunt, continuando, de quo Iulius tercius
ille aedita bulla ita publice de se ipse et suis testatus
est, nihil ut spei prorsus sit, quod ad ipsum certe quidem
attinet adque eos, qui ipsum sunt audituri, ecclesiis et
scholis nostris vixdum a superstitione et tenebris plusquam
Aegyptiis et tyrannide ac servitute per Christum manumissis.
Ad haec mala accedit hoc amplius etiam, quod nescio quibus
furiis agitati quidam obliti veluti omnis <gr>ths agaphs kai
ths jiladeljias</gr> dissensiones et schandala nova et non
necessaria inter fratres etiam quotidie magis magisque
exuscitant. Misi vobis proxime disputationes quasdam
Osiandri cum praefatione minaci et arrogantissima, misi
etiam episcopi Numburgensis quaedam. Et aveo audire
responsionem de hisce omnib[us] et similib[us] vestram.
Proxime una fuerunt episcopi nostri isti Merßburgi apud
Sidonium<f1>Michael Helding, Titularbischof von Sidon.<fe>, nunc Merßburgensem episcopum, Numburgensis ille
Iulius Pflug et Mißnensis Christophorus a Carlowitz*. (*
a.R.: Nicolaus II Carl.) Ac tametsi Merßburgensis et a
principe Anhaltino Georgio, Merßburgensi itidem canonico, et
ante ipsum, quamdiu dux Saxoniae Augustus gubernator
Merßburgensis fuit, coadiutore in spiritualibus et apud
status omneis gratiosissimo protestatione publica et solemni
una cum aliis nobilium et civitatum statibus et ordinib[us]
omnibus consentientib[us] hac una conditione nec aliter in
episcopum accipere ipsum voluerint moreque consueto pro
domino ac principe suscipere agnoscereque, nisi eatenus
tantum, quatenus illam ipsam religionem, quam iam nunc
haberent nec aliam retinere possint ac debeant. Ita enim in
actis publice coram statib[us] et ordinib[us] omnibus
propositum ac repetitum solemniter saepe fuit, priusquam
ipsum suscipere ac fidem suam, ut moris est, dare vellent,
ipso amphibologicôs tandem et valde obscure respondente
nescire sese, videlicet quae aut qualis sit ipsorum religio,
sed si compererit veram esse per omnia et catholicam, quam
vocem subinde repetivit, nullo modo quicquam sese mutaturum.
Res tamen ipsa nunc testabitur et sine dubio tempore magis
magisque declarabit. Atque ipse etiam proxime, cum ab
Anhaltino amice esset admonitus et commonefactus et
iuramenti, quod concęptis verbis et formula praescripta
capitulo, quod vocant, iuravit, et protestationis, ut dixi,
superioris, respondit propalam non venisse sese huc, ut
religionem suam ullo modo relinquere vellet aut aliam
assumere, verbisque et factis nihil obscure prae se fert,
qualis futurus sit prima quaque occasione. Cum iam nunc
proxime et chrismarit, quod vocant, <gr>papistikows</gr> et
confirmarit ordinaritque suo illo more per omnia nullo
penitus abusu agnito aut emendato, sed, ut solent nunc,
quomodocunque excusato, fucato, pas......  licitoque. Ea
enim nunc demum maxima summaque est sapientia
<gr>sojistizein kai sukojantizein peri pantwn</gr> neque
quicquam ut sit prorsus tam ineptum et diabolicum, quin
habeant in promptu <gr>ta soja jarmaka</gr> coloresque et
cavillos ad hoc ipsum excogitatos et confictos
impudentissime.Puto te vidisse Groperi institutiones
isagoges etc., item Soti Ayalae etc., nugas nugaciss[imas],
quib[us] ad glandes denuo a fructib[us], imo a deo ad
diabolum a Christo ad antichristum reducere conantur animas
imperitiorum et inconstantium. Et a Tridentino concilio quid
expectare habeamus, facilis est coniectura. Nostri tamen,
inter quos Philippus est Me[lanchthon] etc., non
recusabunt coram congredi, ferturque principes imperii
omneis consensisse, ut quisque e suis certos quosdam isthuc
mittat. Qua de re actum est proxime cum Philippo et aliis,
ut se paret et conscribat aliquid de negocio isto toto. Aveo
autem audire, quod vos et alii, Calvinus itidem noster, an
Tridentum venturi aut missuri sitis quidve omnino, quod ad
hanc rem attinet, facturi. Dicitur autem bona pars vestrorum
hominum et Pagos, ni fallor, quinque pręcipuos totos
adhuc in
papismo et superstitione veteri esse submersos, qui sat
negocii vobis sint exhibituri. Quid huius sit et quae spes
de ecclesiis et scholis sit vestris, gratum feceris, si me
vicissim plurib[us] cerciorem feceris. Non possumus enim non
esse solliciti pro fratrib[us], Germanici praesertim et
christiani sanguinis omnibus. Literarum etiam humanitatisque
pro posteritate cura nos tangit non levis, ne abrepte hac
luce literarum sacrarum tum eruditiorum interiorumque
illarum nostrarum linguarumque <gr>eJeloJrhskeia</gr> et
superstitio barbariesque, quod deus averruncet, pro pietate
vera et humanitate alicubi subrepat denuo tempore. Nos autem
oremus deum et patrem domini nostri Iesu Christi, ut ipse
faciat, ipse vineae suae curam per omnia suscipiat geratque
et, quantum ipse dederit, quisque in statione sua strennue
et constantiss[ime] officium suum faciamus. Nos enim quid
sumus aut quamdiu haec curaturi sumus? Quare, ut fratres
Christi decet <gr>tous gnhsious kai anupokritous</gr>, eo
inter nos semper simus animo, quo esse debemus. Et si maxime
aliqui proprium sapere et schandala contra charitatem
fraternam non cessabunt excitare, vos, qui spiritu Christi
et donis tot tantisque ac talib[us] estis praediti, macte
quaeso virtute et in amore candoreque semper mutuo, ne quid
posthac omnino unquam omittere aut persuaderi aliter ab ullo
patiamini. Nemo est in his nostris iam scholis et ecclesiis
ex doctiorib[us] modestioribusque et his nostris literis
linguisque et artib[us] atque humanitate aliqua excultus,
qui me quidem audiente aut praesente vestram iam unquam nisi
quam honorificentissime fecerit facturusque sit mentionem.
Semipaganos quosdam misomusos et misoglottos barbarissimos
et inhumanissimos ne pili quaeso posthac faciamus. Eadem per
mecum sentit et loquitur liberrime etiam Laelius Socinus
noster in aula etiam nostra, non tantum heic et
Wittenbergae, cum patria tum propria quoque virtute
eruditioneque celeberrimus. Quem cum mihi ita commendaveris,
totum in oculis fero, et si apud nos durare velit, [curabo],
ut honestissimo loco vel in aula vel in scholis nostris
queat. Utinam multos ad nos mitteretis commendaretisque
taleis. Nullus dies praeterit, imo prandium nullum neque
coena penitus ulla, in qua non in cęlum vehat laudibus
eruditionem, candorem pietatemque vestram omnem nobis
libenter et ex animo suffragantibus applaudentibusque et
calculos albos nostros ultro adiicientib[us]. Hic te
salutare perquam reverenter iussit et scribet etiam ipse, ni
fallor. Itidem salutant alii, ut dixi, innumeri
studiosissimique vestri. Ioachimus Rheticus vestras, ut
nosti totus, scribit etiam ipse Gessnero, ut minimum nostro,
omneis tamen vos ac singulos exoptat nobiscum semper salvos
incolumeisque et quam florentissimos. Plura etiam ad
Bibliandrum nostrum, communem illum amicorum amicissimum,
cui me totum quoque patefeci, itemque seniori venerabili
Pelicano, Gessneroque etiam, quę communicare inter vos
poteritis mihique, quęcunque volueritis, verbo imperare
nutuque adeo pro vestra apud me authoritate gratiaque
nostraque vicissim erga vos semper observantia et
veneratione summa. Rescribe, quaeso, certo, quid ędideris
aut ęditurus sis posthac, ut per bibliopolas nostros
possimus curare et diligenter operam impendere, quo
sciscitentur Francoforti apud vestros et comeant nobis; raro
enim aliorum, nisi singulariter iniungatur et prae manib[us]
detur, aliquid ad nos apportare solebant. Froschouero vestro
aliquid de hac re indicare poteris, qui commodum curare
Francofortum poterit. Bene ac quam foelicissime semper vale,
vir doctissime humanissimeque, et nos, quod facis, redama ac
nisi molestum est, rescribe. Datis ocyss[ime] et plusquam ex
tempore. Lipsiae  7. martii anno 1551.
Totus tuus Valentinus Paceus etc.
Viro doctissimo domino Henricho Bullingero, Turegii Christum
docenti, domino et amico suo colendissimo.
Bem. v. Bull.: "Valentinus Paceus:"
