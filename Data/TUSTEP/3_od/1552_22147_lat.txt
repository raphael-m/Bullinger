<nr>[22147]</nr>
<ae>Pier Paolo Vergerio an Bullinger</ae>
Vicosoprano, 1. August 1552.
ZÃ¼rich StA, E II 356, 483f.
Gr. I,  S. 25f.
Orig. (Aut.)
Clarissime Bullingeri, non scripsi ad te amplius, posteaquam
ad eas literas tuas rescripsi, in quibus me de conditione
Anglicana certiorem reddidisti, neque alias vicissim abs te
accepi amplius. Nihil enim occurrebat, quod te dignum
existimarem. Nunc id tantum scribo fore, ut prope calcem
huiusce augusti mensis (quemadmodum alias sum pollicitus)
invisam te, Henr [ice] Bulling[ere]; stat sententia; spero
me venturum eo tempore.
Interea si ad te e Basilea pervenerit vasculum cum libris,
da operam, ut Curiam Raetorum primo quoque tempore mittatur,
quod te rogo, atque ut cures Genevam deferri, quas hic mitto
literas. Scribunt ex Italia classem imperatoris Thurcarum
invasisse nescio quem portum non longe a Neapoli atque omnem
illam oram maritimam in magno terrore esse. At utinam ea
classis etiam Romam usque! Quis non Thurcarum dominationem
mallit quam servire Antichristo? Vale et salve cum tota
ecclesia, scola et familia; orate pro me.
Vicosoprani, kalendis augusti 1552.
           Vergerius.
Ante octo dies deus exturbavit missam et papismum ex quodam
oppido, quod est in Engendina, cui nomen Bever, prope
Suzium; spero idem futurum de alio, cui nomen Sei, etiam in
Engendina, ante alios octo. Utitur dominus meo ministerio in
his praeliolis adversum diabolum et papam.
Nuncius is Basileam usque progreditur. Ora illum, ut
[red]iens ad te divertat, quo possis ad me scribere, quod te
rogo; quin fac, ut nunc meos nepotes conveniat.
Clarissimo d. Bullingero, etc.
