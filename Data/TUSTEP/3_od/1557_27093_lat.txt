<nr>[27093]</nr>
<ae>Pietro Parisotti an Bullinger</ae>
<od>Samaden, 23. Mai 1557</od>
<vo>Autograph: Zürich StA, E II 365, 643.
(Siegel...)</vo>
<dr> <dr>
<re> </re>
<tx>Mi domine Bullingere semper colendissime.
^$Cum nihil sit iucundius optatiusque nobis christicolis
adventu liberatoris ac servatoris domini nostri Iesu Christi
ad iudicium, quippe qui die illo prae omnibus foelicissimo in
gloria, in potentia, denique et in corpora spiritualia
resurgemus ac rapiemur in nubibus obviam Christo in aera et
sic semper cum domino erimus, qui tunc reformabit corpus
humilitatis nostrae configuratum corpori claritatis suae,
perpetuo possessuri paratum nobis regnum a constitutione
mundi. Ideo apostolus ait primae ad Thessalonicenses capite
quarto: Itaque consolamur invicem in verbis istis. Et Christus
ipse prior Lucae vigesimo primo de signis praecedentibus
iudicium inquit: His autem fieri incipientibus suspicite et
levate capita vestra (in signum scilicet laeticiae), quoniam
appropinquat redemptio nostra. Idcirco ex hoc coniicere quidem
potes, quanta spiritus mei hilaritate insatiabilique disiderio
pias simulque doctas orationes tuas De fine saeculi et iudicio
extremo legerim ac perlegerim, quas mihi communis noster
amicus integerrimus d. Fridericus a Salicibus humanitate sua
multa, qua erga me praeditus est, legendas tradidit, quas
etiam magnificis dominis patri suo et Ioanni Traversio
ostendit, adeo gloriae domini, quae per te examussim et voce
et scripto ubique spargitur, cupidus est. Quid ipsarum
lectione hi dixerint, nescio. Quod autem ad me attinet, hoc
unum certo scio me eas satis non posse, prout res postulat,
laudare. Verum ne temeritatis vitio mihi ascribas velim, si
nescio quid tibi de regno papistico significare praesu[m]o,
non ut sus Minveram doceam, sed ut super id sententiam tuam
videam. Ubi igitur de fine regni papistici tractas, affirmas
ipsum ad extremum usque huius seculi diem regnaturum ac in
aecclesiam Christi saeviturum et propterea Christi fideles
debere aequo ac lubenti vel potius patienti animo iugum
persecutionum eius ac tyrannidem, quoad dominus venat,
sufferre. Credo quidem bestiam illam iuxta scripturae
testimonium usque ad mundi finem in rebrobis regnaturum fore;
nam ad illum usque diem papistae erunt, qui summis votis ac
religione summa doctrinam sectabuntur papisticam. Quod autem
bestia papa persecutione ac tyrannide sua in electos dei usque
ad diem domini saevitura sit, non audeo nec possum credere.
Sed credo ipsam omnem temporalem vim prorsus amissuram, cum S.
Ioannes evangelista in Apocalypsi sua capite decimo septimo
sic dicat: Decem cornua (per cornua ut optime scis, reges
terrae intelligit, qui potestatem suam et regnum bestiae papae
tradunt et pugnant cum agno, donec consumentur verbo dei, et
qui cum meretrice Roma fornicati sunt ac de calice
prostitutionis eius biberunt), quae vidisti in bestia, hi
odient fornicariam et desolatam facient illam et nudam et
carnem eius manducabunt et ipsam igni concremabunt. Si reges
terrae (quibus cornubus papa bestia persequitur ecclesiam
Christi) odio habebunt fornicariam Romam, quae sedes bestiae
papae regnumve est, et desolatam facient illam et carnem eius
manducabunt et ipsam igni concremabunt, ergo ex hoc loco
perspicuum est papam bestiam non prosse pro libidine sua
semper in filios dei saevire, sed omnia eius cornua decem e
capite suo omnino decident, evelli debent ac detracta erunt,
et sic avulsis cornibus, ubi tum viva in stagnum ignis
ardentis sulphure mittetur. Quod iam temporibus nostris multis
in locis ac regionibus ingenti bonitate dei erga nos evangelii
Christi professores adimpleri incoeptum esse videmus. Papa
enim bestia in provinciis plurimis, quoad eius doctrinam
quidem attinet, in cultoribus ac sectatoribus suis regnat; quo
autem ad eius potestatem, hoc est persecutionem et tyrannidem,
quia illis in locis potestas eius per pios magistratus sublata
est, contra pios saevire non potest, cum ibi locorum cornua e
capite bestiae papae avulsa sint. Et quod hic, isthic et alibi
factum est, id ipsum ubique terrarum orbe futurum spero.
Intellexisti, mi d. Bullingere, quid hac in re sentiam. Sed
duo a te peto, unum, ne ob id, ut iam dixi, me temerarium
iudices; nam ingens bonitas tua in causa est, cur illud ad te
scribere ausus sim. Alterum, ne super hoc iudicium tuum mihi
significare pigeat, si tamen negociorum multitudine
praepeditus non fueris. Addam et id, priusquam scribendi finem
faciam, quod ingentem humanitatem tuam, quam erg me prae te
fers, satis admirari non possum. In omnibus enim literis tuis,
quas d. Friderico scribis, me salvere tuo nomine iubes. Qua de
re tibi gratias ago maximas, quippe quod tantus vir mei
memoriam teneat. Vale et probo filio Ioanni Traversio a
Salicibus plurimam meo nomine salutem dicere ne graveris.
^$Samadeni die 23. maii 1557.
^$Tuus per Christum Petrus Bergomas.
<lz>[Adresse ...]: Doctissimo viro d. Heinrycho Bullingero,
domino suo colendissimo. Tiguri.
