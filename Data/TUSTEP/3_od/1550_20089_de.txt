<nr>[20089]</nr>
<ae>Bullinger an Ambrosius Blarer</ae>
(Zürich), 18. April 1550.
St. Gallen VII, 79. / Orig.(Aut.)
Bl. III, 72f.
Gott mitt uns allen. Insonders vertruwter herr und
bruͦder, uff üwer letstes
schryben, 11. aprilis gethan, fuͤg ich üch kurtz ze
vernemmen; wenn man einen
teil hört und nitt beyd, so ists ein halbs: Min herr
burgermeister Hab, der ein
redlich trüw man ist, fürus imm glouben, gstadt gar nitt,
das er hilff oder
raadt darzuͦ than, das der magus mitt sinem
tüfelßbeschweren ützid handle, und
wenn es glych die von Baden noch einist schribind. Alls die
von Baden der
gmeinen Eydgnossen radt gehept, habend, die amm evangelio
sind, geradten
glouben, besserung und pätten und der zoubery nuͤssig ze
gand; die andern
habend geradten, mitt der sach, wie die angehept,
fürzefaren. Das hat man denen
von Baden gesagt. Die habend das volgend oder den andern
radtschlag and hand
genommen. Was gadt das min herren burgermeister an? Hättend
imm die von
Wintherdur rächt gethan, sy werend des luuren wol muͤssig
gangen; es tricht
aber ye einer sin unglimpff uff den andern.
Mich nimpt wunder, wer d . . . . . . . der so vil korns
hinyn gesandt habe. Ich
hab es an einem ort, da es ettwas guͦts bringen mag,
besähen lassen etc.;
darnäben hab ichs gehept zuͦ dem minen, das mir von keinen
amptlüten wirt, und
es ist alls guͦt alls das min. Es ist huͤr also amm
jargang; man muͦß fuͤr
guͦt haben. Die biderben lüt, die unserm stifft zynsent
und zendent, habend
wenig anders bracht; wir sind des froo und könnend uns
keiner gfaar becklagen.
Klingenzell ligt in der lantvogthy Durgöw, und so es an ein
rächt kummen (das
man mitt keinen fuͦgen abschlahen kann), wer es on das
alles verloren.*(*Hiezu
a.R.: "Es sind ouch die 6 Ort willens xin, das ze
beziehen.") Die frommen lüt
von Ramsen sind zuͦ Stocken fürgenommen; des rächten
habend sy sich nitt können
wideren, alls die under Nellenburg zum teyl gehörig; das
rächt habendts
verloren. Min herren habend ir bestes gethan, hinyn gen
Inßbrugg gesandt etc.
Wie nun ander Eydgnossen gemerckt, das es zuͦ Inßprugg
ouch gar dahin wöllen,
habend sich die yngelegt und ein vertrag gemacht, welcher
die enderung
yngebracht; soferr es in miner herren herrlikeit gelägen,
were da nieneryn
verwilligt; noch denocht werdent min herren noch
versuͦchen, ob ettwas mitt
Ramsen des worts halb möge erhallten werden. Sovil in yl.
Habend rächt fuͤr
guͦt. Gott mitt üch und den üwern allen. Datum  18.
aprilis anno 1550. Gruͤssend all[e] unsere fründ.
Bullinger.
Praestantissimo viro d. Ambrosio Blaurero iam Vituduri
agenti, fratri suo
charissimo.
                 Wintherdur.
