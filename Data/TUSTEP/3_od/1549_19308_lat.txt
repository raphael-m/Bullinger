<nr>[19308]</nr>
<ae>Richard Hilles an Bullinger</ae>
<od>London, 17. November 1549</od>
<vo>Autograph: Zürich StA, E II 343, 419.
(Siegel...)</vo>
<dr>Zur. lett. III, S. 267f; Ep. Tig. III, S. 175f.<dr>
<re> </re>
<tx>Londini 17. die novembris 1549.
^$LAUS DEO! S. D. P. Literas tuas humanissimas, mit domine
observande, Ultima augusti datas, nunc primum ante biduum accepi
una cum sarcinula quadam epistolarum pro domino Ioanne Hopero et
aliis quibusdam fratribus tuis et amicis, quas statim illis
tradidi, quibus fuerunt inscripte per te. De meis autem literis
ut pauca scribam: primum magnas tue charitati gratias refero,
quod me adhortari ad pietatis studium atque a mundi huius nimiis
curis dehortari non desinis. Deberemus enim, fateor, nos mutuis
istiusmodi scriptis ac sermonibus nos invicem admonere. Quod
consensio sit vestrum et domini Ioannis Calvini in re
sacramentaria, libenter audio; neque dubito, quin dominus
Hoperus permittet eandem me perlegere brevi. Salutationes tuas
ad D. Bartholemeum Trehernium et D. Bernardinum lubentissime,
quamprimum potero, perfitiam, atque illos tuo nomine orabo, ut
cupis, quod, quanvis nunc ad eos scribere tibi non fuit otium,
ne eam illi ob rem ad te omittant scribendi offitium. Uxor mee
tuo nomine multam salutem precatus sum, et illi tuam pietatem
vicissim resalutat, ac bene proficere in literis sacris ad dei
gloriam ecclesieque edificationem quam affectuosissime optat.
Illa iam a mense augusto valde laborabat gravibus morbis, ita ut
de vita eius diu nos omnes desperavimus. Sed vivit dominus, qui
ad inferos deducit et reducit, et nunc illam respirandi
tempusculum dedit, ita quod incepimus de illa spem aliquam
concipere, quod brevi melius se habebit et tandem se recipiet.
Pro hoc precor te atque omnes istic symmistas tuos et fratres,
ut orare dominum dignemini sedulo. Primum enim matricis
suffocatione diu, deinde deliquiis animi per unam integram fere
[h]ebdomamdam subinde, postremo ad hunc usque diem quaterna
febri graviter laborabat.
^$De statu nostri regni presenti scio quod ex literis charissimi
fratris Ioannis Burcheri certior sis. In summa, speramus adhuc
nobiscum mansurum Christum, quanvis ante mensem multis videbatur
pre se ferre se longius voluisse ire, immo ultra mare. Sed
virtus domini in infirmitate perficitur. D. Pellicanum, D.
Bibliandrem, et ceteros qui me apud vos norunt, precipue autem
D. Butlerum una cum uxore illius ac tua piissima coniuge,
salutabis. Et domino Butlero, si placet, istam chartam impressam
hisce inclusam dabis, ut legat et tibi interpretetur.
^$Bene vale. Dominus Iesus te diu incolumem nobis conservet.
Amen.
^$Tuus, RICHARDUS HILLIS.
<lz>[Adresse ...]: Domino Henricho Bullingero, Tigurine ecclesie
contionatori precipuo, et amico mihi imprimis charo, dentur
litere. Tiburi.

