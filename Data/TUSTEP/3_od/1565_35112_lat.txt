<nr>[35112]</nr>
<ae>Bullinger an Johannes Kessler</ae>
Zürich, 30. November 1565.
St. Gallen  IX 226. / Orig.
(Aut.)
S. D.  Nihil plane opus fuerat tanta praefatione; nam ex animo tibi, mi domine et frater, inservio ideoque Defectum literis inclusum ad te mitto et iubeo te
libere et sequre a me petere, quae a me tibi confecta petis; tibi et filio tuo d.
Iosueo libentissime, in quacunque re possum, inservio.
Miror, an ultimas meas
ad te literas acceperis; tradideram eas Aptcellensi cuidam, procero et cano viro, qui obambulans literas ferre et nuncia expedire solet; nam omnino puto illi me
tradidisse literas ante 2 menses aut circiter, ni fallor.
Migravit sane ad dominum 14. huius mensis honestissima matrona Zvinglia, d.
Gvaltheri nostri uxor,
magno omnium nostrum cum dolore.
Sed audi, mi frater, quid praeterea evenerit.
Mox sequuntur illam, quam impensissime dilexerunt, charissimae meae filiae duae,
Elisabetha, d.
Simleri mei uxor, et Anna, d.
Zvinglii mei uxor.
Excessere intra dies 6, Elisabetha 20. novembris, cum decubuisset a 18., Anna vero 23., cum
decubuisset sub vesperam 18.  Mors harum maximum mihi conscivit moerorem; rursus tamen illud me consolatur egregie, quod syncera firmaque fide praeditae et in
invocatione nominis Christi perseverarunt in extremum usque spiritum migrantes ex hoc saeculo vultu placido et hilari, nuspiam dimoventes oculos a me, qui
precando et confirmando verbis Christi praeibam.
Alioqui valemus sic satis recte adhuc omnes, stamus tamen in procinctu et expectamus mente laeta vocationem
domini cum gratia eius per omnia nos subiicientes divinae voluntati.
Tu ora pro nobis dominum.
Saluta diligentissime piissimos et doctissimos symmystas, fratres nostros.
Saluta filium tuum d.
Iosueum, Linerum et alios nostros amicos, imprimis senem
Rüttlingerum, cui ex animo omnia felicia precor.
Vale aeternum, mi colendissime domine et frater charissime.
Tiguri ultima novembris 1565.
Bullingerus tuus.
Praestantissimo viro d.
Ioanni Kesslero, ludi literarii Sangallensis moderatori fidelissimo, domino meo colendo et fratri charissimo.
Sangallen.
