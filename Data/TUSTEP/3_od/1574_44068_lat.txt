<nr>[44068]</nr>
<ae>Bullinger an Tobias Egli.</ae>
Zürich, 30. Juli 1574.
Zürich StA, E II 342a, 739. / Orig.(Aut.)
Graub. III, 488f.
S.   Pridie tristissima ad nos perlata est fama urbem
vestram plus quam
dimidiatam de repente conflagrasse ac incendium quoque ad
domum usque tuam
pervenisse, verum non ita multum tibi nocuisse. Et quod
calamitatis huius
publicae tu quoque particeps factus sis, perturbatiorem te
esse arbitror, quam
quod volueris et potueris tristum hunc casum literis ad me
datis describere.
Rogo tamen, ut certam tui historiam mihi describas vel
propter eos, qui diversa
narrant et varia de hoc incendio argutantur. Ego non tam vos
quam nos maxime
coelitus arbitror admonitos poenitentiae et verae ad deum
conversionis, nec
deerit dominus illis, qui se funditus periisse existimant,
modo sedulo dominum
invocent. Tui vero imprimis officii erit intrepide et
constanter afflictos
adhortari ad spem in deum bonam, ad patientiam etc. Si tu
forti et intrepido
fueris animo, plurimos tua constantia animabis. Doleo vicem
vestram, mihi crede,
mi Thobia, dilecte frater, ex animo ac dominum oro, ut vos
omnes consoletur et restituat.
Vicini nostri se apparant bello legionem educturi in
Galliam; non constat satis,
in quem finem, nisi ut mactent reliquias fidelium Vivit
vindex iustus, cui
negotium hoc committo obsecrans, ut suos consoletur et
conservet.
Vale una cum piis viris et amicis nostris omnibus, quos
ordine salutabis.
Tiguri festinantissime  30. iulii 1574.
Salutant te et tuos nostri omnes etc.
Tuus Bullingerus.
Dem frommen, wolgelerten und getruwen h. Thobia Eglin,
pfarreren zuͦ S.Martin
zuͦ Chur, minem günstigen herren und lieben bruͦder.
             Chur.
