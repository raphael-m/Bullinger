<nr>[23043]</nr>
<ae>Bullinger an Johannes Calvin</ae>
Zürich, 31. März 1553.
Zürich StA, E II 342, 289. / Orig.(Aut.)
Ep.Calv. 1720 (XIV, 510f)
S. D.  Commodum se hic vir bonus obtulit, sed hoc incommodi
in hac commoditate fuit, quod indicaret se protinus
discessurum. Cogor ergo brevibus ad te scribere, colende et
dilecte domine et frater Calvine. Scribo autem has ut
intelligas me non esse hostem. Quamquam nemo persuaserit id
te posse de  me sentire. Quia tamen Ulmius ex Anglia rediens
nescio quid hostilitatis significavit, non potui id prorsus
contemnere. Decubui diu et laetaliter quidem praeterita
hyeme, denique vim aut reliquias morbi et etiamnum sentio.
Id autem refero ut intelligas, quare nihil aliquot mensibus
ad te scripserim. Ergo si quis retulit, Bullingerum Calvini
hostem factum, falsissimum retulit. Amo enim tuam pietatem,
oroque dominum ut te servet in sancta sua voluntate
incolumem. Licet vero in c[aus]a Hieronymiana non
per omnia votis tuis responderim, ideo tamen on odi.
Scribebam tum cur non simpliciter subscriberemus. Nec dubito
quin sint mentes aliquae propensiores ad rixas, quam deceat,
quae dissidia inter nos quaerant. Verum si eam animi
aequitatem servaveris integram, quam hactenus dei bonitas
concessit, non quorumlibet credes relationibus. Amemus
mutuum in domino. Vive et vale. Tiguri ult. martii 1553.
Festinantissime. Salutant te generi mei Zvinglius,
Lavaterus, Symlerus et fratres. Salutabis tu nobis fratres,
inprimis clarissimum virum d. Martinengum, Nicol. Gallasium
etc.
H. Bullingerus tuus.
Clarissimo viro d. Ioanni Calvino Genevensis ecclesiae fido
pastori domino et fratri colendissimo et charissimo suo.
                                        Genff.
