<nr>[39061]</nr>
<ae>Durisch Chiampell an Bullinger.</ae>
Süs/Susch, 26. August 1569.
Zürich StA, E II 377, 2464. / Orig. (Aut.)
Gr. III, 161f.  Exc.
S. D.  Non possum non te, venerande domine pater, vehementer
admirari, qui tantus vir me tantillum homuncionem praeclaris
adeo literis, tanta tamen animi modestia, imo quasi tui
deiectione exaratis digneris. Et imprimis minime opus erat,
ut tam anxie excusares, quod tam diu ad me scribere
distuleris. Pro qua tua iam olim erga me usurpata humanitate
nunquam possum satis dignas tibi gratias agere, maxime quod
familiariter adeo mihi illa de Gallia et Belgio communicas
atque de rebus tanti ponderis et momenti usque adeo serio
tantaque diligentia mecum agis. Ubi sane non tam personam
meam, sat scio, respicis quam ipsam nobis communem causam,
et quod ita res necessario requirit, ne usquam cesses, sed
ubique officium, omnes utique, quantum in te est, admonendo,
in ista etiam tanta aetate facias. Unde nec ego cessatorem
hic agam, quin quam primum fratres symmystas omnes, quantum
licet, officii admoneam atque ecclesias ad preces ad dominum
fideliter fundendas exhorter imo cum adiuncta tuo nomine, ut
iniungis et ad quos iubes, salute. Quod et iam ante aliqua
ex parte praestiti plerorumque horum, de quibus scribis, a
dilecto in Christo fratre d. Thobia literis admonitus. Et
quantum ad  militem pertinet, quem petendum dicis, ut nemo
hactenus ex nostra Ingadina, maxime Inferiore, in istam tam
impiam militiam abiit, ita spero facile obtineri posse, ne
et iam ulli in illam abeant, quam omnes abominantur, et ne
etiam communitates nostrae vel communitatum proceres ad
tantam impietatem conniveant, maxime quum et exemplo
profectorum, si prudentes sint nec mens laeva illis fuerit,
moneantur, quorum quam plurima ingredientium (ut vulpecula
ad leonem aiebat) vestigia cernuntur, at redeuntium nulla
aut certe perpauca etc. Sed et qui hactenus alias ex Rhaetia
in istud bellum abierunt, plerique sunt profecti, quum id a
magistratu interdictum vetitumque fuisset in speciem quidem
et palam, at occulte forsan concessum vel connixum ab iis,
qui auro (cui cuncta hodie, heu dolor, parent) corrupti et
regi ob execrandam pensionem obaerati obnoxiique sunt. Sed
de his tandem sufficia[t]. Sed hoc minime nobis
praetereundun, nempe nos omnes nobis gratulari deoque
maximas gratias agere debere ob valetudinem tibi hactenus
restitutam porroque orare enixe, ut plene illam tibi reddat,
quem et quam diutissime superstitem atque incolumem suae
ecclesiae conservare dignetur. Hoc postremo adiungam
consueta tua in me humanitate animat[us], quam praecipue in
libello illo meo sum expertus, nempe ut illa porro abutar,
me obnixe orare, ut hunc praesentium latorem, non parvae
spei adolescentem et parentibus nobilibus quidem, sed rei
domesticae inopia laborantibus copiosaque prole obrutis
satum commendatum tibi habeas, Melchiorem nimirum Salutium
appellatum, quem amplissimis istis illustrissimisque dominis
commendes eisque, qua polles authoritate, sis author, quo ad
amplius paulo stipendium promoveatur, unde commodius alatur,
quum iis, quae ad studia necessario requiruntur, quantumvis
generosa familia ortus destituatur. Tenes, quid velim, si
qua commode fieri queat.
His vale felix et meo symmystarumque nomine praeclaros istic
doctrina et pietate viros salutato, quaeso.
Datum Susis Ingadinae die  26. augusti anno domini 1569.
Tibi quantus quantus est addictus Hudr[ychus] Campellus.
Sanctissimo et undique ornatissimo viro d. Henricho
Bullingero seniori, Tigurinae ecclesiae antistiti, domino et
et patri meo venerandissimo atque perpetua fide
observandissimo.
