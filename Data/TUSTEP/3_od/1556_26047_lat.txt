<nr>[26047]</nr>
<ae>Johannes Oporinus an Bullinger</ae>
<od>Basel, 13. März 1556</od>
<vo>Autograph: Zürich StA, E II 336, 65.
(Siegel...)</vo>
<dr> dr>
<re> </re>
<tx>S. Ingentes tibi gratias ago, mi d. Bullingere, tam pro
elegantissimo numero(?) argenteo uxori meae dono misso, illi
certo vel tuo nomine (quem sancte veneratur) gratissimo, quam
etiam, idque magis pro orationibus tuis mihi a te muneri datis.
Placet argumentum et tractatio, libenterque in iis excudendis
tibi, quantum per temporis brevitatem, quod ad nundinas iamiam
instantes superest, licet, gratificabor. Ac mitto iam
impressionis specimen, in qua pro virili dabo operam, ut, si non
ita eleganter, ut cuperemus, (properandum enim est, et sunt
multa adhuc etiam alia absolvenda, in quibus tota hac hyeme
desudatum nobis est), saltem quam fieri emendatissime potest,
iis excudendis nostram erga te observantiam et singulari
vicissim tibi gratificandi studium declaremus. Cęterum scripsit
ad me Froschoverus se mihi etiam conciones tuas in Apocalypsim
missurum; quod si fecerit, libenter et tibi et illi mea opera ad
proximam aestatem gratificabor, si dominus et vitam et sanitatem
nobis ut hactenus produxerit. Unum adhuc scrupulum habeo, suone
an meo (quod equidem malim) sumptu ac nomine impressionem fieri
velit, quamquam, utrum ei libuerit, operam meam non detrectabo,
pro virili tamen et facultatibus, quę si paulo essent
instructiores, nulli omnium typographorum neque industria neque
laborum tolerantia cederem. Sed desino teque diu nobis et
ecclesię superstitem atque incolumem opto et ex animo precor.
Bene vale.
^$Basileae 13. martii 1556.
^$Ioannes Oporinus tuus ex animo.
<lz>[Adresse ...]: Optimo atque doctissimo viro d. Henrico
Bullingero, Tigurinae ecclesię pastori, domino et amico suo in
primis colendo. Tiguri.
