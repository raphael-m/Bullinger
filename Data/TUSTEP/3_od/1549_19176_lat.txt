<nr>[19176]</nr>
<ae>Florian Susliga an Bullinger</ae>
<od>Köln, 16. Juli 1549</od>
<vo>Autograph: Zürich StA, E II 338,1470ff.
(Siegel...)</vo>
<dr>Wotschke 22ff.</dr>
<re> </re>
<tx>Omnia mea obsequia tuae pietati, quam possum officiosissime,
defero omnibusque votis gratiam, pacem et quam felicissimum
successum a deo optimo maximo et Christo principe nostro exopto.
^$Treis epistolas tuas accepi, unam datam ad 5. idus maii, quę
mihi Argentinę opera D. Miconii reddita est, alteram 6. idus
iunii a te scriptam calendis iulii iam ex morbo convalescenti
allata est; postremam D. Ioannes Brichmanus mihi reddidit. Omens
plenae officii, humanitatis et singularis benevolentię, non
modo erga me, sed et universam patriam meam, quo nomine ago tibi
immortales gratias daboque operam, ne indignus sim tali ac tanto
amico. Eum igitur paternum affectum et solicitudinem (libet anim
te parentem et praeceptorem colendissimum agoscere) ut velis
erga me perpetuo retinere, te etiam atque etiam rogo. Pergratę
autem mihi fuerunt omnes tuę epistolae, sed postremae
gratissimę; ad mensam enim illius sanctissimi principis
Coloniensis sunt mihi oblatę. Ibi perhonorifica mentio nominis
tui erat, retulitque ipse princeps te ei iam olim esse notum ex
commendatione domini Ioannis a Lasco. Et certe de ecclesia
vestra candide et loquitur et sentit. Amirandae profecto
spiritus sancti dotes in hoc principe eluxerunt; nam praesentem
conditionem scias eum modestissime ferre; omnibus autem bonis
ita exutus est, ut nihil ei amplius numeretur. Modernus autem
ille nebulo gravissimam cum republica Coloniensi movit
tragędiam ob suam illam ambiciosam inaugurationem, quam nec
illud ambiciosum cadaver potuit componere.
^$Redeo nunc ad tuas literas. Verum de illo imprimis inter nos
oportet convenire sancteque constitui, ut, si quando ad te de
gravioribus negociis perscripsero, ne ea facile cum aliis
communices, praesertim si talia esse deprehenderis, quae fide et
taciturnitate opus habeant. Ego enim etiam de gravissimis rebus
(quę salvo honore meo apperire licebit atque apud te
retinebuntur) ad te non dubitabo perscribere. Argentinae diutius
hęsi, quam unquam constitueram, neque id mea voluntate accidit;
tantis enim negociis fui obrutus, ut me imparem illis obeundis
facile sentirem et cognoscerem. Sed necessario mandata exequenda
erant. Bona pars literarum ab ipso Polono et aliis ad me allata
erat; proprium tabellarium expedivi; ita negociis postulantibus,
ea tu ex me brevi cognosces, in eadem civitate non tam privata
quam publica egi negocia. Contuli ego quinquies cum illo
principe reipublicae eloquentissimo de gravissimis rebus cum
tanta animi constantia et libertate loquendi, ut non dubitaverim
eum, si non ut authorem, saltem non postremam causam huius
defectionis incusare; ille vero constanter negare et
familiariter mecum agere cepit, multumque eum audivi hac in
parte Helvetiorum fidem incusare; multas enim legationes a
vestris hominibus superbe spretas exposuit. Sed, heus tu, amice
et patrone colendissime, maneant hęc inter nos, et si quid
habes contra, oppone. Iam binas accepi a Canthuariensi
archiepiscopo gravissimas literas, eius nomine multa egi cum
ministris illius ecclesię, inter quos post discessum maxime
Buceri tantę ortę erant simultates et contentiones, tanta
animorum abalienatio, ut, nisi statim composita fuissent, haud
dubie magnum malum dedissent ecclesię. nam quidam impius Beatus
magnas sane turbas moverat; multi ex eis disciplinam ecclesię
suscipere recusabant, de quo iam septennio summa contentio
agebatur per bonos. Quam ego in ecclesia omnino necessariam esse
iudico; neque enim eo devenissent res ecclesię, si disciplina
instituta fuisset. Hoc saltem effectum est, Bullingere
pientissime: Beati protervitas est imminuta, simultatess sunt
inter eos depositę; de disciplina inter ministros iam convenit.
Omni studio denique hortabar eos ad conciliandum articulum de
sacramento eucharistię vobiscum. Opto, ut tandem omnes idem
sentiamus, quod in maximum procul dubio cederet ecclesię
commodum. Iucundum autem mihi audire fuit de vestro cum Calvino
et Farello conventu amicoque colloquio; accepi enim a magno viro
istic Calvinum fuisse atque inter vos convenisse. Quod cum
retuli sanctissimo seni, vehementer lętabatur agebatque deo
gratias; est enim in hoc negocio optime institutus a domino a
Lasco. Te de ea re nullum omnino verbum fecisse, vehementer
moror. Pro tua igitur benevolentia de iis rebus ad me diligenter
perscribas velim. Pergratum autem feceris, si et scriptum mihi
miseris. Non dubito autem benignitate dei optimi maximi et
Bucerum accessurum, qui hodie affirmat se in pristina sententia
perstare atque apud me saepius librum illum epistolarum Zvinglii
et Oecolampadii summis laudibus extollebat. Ego vero quicquid
opera, industria, labore efficere potuero, omnes rationes eo
conferam, ut tandem concordia et unitas constituatur, neque
dubitabo meam vitam propter hanc unicam causam quibusvis
periculis obiicere, modo idem sentiamus omnes et loquamur.
^$Postridie Nonas iunii Argentina discessi statimque vehementem
dolorem dentium expertus sum. Accessit quoque, proh dolor,
gravissimus ex pede dolor, digitus enim maior dextri pedis
venerat in periculum abscisionis. Ea me res detinuit 16 diebus
in itinere, magnoque mihi imprimis constitit digitus, fere eam
pecuniam, quam tibi iam numeraveram, in eum usum exposui,
numeravi enim medicis et chirurgis circiter 17 coronatos. Quum
primum Moguntiam veni, solicite volui cognoscere, quidnam
archiepiscopus in suo conventiculo statuerit, multis tandem
laboribus et sumptibus consecuti sumus. Quid quaeris? Nunquam
licentius, nunquam turpius luserunt. Plane omnia contra divina
oracula et concilia vetera sciverunt. Neque edicto illius impię
doctrinę stare volunt, sed prorsus impudentiam suam ibi demum
exposuerunt. Ego vero perlecto illo scripto non tam deiectus,
quam in maximam spem erectus sum. Non dubito enim, iam eorum
imperium vergere ad interitum et occasum et propterea deus in
tanta luce veritatis sinit eos tam turpiter labi et impudenter
caecutire, quo tandem sit impietas eorum omnibus conspicua. Iam
accipe, quid acciderit. Me pręsente legatus sedis pestilentię
Moguntiam venit. Is me spectante tres pastores (qui ventrem pro
deo colebant) a vinculo matrimonii absolvit, sed qua tandem
ratione? Ut liceret easdem mulieres pro concubinis retinere.
Ecce tibi novum scitum a Romana et purpurata meretrice: "Propter
vitandum matrimonium unusquisque suam concubinam habeat." O rem
perditam et miseram! Puderet me ea scribere, ni interfuissem.
^$Moguntia veni Coloniam nec famulum meum inveni, quem cum
literis et mandatis expedieram Argentina ad D. Ioannem a Lasco,
quem statim videbo. mandaveram enim famulo meo, ut me Antverpię
expectaret. Inde igitur tibi copiose de rebus Polonis et D.
Ioanne a Lasco perscribam. Calendis iulii Moguntię multas ex
variis locis accepi literas. D. quoque Baltasar Alterius
gravissimis contestationibus usus est in suis literis petiitque
a me, ut ad se venirem in colloquium, se velle mecum agere de
gravissimis ecclesię negociis, et quę non nisi per me confici
non possint. Quod non prius mihi redditę fuissent literae,
graviter molesteque tuli. Redire tam subito nullo pacto potui.
Necdum enim plane convalueram, quamvis hihil iam suberat
periculi ex digito. Pecunia quoque mea adhuc est Antverpię,
adhęc gravia negocia, quę non patiebantur moram, mei me
officii admonebant. Respondi porro D. Alterio ternis literis, si
iudicaret adeo grave esse negocium meamque operam necessario
requiri, me nolle nec posse meo officio ecclesie deesse, cui me
totum consecravi et addixi, rogavique, ut mihi locum et tempus
constituat (ubi enim Antverpię negocia perfecero et cum. D.
Ioanne a Lasco) me venturum quocunque voluerit idque per
dispositos equos faciam. nec vero ullis sumptibus aut laboribus
a me parcitur, modo possim obsequio meo sanctę prodesse
ecclesię.
^$In eodem fasciculo tuę literae erant inclusae, per quas tuli
responsum ad eas, quas curavit meus Plancius. Illud permoleste
tuli, scribis enim te mihi gravem vel molestum nolle esse. Atqui
per deum cessent inter nos huiusmodi verba. Quid enim mihi
gratius iucundiusque poterit accidere, quam tibi tuisque omnibus
labore, officio, substantiis, vita denique mea inservire? Utinam
tibi probe perspectus esset animus meus. Quicquid oneris mihi
unquam imposuerit Bullingerus quicquid mandaverit, nunquam erit
molestum, nunquam grave, nec denique ingratum, immo gratissimum
feceris, si meo officio velis familiariter uti. Ego vero tanta
tua beneficia erga me extitisse agnosco, ut in reddenda gratia
omnino me sentiam esse imparem nec tamen in hac parte deero meo
officio, quoad fieri poterit. De matromonio filię tuę cum
filio sanctissimi illius viri pergratum audire fuit, felicem
successum et benedictionem eis a Christo principe et maximo
pontifice exopto. Foedus et foederis conditiones, quas tu non
perscripsisti, omnino displicent nec mihi solum, qui sum omnium
infimus, sed gravissimis quibusque maxime, si pestilentię sedem
tuendam susceperunt. De constantia animi vestri perlibenter
audivi. Quod attinet principum causas, omnino differendum
putavi, proximis tamen literis copiose ad te et diligenter omnia
perscribam. Quod scribis, ut appelarem meum principem, ut sese
velit mediatorem interponere, quamvis non mei officii esse
putem, primates tamen quidam volunt de iis rebus certa
cognoscere, et ut accepi, perscribentur ad eos omnia certa.
Altius tamen insedisse in animis principum has tragędias puto,
quam ut facile componi queant. Anglia tamen fere in armis est.
Non ego tanti estimarem Boloniam oppidum et alia quędam. Sed de
his liberius, modo maneant inter nos. Hoc saltem addo me
vehementer timere, ne Polonus inconsulte arma moveat.
^$Quod quaeris de scripto contra impiam et modis omnibus
insectandam doctrinam, num iam sit absolutum: equidem paratur et
brevi quidem prodibit; sed illud te scire cupio multa esse
adiecta atque illustrata. Talem enim edere constituimus librum,
in quo et doctrinę impietas proponatur (quod tu pro tuo divino
ingenio scite effecisti) et authoris Caroli in deum maximum
eiusque oracula contumelia, et quod se ea ratione Christi <gr.>
aperte declaraverit. Postremo pro dignitate etiam tractabuntur
consarcinatores eius impietatis. Sententię autem tuę nihil
omnino decedet; ubi autem opus fuerit absolutum, statim ad te
mittam. Plancius addixit se mei itineris fore fidelem comitem;
eum ego (ut spero) Antverpię expectabo. De libro tuo, quem iam
brevi editurus es, requiris meam sententiam. Hoc sane velim tibi
persuadeas, Bullingere sanctissime, me nulla ambitione motum de
ea re ad te scripsisse; sed meum illum erga te incredibilem
amorem apertius exprimere volui, quod vestram ecclesiam
vehementer colerem et quod te pro parente observandissimo
agnoscerem; hęc aliquando caeteris non ignota esse volui.
Caeterum de pręsenti scripto omnino tuae committo voluntati;
suadeo tamen modis omnibus, ut, si dignior sese obtulerit, ei
inscribas; si vero omnino hoc scripto nostram amicitiam testatam
volueris, ne prętereas Ioannem a Lasco, illustrem baronem, te
vehementer rogo. Oro autem atque obtestor, ne ullis ambitiosis
titulis inter nos utamur; me certe tuę amicitię et pietatis
nunquam pudebit, pro viribus etiam adnitar, ne tua indignus
videar.
^$Libros, Eusebii opera, Dionisii Halicarnassei Graece,
Tertulliani et Athanasii Latine et alios quosdam, brevi ad te
mittere statui; fortasse autem commodum fuerit, si meum famulum
expedivero. Tu si velis dare ad me literas, quod <quot?> ut
frequenter facias vehementer te rogo, ad Munsterum curabis
deferendas; ille mittet ad doctorem Marbachium Argentinam; inde,
ubiubi fuero, ad me curabuntur. Expectabis autem a me brevi
copiosas et graves literas; verum inter nos sancte tutoque
contineantur. oro deum patrem et Christum, principem optimum
maximum, aeternum illum pontificem, ut te nobis quam diutissime
servet incolumem. Sanctę ecclesię precibus me commendo.
Omnibus sanctis meo nomine salutem, optimopatri Pelicano,
Theodoro et tuo genero Huldryco. Uxori tuę sanctissimae,
mulieri lectissimę, mea defero officia. Utinam mihi commisisses
tuum filium; curarem saltem, ut bene institueretur, meumque in
eum amorem facile deprehenderes. ignosces mihi, quod tam
tumultuarie scripserim; plurimis enim gravabar supra vires meas
occupationibus nec vacabam perturbatione magna. Etiam atque
etiam vale, colendissime pater. Post aliquot dies Antverpiam.
^$Colonię 17. calendas augusti 1549.
^$Tuus famulus Florianus Susliga a Varshavia, Polonus, manu mea.
^$Curae mihi erit, ut tibi de pellibus nostrae patriae per me
prospiciatur; eas ad te cum libris mittam.
<lz>[Adresse ...]:Clarissimo ac pientissimo viro domino Henryco
Bullingero, ecclesię Christi apud Tigurinos fidelissimo
episcopo, [d]omino et amico observandissimo. Tigurum.
