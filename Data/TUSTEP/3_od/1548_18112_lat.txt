<nr>[18112]</nr>
<ae>Bullinger an Johannes Calvin</ae>
<od>Zürich, 26. Mai 1548</od>
<vo>Autograph: Zürich StA, E II 342, 205</vo>
<dr>Ep. Calv. 1025 (XII, 705ff.)</dr>
<re> </re>
<tx>
S. D. Literas tuas, Calvine doctissime et mihi chare frater, calendis Martii
scriptas et per legatum nostrum e Gallia redeuntem missas accepi ac intellexi,
quae sit tua sententia de responsione mea. Desino itaque et ego semel exposita
repetere; interim deo teste, qui animos inspicit solus, aliter sentire non
possum neque aliter loqui, quam loquutus sum ac sentio. Agnosco Christum in
spiritu suo per fidem se totum nobis communicare, quantum nobis ad salutem
consequendam et ad pie vivendum necessarium est, id quod sacramentis nobis
significatur et obsignatur more sacramentis proprio, quemadmodum et verbo
annunciatur testificandoque inculcatur.
^$Ad querelam amici illius tui auditam nuper, cum Basileae esses, nihil
respondeo; nam non satis intelligo, qualis illa fuerit. Certe, cum apud nos
Tiguri esses, recitabas nobis omnibus, quid alii vel culparent vel desiderarent
in responsione nostra data Luthero; interim profitebaris tibi nostra non
displicere, quae aedita videlicet erant de causa coenae domini; pollicebaris te
semper futurum nostrum, atqui eius pollicitationis nondum poenituisse te
arbitror.
^$Qui hasce tibi reddit pię memoriae D. Diethelmi Röystii, consulis nostri,
filius est; sectatur opificium pellificum. Magistrum apud vos quaerit, apud quem
et opificium sive artem exerceat et linguam discat. Frater eius, D. Iacobus
Röystius, senatorii ordinis et veritatis amans homo, postulavit a me, ut ipsum
diligenter amicis meis commendarem, quorum auxilio assequatur bonum aliquem et
honestum magistrum. Scripsi eadem de re D. Claudio Roseto. Si hic mihi fidelem
locaveris operam, maximas agam gratias et in re pari me tibi obstringo.
^$Vereor in Germania actum esse cum religione vera; nam Caesar iuvantibus et
consentientibus principibus et ordinibus imperii pauculis demptis composuerunt
Interim. Sic enim appellant formam religionis, quam omnes in Germania ecclesiae
sequantur interim, dum papam cogat generale aperire et celebrare consilium. Est
autem Interim illud aliud nihil quam ipse papismus. Vidi capita, vidi et
principum responsiones, eorum inquam, qui se appellant catholicos. Hi recipiunt
compositionem. Cogita, qualis compositio sit, quam impii isti et antichristi
vasalli recipiunt. Cornicantur nescio quid in articulis de utraque spetie, de
coniugio sacerdotum etc. Vidi et Melanchtonis consilium, deus bone, quam pavidum
et luxatum! Sic autem docet nos deus neque principibus neque viris doctis
adeoque nulli carni quidquam confidere. Bonum est sperare in dominum; hunc
orandum scio indesinenter, ut causam suam sustineat.
^$Misi nuper, dum legatus noster iret in Galliam, multa de rebus Germaniae una
cum mea responsione. Huius meministi in literis tuis, illarum non meministi;
miror, an receperis. Iam vero non fuit otium tam copiose omnia scribendi.
Constantienses permoti pollicitationibus amplis eorum, qui se sequestres
interposuerunt, legationem miserunt honestam ad Caesarem Augustam, D. Thomam
Blaurerium, consulem, D. Petrum Laibardum et D. Hieronymum Hyrusium. Hi Augustae
haerent adhuc et experiuntur longe alia, quam sequestres promiserunt. Episcopus
Arelatensis vel Atrebatensis<f1>Antoine Perrenot de Granvela, Bischof von Arras.<fe> agit cum illis; nondum potuerunt venire in
conspectum Caesaris. Episcopus magnam vim pecuniae ab illis poscit; urget
restitutionem episcopi Constantiensis etc.
Quid facturi sint, adhuc ignoratur. Ego video omnia huc prospectare et
propendere, ut, qui synceri in religione esse cupiunt, igni et ferro sint
probandi; at scio interim veritatem et pietatem superaturam; non deerit suis
dominus. Articulus de sacramentis, praecipue de eucharistia in Interim totus est
papisticus; puto id non sine providentia factum, ut sic tandem ipsa veritas
extorqueatur. Dominus adsit ecclesiae suae et servet nos in sancto suo nomine.
Vale Salutabis domum et symmistas tuos.
^$Tiguri 26. Maii anno 1548.
<un>Bullingerus tuus.
<lz>[Adresse vor F 197:]Clarissimo viro D. Ioanni Calvino, Genevensis ecclesiae
doctori filio, fratri suo percharo. Jenff.
