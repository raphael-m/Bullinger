<nr>[18076]</nr>
<ae>Ambrosius Blarer an Bullinger</ae>
<od>(), ca. 15. April 1548</od>
<vo>Autograph: Zürich StA, E II 357a, 837 (Siegel....)
<dr>Ungedruckt</dr>
<re>Regest
</re>
<tx>Der herr gott erhalt unß hie und dört. Amen. Im ist,
wie ir schreibend, es ist angst und not, stamus inter sacrum
et saxum. Der gott, aller herren oberster, zöge das recht
usskommen und lasß unß seines willens nitt fälen, damitt wir
doch in jhener wellt die seinen blybend. Es gang hie, wie es
well und mög, muͦß es doch bald ain end haben.
^$Die gesandten werden ir instruction und gemessnen bevelch
haben, werden nichts beschwerlichs on hindersichbringen
bewilligen.
^$Um mittghetailt zeytun(g?) sag ich euch grossen danck. Ich wart
nunmehr widerum zeytung von Augsburg.
^$Was des papstswerbung seye, wellt mich berichten, so euch
das vertollmetscht Latin zuͦ handen kompt. Ewer brieff
hoff ich werde dem Vadiano uff hienach uberantwurt.
^$Mitt Parma ist seltzam zuͦ vernemen uss vyl ursachen.
Sollt der könig allso ain fuͦß in Italiam setzen, wurde
dem C[aesari] nitt gefallen.
^$Das Möttelis sach dermassen ussgeschlagen, ist hoch zuͦ
verwunderen; sorgen ubel ubel, es werde ain böß alter
nemmen; dann solich ungerechtigkait mag in die harr
gewisslich nit bestohn. Man verdenckt vyl leüt übel etc.
Aber davon nitt ze schriben etc.
^$Es ist ainem fürnemen mann ain schreiben von Nürenberg
kommen, das noch ettlich Seestett<f1>Hansestädte.<fe> sich treffelich rüstind.
^$Der Moscoviter könig hat leut hie ussen, die nemmend
prediger, schuͦlmaister, ouch ettlich handtwercksleut an
mitt gantz guͦten conditionen und schickends hinin. Der
Bruschius<f1>Lit.: Aus der Werkstatt der Amerbach-Edition (Gd XVII 1115).<fe>, so schuͦlmaister ze Lyndauw yetz gewesen, hat
sich ouch lassen bestellen uff vier jar; dem gibt man
unterhaltung sampt seinem gesind und über dasselbig alle jar
druhundert taler. Darnach, so es im gefellig, soll man inn
widerum heruß auch kostfrey halten etc. Der conditionen sind
vyl und guͦt.
^$Ach bittend und bettend mitt allen frommen für unser statt;
dann usserhalb gottes bistand sytzend wir doch warlich gantz
und gar bloß und stond in mehr dann grosser fahrlichait.
Noch ist der herr der allt gott und wirt die seinen nitt
verlassen, wann wir unß nun von hertzen zuͦ ime bekarten,
das er unß für die seinen erkante. Es ist nichts dann angst
und not in aller dieser wellt; der herr der wellt helff unß
bald mitt gnaden uss der welt.
^$Gruͦtz ewer l. husfrowen und gesind.
<un>(Unterschrift fehlt)
<lz>[Adresse] Praestantissimo viro D. Heinricho Bullingero,
venerando suo charissimoque in Christo fratri.
