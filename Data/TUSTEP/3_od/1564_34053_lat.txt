<nr>[34053]</nr>
<ae>Theodor Beza an Bullinger</ae>
Genf, 11. April (1564).
Genf  118, 149. / Orig.
(Aut.)
Ep.Calv. 4095 (XX, 288f)
S. Scripsi ad te paucis abhinc diebus, et Calvinus quoque noster, qui nunc rursus cum acerbissimis doloribus, si unquam alias, luctatur.
Ab eo tempore haec
tantum accepimus, Brissacum illum, unum ex quatuor Galliae marescalcis et Normandiae praefectum, dei gratia Lutetiae ex morbo interiisse.
Dei gratia inquam,
quoniam fuit homo impurissimus et infensissimus veritatis hostis.
Quis autem sit ei successurus adhuc ignoratur, nisi quod probabile est<gr> tHn
autokratora</gr> aliquem non multo meliorem delecturam.
Additur convenisse de pacis conditionibus inter Gallum et Anglum, quod utinam verum sit.
Heri hac
transiit quidam una cum ordinario illo regis apud nos legato, qui de communi foedere cum tota nostra gente ineundo serio agant.
Quid autem de ipso legato mihi
videatur iam antea ad te scripsi.
Gaudeo illi adiunctum comitem et religiosiorem, ut audio (nam alioqui hominem non novi), et prudentiorem.
Quid impedire possit
quominus et ipsi foedus ineatis videre non possum.
Imo nulla videtur melior ratio Gallicas ecclesias ac nostram praesertim confirmandi, quae alioqui, quantum
possum coniicere, in extremum periculum est adducta, quum plerique non dubitent quin brevi, restituta Sabaudo ditione, ab eo circumclusi teneamur, quem satis
constat non modo sua sponte ad nostri perniciem totum ferri, sed etiam a pontifice et tota illa factione propositis quibusdam praemiis ad nos penitus perdendos
sollicitari.
Promittet nimirum multa, sed quis rem praestabit? Video igitur figendam esse nobis anchoram in coelo, ubi regnat deus ille noster qui certe nos
servabit etiamsi ab omnibus deseramur.
Rogo igitur ut, si unquam alias, nunc sitis ut de aris et focis nostris solliciti.
Caeterum his diebus legi Brentii responsum, id est, horrendum infamiae exemplum.
Respondebo et ego fortassis aliquid, ecclesiarum Gallicarum nomine, si modo
potuerim Gallicum Catechismum illius nancisci.
Velim enim hanc occasionem captare et ipsi principi Christophoro librum dicare, quanquam tuum iudicium exspectabo
priusquam quidquam aggrediar.
Martyris nostri Dialogi unicum exemplar, quod in Gallia habebam, cum aliis multis meis sarcinis amisi.
Cuperem igitur mihi istic
emi, quoniam nullo pretio potui hic nancisci, ut sunt nostri bibliopolae in bonis emendis libris plus aequo negligentes.
D. consulem Curiensem, quem mihi commendaras videre non potuit Calvinus noster, ne in reditu quidem.
Ego ilum libenter invisi et salutavi.
In causa vero
Pelisariorum accidit quod illis transeuntibus praedixeram, eorum videlicet legationem in tempus incidisse longe incommodissimum, absentibus ex aula omnibus fere
nostris, adeo ut eos nulla commendatione iuvare potuerim, quamvis alioqui libentissime et tui et illorm causa id fuerim facturus.
Bene vale, mi pater, et hanc ecclesiam multis modis afflictam iuva quatenus poteris, et domino sollicite commenda.
Fratres et collegae omnes te salutant.
Cupio
et ego omnes qui istic sunt fratres et symmystas plurimum ex me salutari.
Dominus Iesus te et illos omnes servet et sanctis vestris laboribus benedicat.
Genevae  11. aprilis.
Tuus Beza.
Eximio Christi servo d.
Henrico Bullingero, patri mihi plurimum observando et Tigurinae ecclesiae vere fido pastori.
Tiguri.
