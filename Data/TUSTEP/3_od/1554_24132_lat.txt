<nr>[24132]</nr>
<ae>Gilbert Cousin an Bullinger</ae>
Nozereth, 12. Juni 1554.
Zürich StA, E II 345, 408. / Orig.(Aut.)
S. P.  Quantum in nos, Bullingere doctissime, possunt montes
ac flumina, quę nostram consuetudinem colloquiumque
dirimunt? Annus est, priusquam epistolę perferantur; nam
tua scripta in aestate anni superioris post idus ianuarii
reddita est. Tunc temporis magnis fluctibus agitabar, et
verissimum hoc Paulinum visum est novissima tempora
periculosa futura. Tanta est nunc hominum vafricies, tantum
artificium, ut Aten universum suum virus in homines
contulisse verissime dixeris; est enim pręter animum
nocendi cupidum nocendi cura et agilitas, dum hic detrahit,
hic testimonium dixit, corycęum agit, hic digito prodit
dicens: hic exillis est, hic secundum Pilatum manus lavat.
Nunc libet exclamare: o curas hominum, o quantum est rebus
inane. Totam hyemem a libris abstinui, dum mihi caveo,
Maximini porro et Ephren homelias propter quotidianas meas
occupationes in manibus habet Claudius Frontius noster; sed
cogitur interdum omittere perculsus aliquot studiosorum et
piorum hominum captivitate, qui nuper citati sunt ante
senatores Dolanos; examinati sunt clanculum a Franciscanis,
Gauchero et Henrico et nescio quo alio eiusdem farinae
Hispano. Quę fata illos maneant, nescio, ipsis certe
timeo; expectant sententiam suam et <gr>turannoptwcoi</gr>
ob unius captivitatem gravissimum populi odium sibi
conciliarunt et hostiatim mendicando non carnibus aut
candelis nec pane, sed opprobriis et contumeliis onerati
repetunt suos nidos, quos instar regalium palatiorum sibi
extruxerunt, homines ocioso et alieno viventes labore.
Sachetus, Paulinus et Rutyus, canonici Salinienses indocti
enotarunt aliquot articulos e libris meis, quos senatui
Dolano parabant exhibere, sed a proceribus quibusdam
cohibiti sunt, qui hos articulos ad me miserunt. Studeat
populus omne peccatum odisse magis quam anxie commissa
dinumerare, nec necesse est subinde ad sacerdotem currere;
satis est deo confitentem certum vitae propositum
concepisse, sacerdotem adire, cum tempus invitat, interim
quieta conscientia servire deo. Constat ecclesiam oneratam
multitudine festorum contra priscam consuetudinem; sunt
autem multa provincialia, ex his multa possunt omitti, neque
id gravatim concessuri sunt episcopi. Beata virgo satis
habet festorum; de nativitate illius nihil certi legimus
eoque potest omitti, quemadmodum et de presentatione; de
visitatione facta est memoria in nativitate Ioannis
Baptistae; simile festum est cathedra petri, de quo nihil
legimus. Expedit omne cantiunculas modulatas submoveri e
templis, quibus gravatur magis quam ornatur ecclesia, organa
parce adhibenda, sed moderata, non illa tonitrum ac
bombardas imitantia, quę magis concitant ad furorem quam
ad pietatem. Sumptus, quibus haec aluntur, transferri
poterunt ad alendos bonos concionatores. Nemo cogendus ad
sanctorum invocationem; sed omnibus illud inculcandum est in
nullam rem rationis expertem competere vel adorationem vel
venerationem. Facile est admonere populum solum deum
adorandum. Argumenta fictitia aut incerta miracula in templo
prestat non pingi veluti virgo perfossa septem gladiis aut
novem lapsus Christi et truncus elevatus affixus imae vesti
et evulsi capilli et facies excepta luteo. Christophorus
gestans Iesum humeris, Georgius eques conficiens drachonem,
historia Barbarae aliaque id genus, que vel ex se
comminiscuntur pictores vel ex historiis parum fidelibus
desumuntur. Indulgentiae et commisariorum immundicię iam
sua sponte languent.
Admonendi sunt christiani, ut magis orent mente quam ore;
nam alterum sine altero hypocrisis est.
Expediret tamen nullas imagines conspici in templo. Extra
templum in ambulacris pingi posset ordine tota Christi vita
cum veteris testamenti figuris apte accommodatis.
Addiderunt me in multis aliis <gr>twn Jeologwn tois
neois</gr> subscribere.
Carminibus meis quosdam monachis invisos laudare et charos
insectari.
Porro in meo libello precum quaedam esse <gr>ajhkta</gr>.
Haec et alia similia parabant Dolano senatui praebere; sed
aliquot procerum litteris vetiti sunt quicquam tentare in
me, sed articulos descriptos ad se mitterent.
Bene vale, mi preceptor, et discipulum, quem habes tui
observandissimum, dilige. Salutat te Frontinus et amici
omnes, quos hic habes et multos et singulares. Datum
Nozerethi pridie idus iunii anno christiano 1554.
Mitto flores omnium pene theologorum, libellum narrationum
et alia quędam minuta, in quibus Anglicana. Sororcula mea
Artanda subinde me oravit, ut in literis meis te suo nomine
reverenter salutarem; versatur illa quotidie in veteri ac
novo testamento, in libro tuo de fide, in methodo, quae
omnia per me nostra vulgari lingua loquuntur. Multam
praeterea salutem asscribi iussit mater. Munuscula nostra,
videlicet parva, quęso, pro tua solita bonitate boni
consulas.
Gilbertus Cognatus tui nominis studiosissimus.
Posterioribus espistolis tuis non respondeo, quoniam ad
manus non sunt; omnes enim chartas meas in Sabaudiam
transmisi. Mitto nescio quas nugas, ut apud te in tuto sint,
quę ante tempus ne proferantur, oro, ne irritemus genus
hominum ad maledicendum paratissimum.
Incomparabili viro d. Henrico Bullingero, theologo vere
summo, praeceptori suo unice observando.
                                               Tiguri.
