<nr>[27085]</nr>
<ae>Johannes Oporin an Bullinger</ae>
<od>[Basel], 16. Mai 1557</od>
<vo>Autograph: Zürich StA, E II 336, 69.
(Siegel...)</vo>
<dr> <dr>
<re> </re>
<tx>S. Mitto rursus pauca folia primo ternioni explendo et
secundo, tertii tantum duo, cuius primum cras etiam
absolvetur. Sed posthac singulis diebus tres formas habebimus
domino volente; hactenus enim nostri in scriptura tua legenda
sese exercuerunt et spero posthac processuram rem aliquanto
melius. Dolet autem mihi non parum non posse me cavere omnino,
ne quid mendarum nostra saltem culpa appareret; sed poterunt
illae diligentia tua emendari et non ad calcem libri, sed sub
ipsam statim praefationem poni, in libri ronte potius, ut
statim lectori, quae corrigenda sint, appareat. Indicum
rationem, quam mones, valde probo, et quia multo hęc
commodius a d. Lavatero, genero tuo fieri potest, libenter in
mature mittendis ad vos foliis, quotquot excuduntur,
advigilabo, ne hac etiam parte in mora simus et labore illo
sublever, quod mihi erit longe gratissimum. De accessione ad
orationes tuas, quam te intra mensem absoluturum scribis, non
est, cur properes; sufficient enim exemplaria, quae adhuc
habeo, etiam proximis nundinis; sed postea, cum recudendę
illę erunt, accessionem a te impetratam volui, cuius iam mihi
promissę nomine et gaudeo et gratias tibi ago et, ut
absolvere per ocium pergas, dominum optimum maximum oro, qui
et te et tuos diu conservet incolumes. Bene vale et ignosce;
scribendum fuit subito. Statim cum redditis mihi literis tuis
indicatum simul est illos, qui attulissent, merendam tantum
sumpturos ac confestim abituros, id quod etiam Iunio et
Sulcero indicari feci et interea ipse etiam scripsi et
chartas, quas mitto, collegi. Iterum vale.
^$16. maii 1557.
^$Ioannes Oporinus tuus ex animo.
<lz>[Adresse ...]: D. Henrico Bullingero suo. Tiguri.
