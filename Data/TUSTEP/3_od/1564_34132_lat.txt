<nr>[34132]</nr>
<ae>Johannes Haller an Bullinger</ae>
Bern, 25. August 1564.
Zürich StA, E II 359, 3045. / Orig.
(Aut.)
S.  De rebus Gallicis nihil me opus est scribere, cum singulatim omnia ex hoc Linero nostro, qui modo ex aula venit, intellecturus sis.
Proxime per Glaronensem
nuncium brevius ad tuas scripsi et praesertim de responso Gallicis legatis dato; nondum enim, quale illud esset, scire poteram.
Interea audio responsum dilatum
fuisse in ipsorum reditum.
Varia sunt interim iudicia et populi murmura.
Spero dominum daturum gratiam, ut veterum periculorum memores ab eiusmodi foederibus
abstineant.
Audies ex Linero, quomodo pacis edictum servetur in Gallia, et nos putamus nos nostra authoritate illud stabilire posse.
Mutavit et Beza, ut ex illo
audio, sententiam.
Velim autem eum minus hac de re ad nostros scripsisse, ne ipsius authoritate contra nos abuterentur.
Expectamus nunc, quid comitia illa
Badenę latura sint.
Habes illic ex nostris Mülinensem ac Manuelem, cum quibus per literas agere poteris.
Puto autem negotium nostrum Sabaudicum illic
Helvetiis proponendum fore; princeps enim nihil magis urget, quam ut tandem transigat et restitutio fiat.
Restituendi nos tantum non Diris devovent et dolorem
suum propter metum novi principis non satis detegere audent; dominus ipsis adsit et nos a malo custodiat.
Post legatorum discessum consules quoque et senatores
ita gregatim ex urbe discesserunt ad sua quisque praedia, ut tota hac septimana non ultra 6 in senatu fuerint et viceconsulatus adusque pandaretam imm Hof
descenderit.
Salutant te amici et fratres omnes, praesertim Hallerus, socer et Zehenderi.
Salvi sint tui omnes.
Dominus te nobis servet incolumem; in illo tu bene vale.
Bernę  25. augusti 1564.
Ioannes Hallerus tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino meo et compatri perpetuo et summo amore complectendo.
