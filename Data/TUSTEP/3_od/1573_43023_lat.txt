<nr>[43023]</nr>
<ae>Tobias Egli an Bullinger.</ae>
Chur, 14. Februar 1573.
Zürich StA, E II 376,215. / Orig.(Aut.
Graub. III, 405f. Exc.
S. Cum clarissimus d.d. Dathenus redire ad vos vellet, qui
propter miserrimum
horum temporum et hominum statum nullo honore affectus hic
fuit, nolui ipsum
sine meis ad te literis dimittere. Miror, quod tam raras a
vobis accipiam, et
valde vereor, ne meae interciderint. Ita cristas suas exerit
Gantnerus
irrequietissimus, ut iam publice cum Frello et c[aeteris]
anabaptistis
conversetur, qui superioribus annis ex urbe eiecti nunc non
modo reversi sunt,
sed et errores suos confirmationibus et incrementis magnis
auxerunt. Ita vero se
d. Pontisella utrique huic impostori amicissimum praebet, ut
fama sit nescio
cuius contractionis inter se etc. Habet igitur impostor ille
egregios
consultores, qui nimirum ipsi authores sunt me in ius
vocandi, quod hodie satis
declaravit, cum vadimonium a me peteret. Non satis est in
errore convictum hunc
esse, sed iam negat et pernegat et iniuriam sibi factam iure
comprobare hancque
ecclesię causam civili sceptro suibiicere et renovare
contendit. Putat ille
honori suo detractum esse, quod furis similitudine publice
declaravi Gantnerum
certo deprehensum in erroribus esse. Ergo furem Christum
Ioannes et Petrus
vocitarunt, eo quod furis instar ad iudicium ipsum venturum
memoria prodiderunt.
Saepissime, dixi haereticos hos esse, qui ecclesię pacem
lacerant et
<gr>eterodidaskalian</gr> pertinaciter invehant; hinc
nimirum me iure laedet,
quasi haereticum nominarim, cum tamen de pseudoprophetis et
falsis doctoribus ex
2. . . . 2. secundum ordinem disseruerim. Eo res devenit,
ut, si textus aliquis
me cogat dicere in seductores qualescunque, statim
Gantneriani id in suum ducem
dictum esse calumnientur. Deus mihi praesto sit; video enim,
quid agant et
quibus me insidiis subruere tentent. Video, quid moliantur,
inquam, qui cives
suos quibuscunque modis promovere volunt eiectis superbis
istis Tigurinis, e
quorum numero cumprimis d. Fab[ricius] Gantnero est habitus.
Respice, quaeso me
colendissime d. pater, et cum favore perpendere dignare,
quam nullo cum fructu
amplius in Rhętia haeream. Puto vos ex manu impostoris
illius et ex roboratis
literis cognovisse, utri iniuria fiat. Nunc suas sordes
eluere conatur iure, imo
iniuria, quam nobis infligere conatur opera coniuratorum,
quos habet ceu intimos
et potentes pro tribunali. Bene perseverandum mihi est; sed
scio, quid postmodum
sit futurum, idque ex antegressis. Nondum expectoravi,
quibus artibus me
Gynopediani quidam et horum praefectus olim circumvenerint
et detulerint. Nunc
idem mihi expectandum et eadem etiam sors eveniet, nempe
eiectio, desertio,
nullum auxilium, summus contemptus, derisio et si quae sunt
alia, quae nimirum
praedurioribus, si fieri potest, loco praemii eveniunt. Sed
sinam infelix hoc
negocium et ad alia me accingam.      -      Res nostrae
huius regionis
periculosissimo sunt loco. Dixit quidem (ut ego olfacio)
praefectus
Praettigovicus d. D[ietegius] vestro aut amicis spem esse
bonam fore omnia
pacata. At interim longe alia intelligo: occulto fieri
quaedam, ne quidam
evadant; coniunxisse plaerosque suas operas intelligo et
composuisse quaedam
capita, quae in opus velint educere: 1. ut abigatur legatus;
2. ut rescindatur
iterum foedus; 3. ne puniti quidam officiis et muneribus
publicis praesint;  4.
ne feratur frater Rhetiensis Conradus;  5. pactionem istam
bonorum Rhetiensium
haeredum irritam esse volunt;  6. monetarios nostros iure
Caesareo plectendos,
qui incentores certe sunt omnis mali in republica et
ecclesia nostra. Hi, hi
sunt inquam, qui Gantnero operam ferunt, ut et ipsi tutiores
sint in suis
corruptissimis corruptionibus, quibus iampridem hanc nobilem
urbem omnium
ludibrio et conviciis exposuerunt. Ita divisus et discissus
est senatus, ut
nondum obtinere hucusque potuerint saniores corruptissimę
istius monetae
permutationem, qua totus orbis repletus ineluibilem maculam
huic genti inussit<f1>Vgl. Laktanz, De ira dei, 24, 10.<fe>.
Brevi, metuo, experiemini eventum huius mali miserrimum.
-     De rebus
Turcicis ad nos scribuntur ex Italia cardinalem Vesinum,
papae legatum ad
Gallum, non obtinuisse a rege, ut iniret foedus cum aliis
adversus Turcam; quin
etiam rex petiit a papa, ut suum legatum ad se avocaret.
Ioannes Austriacus
multos centuriones in Hispaniam misit ad conscribendos
milites, ac idem multos
alios missurus propediem dicitur. Veneti in eo sunt toti, ut
hinc inde, id est
ex Italiae foribus et media Italia milites conscribant in
classem; sed maxima et
militum et remigum laborant inopia. De apparatu bellico
Turcarum ea dicuntur
fere ab omnibus, ut plane incredibilia videantur. Sunt, qui
affirmant eos iam
quingentas munitissimas habere triremes et quinqueremes
viginti quinque
praeterquam plurimas onerarias naves et alia navigia minora
pene innumera. Rumor
etiam est ipsummet Turcarum imperatorem esse ducturum
ingentem equitatum et
peditatum; verum etiam esse a Turca legatum Gallum abactum
ex aula eo nomine,
quod rex Belgicam expeditionem non sit exequutus.Albanum
etiam Tartareas sedes
repetiisse, unde venerit. Sed haec satis.Vix unquam quicquam
celerius scripsi;
ita me invitat somnus media nocte, qui tamen crastino bis
concionabitur, sed quo
amore, qua benevolentia, quo studio, novit dominus.
Quaeso, d. Hallero dicas officiosissimam salutem et caeteris
omnibus. Crastino
comitia erunt Domus tantum Dei propter dissidium Zuziensium
et Samadensium von
stok und galgen wegen. Deus nobis adsit; nulla spes pacis,
omnia sunt
perturbatissima, nec deteriora unquam exstitere.
Vale, vir amplissime. Ignosce quaeso, qui tanto taedio et
dolore papyrum perdo.
Ocyssime  1573. 14. februarii noctu.
Tuae dominationi subiectissimus Th[obias] Ic[onius].
Salutant te et d. Rod[olphum]G[valtherum] officiosissime
consules nostri et d. Victor.* (*a.R.: Unterschr. von diesem
eigenhändig?)
Amplissimo viro d.d. Heinrycho Bullingero, Tigurinę
ecclesię antistiti
praeclarissimo, d. suo singulari observantia colendissimo.
               Zürich.
