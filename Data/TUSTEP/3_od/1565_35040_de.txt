<nr>[35040]</nr>
<ae>Johannes Fabricius an Bullinger</ae>
Chur, 9. April (1565).
Zürich StA,  A 248.2
Gr.
II, S. 588ff.
S. Eerender herr und vatter, es zwyflet mir gar nütt, es belange üch, nunmeer ze wüßen, wie doch unsere sachen allhie gestaltet.
So vernämmend in kürtze also:
Unsere herren die Eidgnoßen (die gesandten) hand uff Davoß ernstlich daahin gearbeitet, das die Engadiner die weer von handen leytind und alle sach befridet
wurde, des sich die Engadiner zimlich yngelaßen.
Und als aber die botten mit vollkommem gewalt nit verfaßet, hand sy doch veheißen, den herren den gesandten von
den 13 Orten ein endtliche und ihres erachtens ein wilfaarige antwort hyehar gaan Cur uff den 2. tag diß louffenden monats ze bringen, daruff die herren die
gesandten der 13 Orten hye mit großem verlangen gewartet.
Und als noch den 3. diß monats khein antwort kommen, sind sy unwillig gesyn; dan sy gern verritten
wärind.
Ich mynem h[erren] burgermeister von Chaam ouch der meinung brieff an üch gäben hatt und hyemit genadet.
Als ich aber mit den herren den Eidgnoßen den
dritten diß monats ze aabet ze nacht und als vyl als die letze gäßen mit anderen herren meer und sich mängglich ab der sumnuß der Engadineren gewunderet, gibt
mir ein fürnem man diser landen das geleit heym, biß zuͦm huß, und als er mir vor der thüren gnadet, spricht er also: "Pfarrer, man verwunderet sich ab dem
verzug der antwort; aber es ist ein alt sprüchwort by den weydlüten: ee und sich der bär in die luͦ (ins loch) leyt, so thuͦt er vor ein schach (ein
schaden).
Es manglet den Engadineren noch eins: sy sächend nunmeer, das sy von den S[alis] mit unwaarheit hindergangen und verfürt sind; wärdend sich an einem oder zweyen
understan ze rächen." Haec ille vesperi.
Ecce so kompt morndes, den 4. aprellens, ein post, zeigt an, wie in die 500 Engadiner gantz in stille sich habind in
einem fläcken, Seelg [Sils] genant, (lyt im Oberen Engadyn, zücht sich gegen dem Sätmer [Septimer] und dem Oberen Bärgäl) versamlet, sygind uffbrochen mit großer yl und in der
nacht durch das Pergäl durch nider gerumplet so unversähenlich, das die Pergäller (die aber sonst sälbs theilt sind) sich in kheine weer stellen können.
Sind
uff Cläven zuͦ geylt, hand vermeint, daselbs den alten Härtli und syn sun Ruͦdolphen ze kriegen (Härtli aber der alt ist zuͦ allem glück im Pergäl uff
Sulg
gesyn). Sy aber sind zuͦ Cläven ein stund vor tag ankommen und, als Cläven kheine porten hatt, des Härtliß huß zuͦgeylet, dasselb umleit, uffgeränt mit
gwalt
(doch so hand sy die ein hußthür offen funden, die anderen thüren mit gewalt geöffnet), das huß von oben biß zuͦ underst durchsuͦcht und den hoptman
Ruͦdolffen,
des Härtliß sun, funden, ime die füß under einem roß zesamen bunden, die händ an sattelbogen und mit großer ungestümigkeit mit im uff das Veltlyn zuͦgerendt
und
dieselb nacht gaan Travonen kommen.
Der commißari zuͦ Cläven hatt sy ermanet, den gefangnen ime im nammen der gemeinen 3 Pündten zuͦzestellen; hatt aber nit
mögen syn.
Die Engadiner hättind durch Pergäl vyl nächer wider heym gehan, hand aber gefürcht, die päß wärdind inen verleyt (wie dan anfangs geschächen), und
tringe man inen den gefangnen wider ab.
Vor den Veltlyneren als den underthonen hand sy sich kheiner gegenweer ze besorgen gehan.
Nun achtet man, sy habind den
Ruͦdolphen langest an der volther gebrucht;  dan obglych die herren die gesandten der Eidgnoßen angends geschryben und ire überrüter geschickt und sich des
gewalts erklagt, achtet man doch, es sye ze spaat.
Habes summam.
Nun sind unglyche urtheil: an den Engadyneren ist es ein fräfel und gewalt, sonderlich diewyl
sy den h[erren] den Eidgnoßen verheißen mit gewalt nützit ze handlen; andere die entschuldigend die Engadyner, diewyl und eben dise Salices sy zuͦ der weer
angereitzet und inen vyl unwaarheit fürgäben.
Doch so findend ir alwäg ee 20, die es den Salicibus gonnend, dan einen, der mittlyden mit inen habe.
Die überigen
Salices staand in großen sorgen; mag noch nieman wüßen, was der vergicht, und weiß man der sach noch khein end.
Friderich von Saliß ist ze fuͦß entloffen;
hatt
syne Engadyner vergäbens beschirmpt.
Sy hand[s in schlächtlich laßen genüßen.
Er ist nitt spanisch gesyn; aber sy klagend anders uff in.
Die zytt wirt]s
als offnen.
Also ist diß geschlächt ein zyt in großen eeren geschwäpt, hatt alle ämpter hälffen ußtheylen; nun so hept es an hingken, und Anthoni von Saliß, des
Augustinen sun, der vor wenig tagen diser statt uff ir verderben getröuwet, ist gaan Cur kommen diser tagen, rüfft umb hilff an.
Aber die burgerschafft, als die
yetz ein zytt har irethalb in großen sorgen gestanden, ist so unrüwig gesyn, das er sich ouch hatt müßen uß der statt machen.
Ita, ubicunque Salices implorant
auxilium, so lachet man heimlich iren.
Sic malum consilium consultori pessimum.
Mache man's aber, wie man wölle, so ist es an den Engadineren ein fräfel.
Von Seelg, da dannen sy ußgeloffen, biß gaan Cläven sind 4 tütsch myl; sind sy in einer nacht geloffen.
Zuͦ Cläven hand sy weder gäßen noch truncken, sich
nienan gesumpt.
Und als yß gesyn und iren vyl by Casetsch den bärg abtrollet und ye einer über den anderen gefallen, hatt doch kheiner geseit weder ach noch
wee, ouch khein wort geredt, et quod mirum: ex 500 nit einer dahinden beliben, darby ir abnemmen mögind, was herten volcks das ist.
Ioel 2.: "Currunt ut
fortissimi viri; nullus a semita deflectit; nullus alium impellit; non lucro inhiant." Dise hand zuͦ Cläven nütt genommen dan weer und waaffen; dan khein
edelman wyt und breit ein hübschere rüstkammer sol gehept han dan Härtli; sy sagend, er habe es vylen graaffen vorthaan.
Die kästen hand sy uffbrochen, die
brieff gesuͦcht, sonst nütt genommen, wie man noch hört.
Habes summam.
Die überrüter sind noch nit widerkommen.
Man wartet iren al stund.
Expectabas exitum
comicum; sed aliis videtur comicus, aliis tragicus.
Certe illi ipsi nunc in se convertunt tela, qui erant iam ante coniunctissimi et in nos arma sumpserant.
Sed
quid futurum sit, nescio.
Engadinenses, qui vi agunt, laudari nec possunt nec debent, et antequam discedatur ab armis, difficile est de eventu aliquid certi
pronunciare.
Gott beßere es; dan mit uns ist es verloren.
Vale.
                                  Curiae, 9. aprellens.
