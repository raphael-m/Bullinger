<nr>[23089]</nr>
<ae>John Cheke an Bullinger</ae>
Greenwich, 7. Juni 1553.
Zürich StA, E II ..., ... .
Zur.lett. III,  S. 140ff.
Ep.Tig. III,  S.   92f.
Tune a me contendere, Bullingere, ut in amicitiam meam
recipiare, quam ego offerre debui, non expectare dum
rogaretur? Sed quod in te laudabile est, hoc in me puto
reprehendendum: qui enim quęrunt veras amicitias similes
bonis agricolis sunt; qui accipiunt, bonę telluri. Ego
autem dum abs te antevertor, et tardior in colendis
amicitiis sum, deteriores parteis habeo: quanto enim melior
telluri agricola est, tantum ego abs te superor. Dare
beneficium virtutis est, compensare officii; et longe
beatius est dare beneficium quam accipere, imo vero quam
gratum aut memorem, aut compensatorem esse. Cum autem
doctrina, studium verę religionis, et libri in lucem
editi
noti sint omnibus, et amor meus iamdiu conceptus minime
eruperat; cogita tecum, quęso, etiam si studium meum erga
te incognitum tibi fuerat, me tamen esse tui iamdiu
studiosum.
Libri, quos ad r[egiam] maiestatem scripsisti, ita
grati fuerant illi ut debebant esse. Eorum bonam partem ego
illi tradidi, et quam benigne atque humaniter acceperit, et
quo loco eos habeat, exponere possum, et te in hac parte
foelicem iudicare. Sed quoniam regia maiestas, longa
aegritudine fractus, vix integre adhuc convaluit, de literis
illius ad te obtinendis vix tibi aliquid polliceri possum,
eo autem animo esse erga te, quem tu inprimis optares,
asseverare possum. Quod si illi longior vita suppetat, quum
spero illum lucis huius usura diutissime fruiturum, auguror
equidem, idque pręeunte domino, talem eum principem
futurum, ut neque in vindicanda religione Iosię, neque in
constituendis rebus Salomoni, neque in pietate colenda
Davidi cedat. Et si quid natura possit aut gratia, imo vero
si quid horum autor deus, cuius providentia ne immensi
quidem orbis finibus continetur, verisimile est illum non
modo ad ecclesię conservationem maxima adiumenta
allaturum, sed etiam doctos viros omnibus honoribus
illustraturum. Signum autem harum rerum iamdiu sustulit, qui
plura ac maiora hac aetate gessit, quam cęteri in
constanti et confirmata aetate poterant: legem sex
articulorum sustulit: imagines e templis eiecit:
idololatriam profligavit: missam exterminavit, omnia pene
superstitionis genera delevit. Optimam communium precum
formam sancivit: homilias bonas et pias ad rudium
ministrorum inscitiam minuendam pormulgavit. Doctissimos
viro ad academias docendas accersivit, et alia eiusdem
generis permulta, quę singula in aliis magna, in illo
nulla, pro magnitudine rerum gerendarum, erunt. Nuper etiam
I. Wintoniensis episcopi catechismum authoritate sua scholis
commendavit, et articulos synodi Londoniensis promulgavit,
quos tu si cum Tridentina compares, intelliges spiritus
spiritui quid pręstet. Quid plura? Eum ad te mitto
libellum, amoris erga te mei monumentum; et puta me tuum in
Christo esse. Optime valeas.  Graenvici,  7 iunii, 1553.   7
Ed. 6.
Tuus in domino, Ioannes Checus.
Saluta, quęso, d. R[odolphum] Gvalterum et d. C[onradum]
Gesnerum ad quos brev[i s]cripturus sum.
Doctissimo viro d. Heinrico Bullingero.
          Tiguri.
Darunter v. Bull.s Hd. die Bem.: "D. Ioannis Checi, equitis
aurati, paedagogi regis Angliae ultima literas paulo ante
mortem regis et vincula."
