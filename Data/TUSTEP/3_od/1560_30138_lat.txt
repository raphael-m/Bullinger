<nr>[30138]</nr>
<ae>Johannes Fabricius an Bullinger</ae>
<od>
Chur, 12. August 1560.
<vo>Zürich StA, E II 376, 20. / Orig.
(Aut.)
Gr.
II,  198 Exc.
S. Redditaesunt tuae mihi, reverende in Christo pater, et utinam haberem, quo te vicissim remunerari queam; sed ex Italia nihil fere ad me affertur, quod mirum tamen est, et non dubito eos aliquid parturire, quod postea subito erumpet.
De Caraphis nunciatur eos supplicium luisse capitis; quae verane sint necne, non facile affirmaverim, et tamen rumor is satis est constans.
Ex Gallia ex te aliquid certi audire avebamus; sunt, qui constanter affirment gubernaculis regni praefectum esse regem
Navarrae, Guisianos autem loco motos.
Haec ii, qui ex Italia ad nos veniunt, et scribitur idem a Vincentio Mayo Basilea; quod si verum est, vos non ignoratis, et est, quod meliora de Gallia speremus.
De nostris rebus nihildum certi possum scribere.
Superioris Foederis homines, nimirum quia Quinque Pagi frigidam suffundunt, acres sunt et vehementes admodum et procul dubio in odium nostrae religionis angelum suum crebris litaniis et passagiis (ut appellant) invisunt.
Episcopi causa adhuc haeret,
qua tamen ille, si quid ab eventu licet augurari, cadet aliquando.
Certe suos papistas minus habet quam nostros propitios; spero autem in nostris completum iri, quod scribitur: "Provocabo vos per gentem, quae non est gens."  Nepos d.
Traversii, filius scilicet eius, qui in nivibus superioribus annis periit, episcopi nuper officialis est factus (hoffmeister appellant), et is quidem egregiam suo episcopo navat operam et nunc causam domini sui coram communitatibus defendit, quod nunquam faceret, si
suos hoc facto offendi intelligeret.
Multa video et disco quotidie, quae nolim videre et discere.
Ex d.
legato multa licuit expiscari.
Certe tam familiariter non eum complexus fuissem, nisi haec consuetudo mihi apprime utilis fuisset, licet in congressibus fuerim rarior mihique omnino imperarim, si alius superveniat, rariorem omnino futurum.
Plura rescivi, quam velim, et saepe mihi persuadeo viginti aut triginta ipsos annos non suppeditaturos fuisse, quod hoc biennium suppeditavit, neque ego,
quid pecunia posset, tam liquido unquam intellexissem.
                              Aurum per medios ire satellites
                              Et perrumpere amat saxa, potentius
                              ictu fulmineo.
Hanc ego cum corruptionem extremam viderem, etsi salva conscientia et salvis legibus ab amico potuissem accipere, unde sustentarem meam tenuitatem, malui tamen mea absumere (nam ultra ducentos florenos ex meo, dum hic sum, absumpsi) quam illis accenseri, qui venalia et ipsi essent et venalia haberent omnia.
Et si bene novi d.
legatum, amat me non vulgariter et quidem eo nomine, quod intelligeret me alterum Fabricium nihil in eius gratiam unquam dixisse aut fecisse.
Nunc vero discedens symbolum
amicitiae suae mihi reliquit annulum, sed parvum admodum, sed affabre laboratum, quem ego accipere cum abnuerem (ad quid enim mihi annulus in arca?), visus est molestius ferre, quod diceret se cogitare aliquando ad me liberius tanquam ad amicum scribere, quod nunquam facturus esset, si symbolum hoc amicitiae contemnerem.
^$Haec ego obiter, quod scribis et tibi oblatum tale quid, et quod tu pro tua prudentia nihil accipis, bene facis, cum tu longe in alia republica verseris quam ego et dispar
quoque sit utriusque conditio.
Ut deus hoc novum coniugium fortunet eum vobiscum comprecor; sed cur non simul addidisti, quae esset sponsa? Coniunx mea iam puerperio functa, tuae paternitati plurimas per me vult gratias agi; accepit enim coronatum a d.
Philippo, qui equum nuper vendidit et tuo nomine coniugisque honestissimę e m meae solvit; accepit, quia ita te velle intellexit, licet eam non fugiat se tale nihil de vobis promeritam.
Haec hactenus.
Caetera te quam diutissime et felicissime cum tuis omnibus recte valere
cupio.
Vale.
Curiae  12. augusti anno 1560.
                                    Tui observantissimus Ioannes Fabricius.
Clarissimo viro eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo multum honorando.
