<nr>[20031]</nr>
<ae>Anton Simburger an Bullinger</ae>
Landshut, 31. Januar 1550.
Zürich StA, E II 356, 94. / Orig.(Aut.)
Erwierdiger, hochglerter herr und frundt Bullinger, mein
willig, unbekhanndt
dienst seien uch jederzeit von mier bevor. Ich hab e[wer]
wierde verschinen
herbst bei Michl Mayr, burger und bogner zuͦ Zürch, ain
schreiben zue gschigkht,
gedenkh e. e. habens empfangen, auch mit seinem inhallt
vernomen. Nun hab ich
bey anworter dises briefs, abermalen dem Mayr, ein schreiben
gschigkht, wolcher
nit anhaims, sonnder zuͦ Costnitz gwesst, unnd hab anjetzt
nit mogen e. wierde
abermalen durch ein missif anzulangen underlassen, so in
aller wolmainung und
fruntschafft gschiecht, in bedengkhung, das vor vil jarn ich
zuͦ Zurch bej dem
theuern mann Zwinglio, auch annder gwesst, mit solchem der
zeit anligunder nott
den stritt des sacrament halben brueret, bespracht und mit
vergnüegter gwissen
dazuͦmalen von dannen gschieden. Nuͦn hab ich vorgangen
jars e. wierde
Commentaria in Novum Testamentum zwegen bracht und
erkhaufft, die zum tail
ersehen, daran vergniegt. So haben e. e. mer büecher, als
ich befind, lassen ann
tag khomen, welche mir verporgen, sonderlich De origine
erroris und andere mer.
Wer derwegen mein fruntlich anlanngen, mir der ain indicem,
ouch was derselben
mit verwontn an tag geben, zuͦ uberschigkhen mit
anzaigung, wo am teuglichisten
ich die mocht umb zimlichen pfenning bekhomen, dann was aus
euer officin khombt,
lasse ich mier aller bschaidenhait nach gfallen sambt euer
kirchen, doch bej
mier (weil euer namen bej villen unbschuͦlter verhasst) zu
seiner zeit bhallt
wenig in der stadt alhie seien, die an ein annder in disem
dorffen trauen.
Neue zeittung bei unns khann e. e. nit verhallten, es ist
anjetzt nach
trium regum in Munchen ein landtschafft worden ghallten,
darinen man dem fürsten
zwaimalhundert tausent gulden bewilligt, seiner f. g. son
hertzog Albrecht
jerlichen 12 tausent, dem alltn herrn aus dem aufschlag auf
fünf jar 20 tausent
alle jar, seiner gn. gmahel mit 5 tausent gulden verert.
Volgundt des jungen
herrn gmahel mit 10 tausent gulden ins landt empfangen,
welche den 19. januarij
nider khomen, ainen suͦn bracht, welchen der bischof von
Passau, ain herr von
Salm, aus der tauf gehebt und funesto nomine Ferdinandum
gnenndt. Weitter hat
sich in der landtschafft ein herr, genandt der Messendorfer,
wolcher im ausschus
(qui tractant secretiora nomine ducatus), ainer von der
landtschafft gwest, sich
selbst mit einem tolich bej nechtlicher weil entleibt im
pett, ist allain in
einer khamer glegen, unnder der lingkhen prust ein allso
mitineinander
verschlossnen hendten glegen, wann man ime die von einannder
gethon, widrumb in
einander gfallen. Den hat man nachmalen in ein vas
gschlagen, an die Yser
gworffen, aber hat von dannen, wie man ime gethon, nit rinen
wollen, hat
lesstlich das vaß an ainem gries vergraben. Das hat sich
allso verloffen.
Gonnstiger herr Bullinger, mein freuntlich bitt, e. wierde
wollen mier diß mein
schreiben, so in eyl gschehen, nit in argem aufnemen,
sonnder vertrauter mainung
versthen, darzue euer getreu im evangelio mitarbaitter
feuntlich im herrn
gruessen, in dessen gnad ich e. e. sambt mir bevilch, ainer
anntwort gwarttund.
Datum Landshuet in eyl den lessten januarij anno 50.
Anthoni Simburger f[ürstl.] gn[aden] advocat und
hofprocurator daselbst, e. e. williger.
Dem wierdigen und hochgelerten Hainrich Bullinger,
kirchendiener zu Zürch,
meinem sonder vertrauten herrn und fründt.
Bem. v. Bull.: "Anthoni Sibenbürger, procurator am hoff ze
Bayern."
