<nr>[20260]</nr>
<ae>Christoph Froschauer an Bullinger</ae>
Oxford, 19. November 1550.
Zürich ZB, Ms F 38, 310. / Orig.(Aut.)
Zur.lett. III, S. 719f.
Ep.Tig. III, S. 466f.
S. D.  Gratiam ac pacem a domino nostro Iesu Christo! Cum
diu suspenso animo
hęrerem, domine et pater reverendissime, et iam pene
animus mihi in varias
cogitationes esset distractus, deliberando videlicet, num
mihi tanta provincia
suscipienda foret, tuam ut dignitatem literis meis incomptis
a[g]grederer;
tandem cum nostros Ioannem ab Ulma et Johannem Rodolphum
Stumphium ad te
frequenter scribere viderem, et eorum scripta humaniter a te
recepi
intellexissem, huc sum ductus, ut breve illud epistolium ad
te miserim: et nisi
profecto hoc in causa fuisset, et summa tua humanitas me
animasset et
beneficentia invitasset, manum calamo abstinuissem. Sum
itaque bona spe fretus,
te pari et aequali animo scripta mea suscepturum esse.
Nihilominus tamen
impudentię culpam deprecor, quod tantulus ego ad tantum
heroa scripserim. Cum
vero tam commodum nihil haberem, quod scriberem, paucis
statum meum tibi
exprimam. Quamprimum ergo Tigurum reliquissem, Marpurgum ad
Hassos me recepi,
ubi dimidium hęsi annum, et eo lętius, cum Philippum
Fallenbergerum<f1>Philipp Fallenberger (Vallenberger), von Stein; Basel, Matrikel II 67, Nr. 7; Bullingers Stipendiatenliste; immatr. Marburg 1550 als Philippus Vallenburgerus Helvetius (Caesar, Catalogus Teil III, S. 11); schreibt am 25. 3. 1551 aus Marburg an Gwalther (Zürich ZB, Ms F 40, 161f).<fe>
ad me descendere viderem, qui non parum utilitatis ex tua commendatione accepit.
Deinceps vero, cum Burckerus ille, qui Argentinę
negotiatur, iter in Angliam
instituisset, cum eo sum missus: hęreo ergo nunc in
Oxoniensium academia cum
nostris, scilicet Iohanne ab Ul[mis] et Iohanne Rodolpho
Stumphio, cui hospitium
et studia aliqua ex parte coniunxi. Hac de re satis dictum
puto; non enim
dubito, quin a patruo iamdudum intellexeris. Ne etiam te
diutius, quam oporteat,
a tuis negotiis retineam, et tu dicenti aures praebere
graveris; Laconica utar
breviloquentia, et quę velim uno refferam verbo. Oro ergo
obtestorque te, ut
d.d. Petro Martiri meo nomine inter cętera, si ad illum
scripseris, gratias
agas, quod me tam humanissime susceperit, et omnem suam
operam et auxilium mihi
pollicitus sit; atque commendationem adiicias, quo illius
firmior de me sit
opinio. Rogo itaque te iterum atque iterum, ut hoc offitium
mihi praestare
digneris, et patrocinium minime deesse patiaris. Hoc si
fuero a te consecutus,
arctius tibi astrictus et devinctus ero, et ad omnia
promptissimus. Interim
tamen, cum hoc impudentius a te petierim, veniam peto.
Quę apud nos gerantur, queque acta sint, ex aliis facile
intelligere poteris:
nam vix mensem in Anglis fui cum hęc scriberem; quare
multa experire non
licuit, nec potui. Hęc itaque sive tibi probabuntur, sive
non probabuntur, ab
optimo tamen animo et tibi deditissimo scripta esse iudices.
Si quid denique in
his meis literis aliquid reperies, quod tuam dignitatem
offendat, pueritię
meę tribuas et adscirbas; mihique pro tua facilitate et
sapientia condones.
Posthac, deo favente, si sensero has gratas tibi fuisse,
meliores et
correctiores habebis. Has, si a seriis fueris occupationibus
feriatus, perlegas.
Filios tuos nominatim meo nomine salvere iubeas. Valeas et
tu; tuamque
dignitatem Christus optimus instaurandę novę pietati,
bonisque literis evehendis, diu tueatur incolumem.
Datum Oxonię,  19. novemb. 1550."
Tuę dignitatis observantissimus atque deditissimus,
Christophorus Froschouerus.
Excellentissimo viro d. ma. Heynrico Bullingero, Tigurinę
ecclesię summo
episcopo, domino ac patri suo venerandissimo.
             Tiguri.
