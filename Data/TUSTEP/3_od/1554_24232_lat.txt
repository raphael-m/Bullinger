<nr>[24232]</nr>
<ae>Antonio Mario Besozzo an Bullinger</ae>
Chiavenna, 12. November 1554.
Zürich StA, E II 365a, 457. / Orig.(Aut.)
Humanissimę literę tę 10a  9bris mihi redditę
sunt,
clarissime vir ac antistes colendissime, quas statim
Locarnensium ecclesię deferendas curavi, quo diligentiam
tuam ac animi erga illos promptitudinem conoscant, de qua
nunquam dubitaverunt neque dubitare possunt. Sed quod
scribis, me tibi irasci ac dira evomere, opere precium
existimavi me apud te literis his excusatum iri. Valeat
igitur, quisquis te hominem levem aut de religione  male
sentientem dixerit; ego enim testem deum in animam meam
voco, quod, quę scripsi, non in personam tuam neque
cuiuscunque alterius probi ac christiani viri transferenda
putavi. Idem spiritus, qui nos in uno vinculo pacis
aggregavit, reddit testimonium spiritui meo de synceritate,
modestia, puritate ac non hypocritica sanctitate tua,
quamque sis in Christi religione tuenda strenus miles, non
solum pii, sed impii noverunt omnes.
Hoc tamen cuperem apud dominos meos illustres Tigurinos ac
reliquarum urbium christianę religionis fautores impiorum
mendacium nihil valere, veritatem vero in lucem proferendam
curari et gloriam dei ac Christi prę oculis tantum
haberi.
Vellem insuper, ut 7 respublicae responderent, cum dicant
vix 20 honestos viros repperiri, qui veram religionem
amplexi fuerint et hosdem anabaptistica pravitate maculatos
esse, nisi Locarni ultra centum et 20 honesti viri ac
mulieres, qui orthodoxam religionem cum Tigurinis,
Bernatibus, Basiliensibus, Schaffusianis toto corde ac
dilucida oris confessione susceperint, velle omnino illorum
causam deserere. Quod certe ęquum et iustum esset, cum
ipsi Locarnenses centum et quadraginta homines in scedula
descripserint. Et modo 7 urbes a minis discedere velint, non
dubito ducentos et 50 christianos repperiri posse. Nunc ista
omittenda censeo, quoniam verissima sunt, ac ad articulos
seu capitula, quę mihi scripsisti, veniendum; scribis enim
multa, que mihi verisimilia videntur, et cum meum non sit
dominos meos prudentissimos docere, attamen, quę in hac
causa sentio, literis meis tibi manifestare decrevi.
In primo hoc meum est argumentum. Quid enim
derrogare potuit pax Helvetica subditis? an, quia Tigurini
victi sunt, relique urbes seu respublice tyranicum Locarni
exercere debent? Dicent: "Quia nos superiores fuimus cum
Locarnensibus, qui nobiscum erant in acie, et superavimus
Tigurinos, ideo Locarnenses cęterique subditi nostram
tenentur sequi religionem. Quod genus est argumenti? imo
etsi in literis pacis hoc decretum esset a Tigurinis, ut
Locarnenses causa pacis seu reconciliationis tenerent Septem
Pagorum sequi religionem, esset iniquum neque posset de iure
deffendi. Sed hoc est (ut dicunt) fortius argumentum:
Locarnenses ante quatuor aut quinque annos se ad hoc
astrinxerunt proprio ipsorum chirographo sponte et non
vocati. Respondeo: Quicunque ex Locarnensibus hoc
re[bu]spubl[icis] spoponderunt, rebelles et digni sunt
morte, cum hoc insciis reliquis urbibus fecerint. Sed
fortiorem adhuc teneo responsionem: in primo affirmo talem
promissionem non valere, nisi facta fuerit omnium suffragio,
saltem per capita domorum;  2° quia non facta fuit 12
principatibus;  3° quia coacta facta fuit, ut constat
literis minatoribus ipsam septem respublicarum,  4° et
ultimo, quia non facta fuit debitis modis et adhibitis
ceremoniis quibusdam, ut mos est ubique terrarum. Hęc
omnia sunt verissima, quę scribo, et constabunt, si opus
fuerit, mi domine Henrice. Quid ad hęc respondere septem
respublicae audebunt? Sed ne multis te detineam, vir
clarissime, hoc decreverunt christiani Locarnenses
suppeditante fortitudinem domino, nempe proprias supplicio
supponere cervices pro gloria dei ac nomine domini nostri
Iesu Christi, etiamsi ipsę 4 christianę urbes eos
deseruerint. Det illis dominus animi constantiam et fidei
confessionem misereaturque illorum et nostri. Amen. Vale
meique in precibus tuis apud dominum memorem esse digneris.
Clavenę  12. 9bris 1554.
Humanitatis tę deditissimum mancipium
Antonius Marius Besutius.
Clarissimo ac prudentissimo viro domino Henrico Bulingero,
Tigurinorum antistiti, domino meo colendissimo.
                    Gen Zurich.
