<nr>[45026]</nr>
<ae>Kaspar Hubenschmid an Bullinger.</ae>
Chur, 20. Juni (1575).
Zürich StA, E II 377, 2619f. / Orig.(Aut.)
Gr. III, 519 - 522.
Gratiam et pacem a deo patre et domino nostro Iesu Christo.
Longo iam tempore, venerandissime domine pater, non accepi
tristiores epistolas animumque meum graviori acerbiorique
dolore ac moerore pungentes sauciantesque, quam quas hisce
diebus ad me dederunt venerandissimi mei domini ac viri
excellentissimi d. Gvaltherus et nomine tuo gener tuus
clarissimus d. Iosias Simlerus. Ecce enim, quod iam dudum
mens praesagiebat nullas abs te accipienti literas, re ipsa,
heu dolor, comperio ac non sine gemitibus dolores istos
cruciatusque corporis tui sanctissimi plusquam immanes ac
diuturnos accipio. Aut quis hominum, in quo modo ulla
pietatis mica adhuc reliqua est, ullus zelus gloriae
divinę et veritatis evangelicae superest, resciscens
tantos dolores tanti organi dei, tanti ministri Christi,
tanti athletae veritatis, tanti decoris ac christicolae
gentis totum per terrarum orbem dispersae syderis non
doleat, lugeat, plangat et tantum non eiulet? O miseram
mortalium vitam, o vallem lachrymarum, o infelicem appetitum
vetiti fructus. Sed bene habet: brevis est hęc vita, mox
finietur, finietur lętissime foelicissimeque. Hyemem
duram ac asperam ver floridum ac amoenissimum fructibusque
suavissimis luxuriantissima aestas excipiet. Bonum interim
habemus dominum, tentatum per omnia absque peccato, non nos
orphanos relinquentem, nobiscum in afflictione existentem,
misericordem, benignum, fidelem, <gr>jilanJrwpon,
sumpaJonta</gr>, non plura imponentem, quam simus ferendo,
gratiam largissimam et sufficientem donantem, sapientem et
terminum constituentem optimum ac exoptatissimum, sic nos
sibi conformantem in cruce, quo et illic socios habeat
gloriae et vitę sempiternae. Illi laus et gloria in
saecula saeculorum, qui et pro immensa sua bonitate et
potentia invicta roborare velit animum tuum, vires concedere
infractas, dolores lenire, si non in totum tollere et te
quam primum ecclesiae et nobis omnibus restituere. Amen.
    De benevolentia vestra et paterno in me affectu ut
nunquam dubitavi, sic abunde inde colligo, quod ad vota mea
dignati mihi fueritis aperire eventum legationis nostrae
Gallicae. Sperassem foeliciorem, optarem commodiorem; sed
quando ita visum est voluntati dei iustae ac sanctae
omniaque potentissime moderanti, placeat utique et nobis.
Non sibi patitur eripi oviculam, qui  . . .  .
dixit: Ne metuas, pusille grex, quoniam placuit patri tibi
dare regnum. Vobis habeo gratias immortales pro vestris in
me officiis, tum hoc tum aliis, certe innumeris et
praestantissimis, qui et nihil peto ardentius a domino, quam
ut aliquando det horam ac occasionem gratum meum animum
declarandi.  Novorum fasciculum hodierno die accepi a d.
Lentulo, quem ordine deinceps vobis explicabo, et spero
intra biduum et ipsum statum Galliae recogniturum ex literis
meis, quae iam sunt traditae tabellario.
Genua, 25. maii 1575. Allatae sunt literae, quas legatus
Saulius mittit, ex Hispania, ac eis nuntiatur maximopere
placere regi, ut Genę leges serventur ac con -servaretur
urbis libertas, ac protestari se illos omnes hostes
habiturum, qui quicquam adversus eam molirentur, id quod
valde exhilaravit illos omnes cives, qui adhuc in civitate
permanserunt eamque tuentur ac libertatem urgent. Cardinalis
legatus invitavit hisce diebus festis omnes cives ad sacrum,
quod ipse peregit, et ut ab ipso acciperent panem
excantatum, quem eucharistiam falso vocant. Est item totus
in supplicationibus agitandis ac religione procuranda, ut
hoc modo, si fieri potest, animos civium emolliat ac ad
concordiam et pacem flectat. Verum nisi, qui urbe
excesserunt, spatio dierum 15 redierint, inde Paviam versus
discedet. Erit Caliniani octo dies, ut illic conscribat,
quicquid a partibus habuerit, ac fidem scripto relinquet
eorum, quę egerit in reipublicae beneficium. In divi
Georgii [festo] coactum est consilium magnum, ut
instauraretur plenus numerus officialium d. Georgii, item ut
cogeretur pecunia ac vectigalia de novo introducta
aufferrentur. Interea ab incognitis hominibus interceptae
sunt literae, quas tabellarius quidam ex Hispania afferebat,
illis exceptis, quae cardinali mittebantur et legato
Hispano.
Melita, 4. maii.  Rediit ex Oriente eques Honofrius
Belvetus, qui illuc perrexerat exploraturus res Turcicas, ac
refert Turcam hoc anno nullo pacto esse missurum classem
praeter 50 triremes, quae sui regni maritimas oras
custodiant et tueantur; item in navalibus habere Turcam
subductas ad terram ducentas triremes ac centum in mari, ex
quibus quindecim erant armatae mittendae Tunetum, Algerbum
et Tripolim, ut eos populos in fide regis Turcarum
contineant. Mittuntur etiam octo triremes Cyprum in insulae
praesidium. Ochialinus dum suaderet Turcę, ne sibi
sineret elabi occasionem invadendi sive Melitam sive
Corcyram, quod facillimum esset suae potentiae illis insulis
potiri, tale a Turca retulit responsum: quae suo tempore et
mensura fierent, omnia foeliciter cessura. Qui ad Turcicam
pertinent militiam, quotidie comparent Constantinopoli, ut
conscribantur et iuramento se obstringant, ilico hoc peracto
quisque domum suam reversuri, cum in ea urbe valde laboretur
peste et fame. Neque in Peloponneso neque in tota Gaecia
ullus fiebat belli apparatus.
Neapoli, 21. eiusdem.  Petrus Pardillia et Corilius Chesada
una cum nonnullis aliis nobilibus viris Hispanis quatuor
vecti triremibus recognoscent omnes arces, quae in ora
maritima regni Neapolitani constructa sunt, nempe
Tarentinam, Brundusinam et alias, ac eas magis muniendas, si
opus fuerit, curabunt. Maxima cum diligentia curatur
Hispanicae classi omnis generis com[m]eatus et munitionis.
Ioannes de Cardona mittitur cum triremibus Siculis, ut
avehat Germanos, qui in urbe Spetiae sunt.
Roma, 28. maii.  Sunt allatae literae ex Hispania a rege ad
senatum Genuensem, quibus significabatur optima regis
voluntas in illam civitatem, unde omnes maximam conceperant
spem et laetitiam. Erat iniunctum deputatis ex utraque
parte, ut ipsi de suis controversiis cardinalem edocerent,
ne ab aliis molestaretur, qui illum importune adibant ac
varie erudiebant de rebus contraversis. Hi sunt ex unaquaque
parte sex, cum tamen ex parte nobilium veterum duo tantum
Genuae remanserint, quatuor aliis inde profectis, quod sibi
a populo concitato metuebant. Sunt literae a cardinali datae
ad 16. huius, quibus nuntiatur se rem adduxisse ad
pacificationis initium, cum ambae partes contentae sint, ut
novae condantur leges, amotis tam quae latae fuerant anno
28. quam quae anno 47., ita ut fiat et veluti constituatur
corpus unum ex iis civibus, qui magis idonei videbuntur
reipublicae gubernandae, nulla habita differentia
nobilitatis, volentes ut omnes sint pares, id quod mirum in
modum plebi placuit eamque delinivit, praesertim cum illud
quoque additum sit, ut vectigalibus nonnullis levetur.
Literis allatis Genua 21. huius scribitur legatum, quod
formam quandam novam commentus sit reipublicae, quae populo
non displiceat, misisse episcopum Odiscalcum ad Finale et
alium episcopum Carraram, ut cum veteribus nobilibus
[agant]*, (* a.R.: ... . .. "puto addendum agant") qui magna
ex parte se illuc contulerunt, quo tandem et ipsi admittant
aliquam rationem pacis.   Die Martis commissarius Grimaldus
advenit huc Genua omnino desperans ullam Genuae posse fieri
pacem, cum plaerique iurarint super suorum filiorum salutem
se non esse admissuros aliam pacificandi rationem, quam si
retineantur leges gubernandae reipublicae latae anno 28. At
contra aliunde afferebatur legatum ab omnibus amari et ideo
mansurum Genę aliquamdiu adhuc non sine spe, ut tandem
pax fiat.   -     Pedemontio scribunt uxorem quondam
amiralii Franciae eiurasse evangelicam religionem, quam
antea profitebatur, ac prae se tulisse maximam contritionem
lachrymarum quasi profluvio, item despondisse filiam filio
marchionis, generi ducis Sabaudiae, ad quem ducem rex
Galliae misit dominum a Bone* (*a.R.: Bene?) petitum mutuo
ducentos mille num[m]os aureos, qui iam iussum est ut
numerentur.    -     Papa est infensus Paulo Iordano, quod
permisit, ut Balionus et Saulius singulari certamine in
quodam loco suae ditionis decernerent de nescio quibus
ipsorum controversiarum et litium, nec ullo pacto placari
potest tametsi rogatus a plaerisque cardinalibus. Dominus a
Birago rediit in Galliam, nec papa admittit in legatum apud
se pro rege Galliae dominum a Foys. In xenodochio Trinitatis
hospitati sunt nonaginta quatuor mille exteros, qui ad
iubilaeum convenerunt.
Venetiis, 4. iunii.  Caesar iussit suo legato apud hanc
rempublicam, ut Genuam se recipiat ac suo nomine curet, quae
ad pacem sunt, nec inde discedat, quousque res conficiatur.
Constantinopoli 8. superioris mensis nuntiatum est
quadraginta duntaxat triremes fuisse emissas, deinde
Ochialium curasse fabricandam navim longam, quae habet
quadraginta duo transtra vel iuga, in quibus singulis
singuli novem remiges sedeant, quam ubi Turca iverit visum,
prae laetitia multis exceptus est displosis bombardis,
quibus casu quodam icti plaerique milites et duces
interierint, ac vix abfuit, quin ipse Turca interficeretur.
Constantinopolis laborat peste et fame.
Hisce novis addidit d. Lentulus literas processus papae,
quas una accipietis. Salutant te plurimum d. Lentulus, d.
amplissimi consules Wyllius et Ambrosius Martini. Vale in
domino, pater reverendissime, et faxit deus, pater
misericordiarum et omnis gratiae, ut brevi te accipiamus
exoptatissimae valetudini restitutum per Iesum Christum,
dominum nostrum. Obsecro plurimum, et meo nomine salvere
iubeto d. Iosiam Simlerum.
Datae Curiae Rhoetorum  20. iunii anno a salutifero virginis
partu 1557.* (*Darunter v. a. Hd.: 1575.)"
Tui observantissimus servulus Caspar Hubenschmid, minister
ecclesiae Curiensis.
Eruditione et pietate praestantissimo viro d. Heinricho
Bullingero, episcopo ecclesię Tigurinae vigilantissimo,
domino ac patri suo in Christo semper colendissimo.
