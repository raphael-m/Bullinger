<nr>[20288]</nr>
<ae>Pier Paolo Vergerio an Bullinger</ae>
Chiavenna, 20. Dezember 1550.
ZÃ¼rich StA, E II 356, 407.
Gr. I, S. 186.
Orig. (Aut.)
Mitto nunc ad te, Bullingere clarissime, rem (mea quidem
sententia), quae magni
momenti est, atque idem tu (si bene te novi) existimabis, ac
vide, quam
op[p]ortune deus ex ore hostium nostrorum haec verba
extorsit, eo scilicet
tempore, quo nobis ab eorum insidiis magis erat cavendum.
Verissima scribo, ne
dubita. Habeo librum apud me, qui etiam per Italiam volitat,
et plane verum est
eum fuisse a papa probatum. Nunc tuae erunt partes, ut
passim evulges hoc ipsum,
quod architecti concilii Tridentini machinantur. Vere enim
hoc habent in animo,
quod hic scriptum vides. Verte etiam in vestratem linguam
et, quemadmodum dixi,
fratres omnes hac de re diligenter mone. Scripsi ad te ante
octo dies atque
rerum mearum omnium rationem reddidi, simul etiam 20
exemplaria misi cuiusdam
historiae, quam nosse opere pretium est. Cupio vehementer ad
vos redire,
potissimum pro causa concilii. Dabo operam, ut cito me hinc
possim explicare.
Interim vale et salve cum omnibus fratribus. Rogate pro me.
Claven[n]ae, 20. decembris 1550.
Vergerius.
Clarissimo viro d. Henrico Bullingero, fratri honorando.
             Tiguri.
