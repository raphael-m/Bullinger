<nr>[26141]</nr>
<ae>Georg Frölich an Bullinger</ae>
<od>Neuburg [an der Donau?], 7. August 1556</od>
<vo>Autograph: Zürich StA, E II 346, 320.
(Siegel...)</vo>
<dr> <dr>
<re> </re>
<tx>S. D. Proximę tuę, vir clarissime, cum fasciculo cuiusdam
infausti hominis Neoburgum usque ad me venerunt, in quibus ut
alias semper crebrum scribendi offitium a me contendis. Dedi
autem mense iulii ad te prolixas easque Lyndovium ad Papium
misi. Miror, si illis cares, imprimis eam ob causam, quod multa
confidenter, ne dicam audacter delineavi, quę hoc loci repetere
non consultum est. Deformis omnino mihi nunc Germanię facies
esse videtur, tum ob ardentissimas dissensiones tum etiam ob
malas et peregrinas artes, proditiones, insidias et blandimenta
nuper enata. Sacrifici certe aliquid monstri alunt. Apud
Livonios episcopum marchionem et ducem Meckelburgensem,
coadiutorem Teuthonici ordinis, milites in arce quadam
obsederunt multasque arces et oppida vi receperunt tantumque
progressi sunt, ut etiam dux Prussię pacem apud eos quęrat.
Ceteri rasi omnes contribuunt, quantum quisque potest, sperantes
ex aliorum fortunis suas etiam fore ampliores. Rex tamen
Polonię, rex Danię atque marchiones Pruteno suppetias ferunt,
utinam non serius, quam oportet. Alioqui nostris in partibus
coacta quędam adhuc tranquillitas est.
^$Princeps noster elector Palatinus in quatriduo hic cum magno
comitatu expectatur. Ego interim mandatu ipsius hic vices
cancellarii ago. Volo autem me, quantum fieri potest, eo fasce
levare.
^$De retinenda evangelii puritate hic parum spei subest. Omnes
fere principes et civitates, qui nomen evangelio dederunt,
mendaci opinione de carnali manducatione corporis Christi
intricati sunt, omnia nescientes, quid litera, quid spiritus.
Interim universi pietatis cultores summo odio atque persecutione
habentur. Laurentius Agricola se egregie apud principem scriptis
purgavit et causam suam citra velamen libere egit. Quid autem
cum ipso futurum sit, adhuc me latet. Brevi autem principe
presente omnia resciemus, et nisi mora atque protracti temporis
spem aliquam boni mihi pareret, iamiam rem pro deplorata
haberem. Magni profecto momenti est ea causa; quę si sinistre
ceciderit, non Laurentii solum, verum et mea aliorumque res
agetur.
^$In comitiis dormitatur; quę autem technę interea struantur,
non omnes vident. Marchio Albertus cum principe nostro hic
aderit. Quidam crędunt transactionem inter ipsum et adversarios
papistas futuram esse, quidam non; ex eo etenim negotio pax et
bellum pendet.
^$Vale.
^$Celerrime. 7. augusti anno etc. 56. ex Neoburgio.
^$Tuus G[eorgius] L[aetus].
^$Brentzius recentem edidit libellum de cęna domini ineptis
refertissimum, quem Lutherani pro oraculo habent. Utinam brevi
antagonistam sortiatur.
<lz>[Adresse ...]: ... irdigen und hochgelerten ...chen
Bullinger, vorge[ern] ...lio Zurch, minem .... herrn und
brudern. [Zu]rch.
