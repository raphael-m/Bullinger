<nr>[44079]</nr>
<ae>Bullinger an Tobias Egli.</ae>
(Zürich), 27. August 1574.
Zürich StA, E II 342a, 751. / Orig.(Aut.)
Graub. III, 503 R.
Gott mit unß! Fürgeliepter herr und bruͦder, ich dancken
üch, das ir mir beide
beschreibungen, das latin und tütsch, lassend. Der Johans
Buͦchorn, deß ir
gedänckend in üwer tütschen beschreibung, ist ein öder,
böser fantast, ist im
Thurgöw prediger xin, und wie er nüt können, ist vom synodo
empfolhen inn zuͦ
examinieren. Wie das beschähen, habend wir befunden, das er
gar nüt können. Noch
hat er denocht ein andern bruͦder wöllen vertriben und er
sich an sin statt
setzen, ist hinyn gelouffen in die länder und unruͦw
angericht. Ja er hatt so
vil zuͦ wägen gebracht, das man inn noch zum andern mal,
das ist zum dritten
examinieren muͤssen; ist er allwäg funden Joannes in
eodem. Noch denocht hatt
er wöllen ein prediger sin, und hatt imm aber gefält. Man
sagt von imm, das er
ettwas trybe mitt schwartzer kunst, nitt weiß ich, ob im
rächt oder unrächt
beschicht, und diewyl er sich ouch artznens angenommen, hatt
man inn verachtlich
doctor Fötzli genempt. Er hat mich sunst wol und vil
beunruͤwiget; das ich sin
nitt begär, und ye ferer er, ye lieber. Sömlich unnütz
kunden machend vil unradt
etc.  Min herren habend verganges mittwuchens minen herren
bürgermeister Kammly
zum botten erwöllt, mitt Bern, Basel, Schaffhusen zum nüwen
könig zuͦ ryten, imm
glück wünschen und umb friden zuͦ werben, das doch das
bluͦtvergiessen gstande
und friden imm rych werde. Gott wölle, das die Pündter zuͦ
sömlichem
christlichen werck ir botten ouch thuͤgind, etc.
Gott mitt üch.
Datum  27. augusti in höchster yl.
Min früntlicher lieber schwager Felix Käller hat mines
lieben h. gevattern und
nunme ouch schwagers Hallers dochter Verenam genommen;
werdent hüt zamen gäben
werden. Gott gäb glück darzuͦ! Und hat sich dise ee
gefuͤgt uff miner Vrenen Zwinglinen hochzyt etc. 1574.
Bullinger, der üwer.
[Ohne Adresse.]
