<nr>[20195]</nr>
<ae>Johannes Comander an Bullinger</ae>
Chur, 27. August 1550.
ZÃ¼rich StA, E II 365a, 490.
Gr. I,  S. 176.
Gratiam et pacem a domino. Non est, ut multis te molestem,
colendissime
Bullingere. Epistolia tria miseram ad proximas nundinas; an
reddita sint,
ignoro. Iam vestes mitto puellae et, quomodo se habeat,
cupio scire.. Volo etiam
et precor, cum fecerit aliquid correctione dignum, ut
castigetur. Deinde non ad
iners otium et socordiam assuefiat, sed ad opera puellaria
et ad frugalitatem,
et cum tempus fuerit, ut peccuniam mittam, tua humanitas ad
me scribat. Morbus
(deo gratia) remisit; illius saeva voracitas amplius pabulum
non reperit; fere
omnis iuventus et civitatis decus ablatum est. Tito quoque
vestes missuri sumus;
domus paterna illius hactenus munda non fuit, ideoque
distulimus. Si quid ex
Augusta Vindelicorum habes, ut ad nos scribas, precor.
Ioanni Blasio pie
memoriae nullus adhuc subrogatus est; operam dabo, ut
Philippus Galitius in
illius locum restituatur. Vale. Ex Rhetiae Curia, sexto
kalendas septembris 50.
Tuus Ioannes Comander.
Clarissimo viro Heinricho Bullingero, Tigurinae ecclesiae
antistiti vigilantissimo, domino et amico suo observando.
