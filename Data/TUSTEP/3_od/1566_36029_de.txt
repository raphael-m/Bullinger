<nr>[36029]</nr>
<ae>Johannes Fabricius und Philipp Gallicius an Bullinger</ae>
Chur, 23. Februar 1566.
Zürich StA, E II 342a, 477b. / Kopie (v. Lavater).
Graub. II, 674 R.
Eerender herr und vatter, uwer brieff sampt dem überschikten libell der Confeßion habend wir empfangen, beede verläsen
und ires inhalts gnuͦgsam verstanden. Fugend uch hieruff mitt kurze brüderlicher wollmeinung allso ze vernemen: Nachdem
wir, so das helig ev[angelium] hie zuͦ Chur, auch in den gemeinen 3 Pundten hie diset und änet denn pirgen mitt
einanderen predigent, hievor ein confession gestellt, deren wir sampt und sonderlich underschriben, dieselbe aber mitt
uwer jüngst gestelten alliklich zuͦstimpt und gar und gantz ubereinkumpt, wir uns auch mitt der kylchen Zurich in den
hauptpuncten je und je gentzlich verglicht und khein misshellung in demselben weder jez noch hievor nitt gefunden,
habend wir uns in unserem und der andern brüderen namen guͦtwillig begeben, zuͦ uch ze stan, hieruff die bruͤder auch
aller handlung berichtet, so vil in so schneller yl müglich gesin, und nach bishar nüt anders gespürt dann alle
einhellikeit. Darum ir diser Confeßion verlyben mögend die diener der kylchen Chur sampt allen anderen kylchendieneren,
so das helig evangelium in gmeinen 3 Pündten hie diset und änet den pirgen predigent. Gott gabe gnad, das diß uwer und
unser christenlich fürnemen zuͦ den eeren gottes und gmeiner kylchen wolfart gedienen möge! Diß wir üch eerenden herr
und vatter in schneller yl nitt verhalten wellen.
Bittend hiemitt got, das er üch siner kylchen in langwiriger gsuntheit erhalten welle.
Geben zuͦ Cur den 23. februarij anno 1566.
Ioannes Fabricius, diener der kylchen zuͦ Chur zuͦ S. Martin,
Philippus Gallicius, diener der kylchen Chur zuͦ S. Reglen.
Wir habend auch deren dingen halb mitt herrn burgermeister Tscharner, so jetz im ampt ist, nach noturfft geredt, der
uwer und unser fürnemen gelopt und unß vermanet, mitt demselben unverzogenlich fürzefaren.
(An herr Bullinger.*)   (* a.R.:  ... .... ... ... ....)
