<nr>[31157]</nr>
<ae>Bullinger an Johannes Calvin</ae>
Zürich, 5. Oktober 1561.
<vo>Zürich StA, E II 346, 451. / Orig.
(Aut.)
Ep.Calv. 3549 (XIX, 16f)
S. D. Literas humanitatis tuae una cum diligenti consignatione rerum Gallicarum accepi per optimum et doctissimum virum d.
Franciscum Portum, et ago tuae humanitati maximas gratias.
Oro autem dominum ut is dirigat negotium sane exspectationis maximę.
Nihil sane a te dissentio qui toto coelo eos errare<f1>Adagia, 1, 1, 49 (LB II 48).<fe> arbitraris qui iam sibi sequritatem pollicentur et veritatem vicisse in Gallia.
Agnosco sane veritatem Christi nunquam non vincere, sed historia omnium temporum testatur quanta cum molestia,
quantis cum difficultatibus mendacium loco depulsum sit sua.
Nec obscurum est quam potentes sint cardinales et episcopi et quam his faveat eosque salvos velit mundus et principes huius saeculi.
Consolatur illud me prae caeteris in hisce curis et sollicitudinibus quod video deum magni aliquid moliri in Gallia.
Alioqui enim non perdidisset admirando modo duos intra breve tempus reges.
Oremus ergo deum sedulo ut quod coepit perficiat.
Adiungemus nos nostram diligentiam operamque, expectantes uberem
eius benedictionem.
Intelligo ex Germania quosdam ex principibus, et imprimis Wirtembergensem, qui totus est Augustoconfessionisticus,  in hoc esse totos quo suam illam Augustanam confessionem obtrudant principibus Galliae.
Imo non desunt ex Lutheranis qui apud suos modo se iactitent effecturos ut Calvinismus per confessionem Augustanam eiiciatur brevi et proscribatur ex Gallia.
Nunc mirum in modum laborant per Germaniam ut Augustanae confessioni et novae praefationi Naumburgi nuper conditae subscribant quasi de
novo omnes.
Sperant enim se multitudine et concordia plurimum effecturos apud proceres Galliae.
Si nondum vidisti praefationem illam mitto eam, sed ut remittas etc.
Certum est multos subscribere invite, nec probare eius omnia: nihilominus cum potiorem principum partem probare illam et imperatorem non concedere pacem nisi Augustanae confessioni subscribentibus,  subscribunt et ipsi.
Haec est integritas fidelium scilicet.
Necesse est autem ut hic invigiles sedulo.
Vergerius ille quasi de re
confecta gloriatur, denique sua diligentia industriaque hec confecta stolide arbitratur.
Sed desino occupatissimo alias negotia augere.
Utinam in Gallia inveniatur vir pius et doctus, qui scripto modesto, in quo principes Germaniae non attingat odiosius, rationes proceribus Galliae exponat cur conveniat abstinere a peregrinis confessionibus et retinere patriam.
Certissimum est de missa, de coena, de confessione et absolutione confessionem Augustanam non esse integram.
Et nunc omnes Lutherani conantur illam explicare in negotio coenae per Apologiam, sensumque urgent crassissimum,
contendentes impios ore corporis vorare realiter et essentialiter substantialem Christi carnem.
Consentiunt ergo papistis et cum suo Luthero recipiunt canonem de Consecr.
dist. 2. Ego Berengarius.
Taceo nunc quod iniquo tempore confessio illa est conscripta, et ab his qui tunc Caroli potentiam metuebant et satis serviliter se submittebant in pluribus.
Nec desunt nunc principes qui quaedam correcta mallent, si non aliorum multitudine impedirentur.
Verum haec ipse melius novisti: plura ergo nunc
non addam.
Dominus benedicat tibi et servet te nobis diu incolumem.
Salutato d.
Budaeum et Ionvilleum et symmystas omnes.
Nostri omnes te quoque salutant, imprimis Gvaltherus frater et affinis et tres generi mei Zvinglius, Lavaterus et Simlerus.
Tiguri  5. octobris 1561.
                                                            Bullingerus tuus.
Puto Lituanum illum d.
Martinum meas tibi literas iam tradidisse, unde expecto quid ea de causa rescribas et ut Crucigeri epistolam remittas.
Nisi tibi molestum esset, cuperem mihi per tuorum aliquem mitti libellum cui inscriptio: Impietas Valentini Gentilis detecta etc.
Referet hic noster d.
Franciscus Ramboletius de rebus omnibus nostris.
Diu vixit apud Gvaltherum.
Non commendo ipsum tibi quem alias amari a te arbitror.
