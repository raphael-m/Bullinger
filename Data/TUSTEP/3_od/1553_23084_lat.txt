<nr>[23084]</nr>
<ae>Bartholomew Traheron an Bullinger</ae>
London, 3. Juni 1553.
Zürich StA, E II 375, 732.
Zur.lett. III,  S. 326ff.
Ep.Tig. III,  S. 215f.
Ep.Calv. 1748 (XIV, 550f)
Singularem tuam humanitatem, optime Bullingere, agnosco, qui
ut mihi serio flagitanti satisfaceres, tam fuse tamque
accurate de providentia et praedestinatione dei scribere
nihil sis gravatus. Quamvis autem in illis tuis scriptis
eximiam et eruditionem et modestiam admirer, tamen, ut verum
fatear, tecum per omnia sentire non possum. Nam quędam ita
deum permittere scribis, ut illi omnem actionem tollere
videaris. Permittere deum multa nos tum dicimus, cum suo
spiritu non renovat, sed homines cupiditatibus suis
auferendos tradit. Et quamquam deus ipse malas cupiditates
in nobis non creat, quę alioqui nobiscum nascuntur, tamen
locum, tempus, modum pręscribere asserimus, ut nihil
aliter fiat quam quomodo ipse antea statuerit fieri: nam,
ut Augustinus habet, etiam tenebras ordinat. Breviter
actiones omnes deo tribuimus, vicium autem, si quod inest,
hominibus relinquimus. Quod opinor hiis verbis Augustinus
extulit: Peccare est in hominum potestate; ut autem
peccando hoc vel illud opus homines aedant, non est ipsorum,
sed dei ordinantis tenebras. Rursum: Deus quasdam
voluntates suas utique bonas implet per malorum hominum
voluntates malas. Huc denique pertinet illud: Propterea
namque magna opera domini, ut miro et ineffabili modo non
fiat pręter eius voluntatem, quod etiam contra sit eius
voluntatem.
Sed parum prudenter facio qui te horum admoneam, cui omnia
Augustini sunt notissima. In Calvino non probas, quod
scribat deum non modo primi hominis
casum et in eo posterorum ruinam pręvidisse, sed arbitrio
etiam suo dispensasse. Quod certe nisi concesserimus, omnem
providentiam et sapientiam dei e medio tollemus. Equidem non
video quomodo haec Salomonis sententia minus quippiam
complectatur, "Omnia propter semetipsum operatus est deus,
etiam impium ad diem malum": et ista Pauli, "Omnia ex illo,
per illum, et in illum." Alias phrases quibus utitur
doctissimus Calvinus, quoniam passim in sacris literis
occurrunt, omitto. Nec vero aut ineptum aut periculosum
arbitrari possum, si eum loquendi modum imitemur, quo
spiritus sanctus utitur. Ac nisi supervacaneum videretur, te
etiam atque etiam rogarem, ut caveas ne quid dissidii inter
vos harum rerum causa oriatur. Nam et cursum evangelii haud
parum retardabit, et vos causam sua sponte labentem non ita
diu, nisi me omnia fallunt, sustinebitis.
Liberos tuos si huc miseris, erunt mihi loco charissimorum
fratrum. Egi cum charissimo viro d. Checo de Coelio Secundo,
quem arbitror per literas tibi significasse, quid vel
fecerit vel facturus sit. Vale, charissime Bullingere, et
fratres omnes meo nomine salvere iube, maxime vero d.
prępositum humanissimum hospitem meum, d. Gvalterum, d.
Butlerum nostratem, etc.  Vale iterum  Londini, 3. iunii.
Tui amantissimus, Bartho. Traheron.
Optimo doctissimoque viro, d. Heinricho Bullingero, patri et
domino vere colendo.
                                    Tiguri.
