<nr>[25109]</nr>
<ae>Simon Sulzer an Bullinger</ae>
Basel,  22. Juli 1555.
ZÃ¼rich StA, E II 336a, 396. / Orig.(Aut.)

S.  Gratissimae fuerunt mihi literae tuae, Bullingere
colendissime, quae statim a Thermis reversum deprehenderunt;
declarant illae consuetam tuam pro ecclesiis sollicitudinem,
quam vehementer probo et, sicut par est, <gr>sunergian</gr>
in opere necessario non paciar in me desiderari. Profuit
autem plurimum commonitos per literas fratres in absentia
mea, quibuscum etiam ante discessum quaedam super eodem
negocio contuleram, nec segniter officium illi suum et
publice et privatim praestiterunt, ut spem foveam nostros a
suffragiis vestrorum atque Bernatum non discessuros; id enim
facere citra expressam verae professionis negationem nullo
modo possunt. Egi idem in Thermis ipsis cum utroque
Schaphusano consule; eos enim illic socios habui, et de
molimine confoederatorum me per literas fratres docuerunt
supraque modum reddiderant sollicitum. De aperto ostio
evangelio Christi apud Polonos et ego quaedam accepi, quibus
eo magis fidem accomodo, quod aliunde passim idem nunciatur,
neque spes nulla affulget Christi regni pomeria inter
Germanos posse extendi, posteaquam electorum omnium consensu
immunitas concessa est non solum iis, qui hactenus
evangelium sunt amplexi, sed iis etiam, qui in posterum id
sint amplexuri, principes, nobiles, civitates; sic enim d.
Georgius Laetus, utriusque nostrum singularis amicus, et
ipse Otto Heinrichus, princeps Palatinus, mihi aperte
indicarunt, ac inicia iam facit Carolus marchio nobis
vicinus in marchionatus sui parte inferiore, qui in
decedentem papisticorum sacerdotum locum evangelicos
substituit et a papismo deficientes suscipit et tuetur.
Rogandus est dominus, ut notitiae suae odorem diffundat
latissime spirituque principali confirmet regatque electos
suos, quo per fidem synceram vitaeque in melius
reformationem ipsum glorificent ac in tot fatalibus orbis
christiani aerumnis consolationem ferat emicans Christi
verbum atque triumphans. De Anglorum fratum afflictionibus
et martyrio merito commovemur omnes, ut, cum aliud nihil
queamus, seriis interpellationibus eos commendemus spiritui
consolatori, ut stabiles perdurent, qui supersunt adhuc,
usque ad gloriosam liberationem, quo commorientes cum
Christo cum eodem triumphent in gloria. Libellos, quos
petis, libenter ambos misissem, verum alter hic apud
bibliopolas non extat; proximis tamen nundinis poterit
comparari; quod ut fiat, facile providebo. Bene vale in
Christo Iesu cum symmistis fratribus omnibus tuaque familia
tota. Basileae  22. iulii anno 1555.
T[uus] Sulcerus.

Salvum te iubent mei symmistae.

Viro clarissimo d. Heinricho Bullingero, domino et symmistae
colendissimo et charissimo suo.

