<nr>[43039]</nr>
<ae>Ludwig von Wittgenstein an Bullinger.</ae>
[Berleburg], 11. März 1573.
Zürich StA, E II 348, 73. / Orig. (Aut.)
Ludovicus, comes Witgensteinus, Heynricho Bullingero S. in
domino.
Froschouerus proximis nundinis per negotiorum multitudinem
excusavit, quod
nullas a te litteras adferret. Quoniam autem incolumem te
superesse affirmavit,
gaudebam, quod hac uti libertate quam ad illam scribendi
velut servitutem te
astringere voluisses, a qua aetas ipsa et functio, quaeve
hanc comitantur curae
et occupationes, facile te absolvunt. Has etiam eo forte
graviores tunc fuisse
suspicabar, quod vicinos vestros adversae religionis
confoederatos Helvetios
nonnihil tumultuare ferebatur. At nulla causa est, cur te
hac praeterea molestia
oneres; habeo enim sat multa erga me benevolentiae tuae
certa testimonia, ut
incivilis atque inofficiosus merito habear, si quid vel
minimum addam oneris,
nimium vero ingratus, nisi cum demerendi studio te
reverenter colam. Ut ergo
gratitudinis et reverentiae meae aliquod saltem indicium
habeas, exiguum hisce
munusculum volui adiungere, quod constantis modo amicitiae
symbolum esse queat.
Id si pro solita benevolentia et humanitate excipere ac
inter cętera amicorum
monumenta locum ei concedere non dedignaberis, erit, quod
gaudeam et mihi
gratuler; cupio enim pluribus et posteris quoque constare
inter Bullingeri
amicos me annumeratum esse. Deus pro sua clementia ad Moises
aetatem pari vigore te perducat. Amen.
11. martii anno 1573.
Reverendo domino Heynricho Bullingero seniori,
Tigurinae ecclesiae pastori.
