<nr>[43034]</nr>
<ae>Tobias Egli an Bullinger.</ae>
Chur, 2. März 1573.
Zürich StA,  A 248.2.
Gr. III, S. 408f.
"S.  Binas, colendissime d., diverso tempore scriptas ad te
mitto, in quarum
prioribus cum plura attigerim, quae nunc scribenda forent,
paucis posteriores
illas absolvam. Anxie laborant nostri, quibus mediis furorem
rusticorum mitigare
et avertere queant. Dicuntur hi omnino redire, et quid nuper
Davosii evenerit,
ex literis d. Halleri prolixe cognosces. Emiserunt nostri et
literas et nuncios,
quibus polliceantur rusticis fore, ut ex ipsorum arbitrio
comitia celebrentur,
in quibus, de quibus conquerantur, medicina iusta
inveniatur. O quam felix
fuisset in tempore et ante com[m]otos animos haec fecisse!
Sed Phryx nonnisi
plagis emendatur. Nostris stat sententia, si appulerint, eos
non intromittere.
Cras Vulcania fulmina displodent et experientur, quibus
nimirum dei iram et
arcum  intensum <gr>Jeomacia</gr> quadam, si res cogat,
avertant. O quanta
fiducia in rebus nihili! Quis omnium autem in se descendit,
poenitentia ducitur,
dei gratiam et favorem implorat? Nemo, nemo inquam, est, qui
hanc salutis veram
viam ex animo velit ingredi. In tantis furoribus nihilominus
Bachus, Venus et
quid non scelerum grassatur. Nemini quicquam occinitur, nisi
solis nobis
ministris, quibus ora obstruere suis minis conantur, ne
ligonem vocemus ligonem.
O quoties subit hoc Ieremiae: 'Et non audierunt neque ipse
neque servi eius
neque populus terrae sermones domini, quos loquebatur per
Ieremiam
prophetam.' Haec cum causa verissima interitus regnorum
fuerit omnium,
nimirum, si diis placet, causa haec nostris erit conservandi
hanc urbem. Miror,
si communitates et signa hostiliter velint excludere aut
abigere, quas tamen ego
cum illis ceu supremum magistratum agnosco. Sic et Zedechias
Babilonio
posthabito se cum Aegyptio copulaverat, sed quo eventu?
Quaeso, si res eo (quod
superi avertant) deveniret, ut vi cruenta socios ab urbe
depellere satagerent,
quid tu (cum nihil aliud petant quam perfidos et pessimos in
ordinem redigere)
eo in casu ovibus persuaderes? Scio tutius mihi esse, si
mutus fuero; at miseret
me bonorum, quibus facile imponitur, nec aequum esse mihi
videtur impiis contra
pios auxilia ferre et propter paucos, qui petuntur et qui
iampridem aliquid
meruere, impune tamen omnia et dicunt et faciunt, totam
multitudinem in
periculum abducere. Cupiunt forsan quidam hoc scuto se
tegere et cum viris
occumbere bonis, quo et ipsi boni etiam habeantur etc.   -
  Gantnerus novum
bellum nobis indicit suamque manum, qua errores suos
attestatus est, non amplius
utilem nobis futuram minatur. Sed de Gantnero alias plura.
-     Responsum
Tigurinum hoc tempore non spargitur. Iterum amplissimus d.
consul, d. Campellus
mecum tuae praestantiae gratias agunt pro praestantissimo et
consolationis
plenissimo tuo libro, quo nos mirifice beasti . . .
Monendus est Lucius noster, ut pastorem, non mercenarium
agere velit, si quando
sacerdotium Davosianum inierit; aiunt enim sibi esse
interdictum a proceribus,
ne de suggestu in ipsos invehat aut eos, qui meruere,
reprehendat."
Ex Curia nostra, 1573,  2. martii.
