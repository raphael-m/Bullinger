<nr>[38117]</nr>
<ae>Tobias Egli an Bullinger.</ae>
Chur, 12. Oktober 1568.
Zürich StA, E II 441, 724. / Orig. (Aut.)
Graub. III, 123f.
Schluss E II 376, 156).
S.  Accepi tuas, reverendissime d., quas ultimo ad me
dedisti, et ex iis ut partim dolore partim gaudio perfusus
fui, ita turbatus et varie affectus responsionem institui.
Gavisus autem sum hoc unico nomine, quod ex literis tuis te
mediocriter firmum esse cognovi, quamvis interim non sim
nescius, quantum et animo et corpore discrucieris, utpote
distentus variis totius orbis negociis. Dominus Iesus, cuius
causam tu agis, cuius gloriam tu spectas unice, in nominis
sui aeternum decus te suffulciat et quam diutissime
incolumem conservet. Amen, amen, amen. Miramur omnes, quo
tandem istorum hominum insolentia prodigiosa sit casura, qui
ne Turcam quidem respuere, nedum christianum legatum
debebant; sed casu graviore ruunt alta etc. Recte autem
mones, ne monitori huic nimium confidam; quid enim fecerit,
audi, quaeso. Bis ex eo tempore me adiit et postremo
quorundam nomina schedula consignavit, a quibus hic etiam
mihi cavendum esset tanquam a salutis meae insidiatoribus.
Ego ut eiusmodi non plane contemno, sic in multis fidem
multis non habeo; novi tamen plaerosque ascriptos exitio
nostro gavisuros. Relicta ista admonitione subinnuit se
propediem ex arce regia discessurum; non esse enim ferendo
diurnas nocturnasque illas commessationes, quibus legatus et
domestici eius corrumpantur. Adde, quod insidias et technas,
quas fidelibus machinentur, audire diutius non ferre possit;
propterea quam primum in discessum incu biturum. Sed audi,
quomodo aufugerit: Octavo huius mensis, cum in arce sub
coenam nescio quae verba de religionis negocio cum
stabulario aut stabuli magistro commutaret, gravissime
uterque offensi manus conseruerunt, alter furcam tridentem,
familiarem alter pugionem corripuit; sed interventu aliorum
utrinque ab armis discessum est. Cum composita omnia
viderentur seque iam legatus in lectum contulisset, pugna
domestica illa misere recruduit. Infestis telis de integro
sumptis stabularius a Ioanne illo de Besse pugione percussus
animam expiravit. Is, qui vidit, mihi dixit nunquam se
quenquam hominum vidisse, qui vulneribus miserius sit
confectus. Ab humero dextro viam pugio praelongus quaerens
sinistro latere exivit; signum fui: repete. Homicidio facto
ex arce se proripuit et nescio quo auffugit. Affirmant
etiam, antequam homicida ille se huc contulerit, in Italia
graviore homicidio se contaminasse, perforasse hospitem et
dominum suum eiusque cadaver in cloacam vel locum secretum
abiecisse, nec veritati multum absimile est, cum ex eius ore
saepenumero hauserim, quanta facinora, cum floreret,
perpetrarit quantoque ingenio et artibus, quibus gloriatur,
et pace et bello efficere possit. Statura quoque est bellica
et frons perfricta, et nisi grandis aetas et barba cana sit
impedimento, forte maioribus etiam non deesset. Quia vero
memini fugitivum illum non raro scire desiderasse, quandiu
legatus Condensis amplissimus Tiguri substiturus, quando
reditum in Galliam maturaturus, et semel mihi iniunxerat, ut
ex te haec vellem expiscari, certe (si ad vos affugisset)
multum timeo, ne se cum legato aliquo locorum coniungat
atqui in eum mali aliquid meditetur. Vult videri Condensis
amantissimus et faventissimus; sed latronibus et homicidis
quid fidendum sit, non video. Pollicitus est nuper legatus
se iusto ordine militem (si rex imperaret) petiturum; sed
audio nihil servari. Ablegavit enim interpretem suum in
Superius Foedus, ut sollicitet et extimulet; propterea
consules et senatum nostrum hodie literas Davosium mittere
atque monere, ne deesse velint in cohercenda legati
petulantia et temeritate. Nescis, quam superbe Superiores
socii utpote Uraniis et 5 Pagicis vicini et loco et animis
coniuncti sese gerant; summus enim in isto Foedere iudex pro
sua libidine omnia administrat neque a nostris ulla in re
vult moneri pro more antiquo. Dementatur et fallitur misera
plebecula; alioquin tam ferocibus illis esse minime liceret.
 (E II  376, 156:) Causam Cellarii imperiose  remoratur idem
ille necque quicquam in ea deffiniri patitur ante diem
Martini. Ubi autem miser Cellarius nunc versetur quidque
perditissimi monachi quotidie excogitent, collige ex literis
Lentuli nostri, quas ea lege mitto, ut cum aliis, quas non
ita pridem misi, commodo tempore restituantur. Eo autem apud
multos res devenit, ut iam non de profligandis monachis,
sed de expellendis et deponendis ministris consultetur.
Dominus Iesus hostes illos patriae pudefaciat suaque mala in
ipsorum capita perpendiculariter dirigat.    -      Heri
vesperi dux Herdlius a Salicibus reversus est Bada, ubi diu
latuit et milites conscripsisse, ubi potuit, dictus fuit.
Civis cum sit Curiensis, fiet, ut profectione ei
interdicatur aut civitatis iuris iacturam faciat. Nisi illum
aliis in terrorem coherceant, quis non videt res nostras in
propinquum discrimen adductas esse?
Curiae, 1568,  12. octobris.
(P.S.)  Antequam has literas obsignarem, evocatus fui extra
moenia. Ibi obviam venit legatus cum stipatoribus suis, qui
reversi sunt ex Foedere Superiore, ubi contra institutum
dominorum militem ambivit et nunc forte educi curavit;
festinant enim.
Auf der Adresse (Rückseite von StA, E II 376, 156) steht von
Bullingers Hand die Bemerkung: "Ioannis Besse caedes
perpetrata Curiae in stabuli magistro leg[ati] reg[ii], 1568
octobri."
