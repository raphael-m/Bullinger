<nr>[21002]</nr>
<ae>Bullinger an Oswald Myconius</ae>
Zürich, 4. Januar 1551.
Zürich StA, E II 342, 255. / Orig.(Aut.)
S. D.  Tandem ova basilisci discerpta pepererunt nobis
indictionem concilii, domine et frater in Christo
venerabilis et charissime. Prodiit enim Romae indictio
concilii 18. calendas novembris et dicitur dies 1. calend.
maii. Celebrandum erit Tridenti, imo continuandum.
Confirmatur et habentur rata quaecunque acta sunt in causa
concilii a Paulo III. Missa est ad me ab amicis bullae
copia. Diligenter in ea cavetur, ne quis alius vocetur, quam
qui de more habent voces decisivas. Diligenter indicatur
pontificis Romani esse indicere et regere concilia, et quod
Caesar, filius eius dilectissimus hoc ipsum postulaverit.
Quid ergo aliud expectabimus quam apertam vim? Nullus erit
locus veritati. Imo scribit quidam Mutius Italus contra
Vergerium.  Typis excusus est liber Italice, habet praefixum
breve apostolicum; approbatur liber a pontifice. In eo libro
diserte scribitur concilium non convocari, ut detur locus
haereticis agendi caussam suam et disputandi; hoc enim modo
in discrimen poni authoritatem omnium conciliorum; convocari
concilium, ut omnis contraria doctrina Romanae ecclesiae
damnetur et ut adversarii revocent. Vide, quale sit futurum
concilium; certa autem sunt haec. In tale concilium, quod
ipsis longe splendidius pingitur, sed falso, consenserunt
ordines imperii. Confirmata est sessio, quae traditiones
aequat scripturis. Huic concilio subiicit se bona pars
Germaniae; hic fructus diutinae et laboriosae
praedicationis. Ideo visitabit peccata nostra dominus;
nostrum erit constanter usque in mortem resistere et papae
et Caesari doctrina et precibus. Verum ita sum adobrutus
scriptionibus, laboribus et curis variis, ut plura iam non
possim. Scripsi haec festinantissime. Admonenda erit in
tempore ecclesia et confirmanda.
Dominus servet te una cum omnibus fratribus. Tiguri  4.
ianuarii anno 1551.
Tuus H[einrychus] B[ullingerus].
Clarissimo viro d. Osvaldo Myconio, Basiliensis ecclesiae
antistiti vigilantissimo, suo colendissimo domino et fratri.
                                               Basel.
