<nr>[31169]</nr>
<ae>Johannes Kessler an Bullinger</ae>
<od>
St. Gallen, 28. Oktober 1561.
<vo>St.
Gallen VIII, 109. / (Aut.
Entwurf).
Gratia et pax a deo patre per Christum filium suum, dominum nostrum.
Congregatis nuper, clarissime vir, bona ex parte synodi nostrae fratribus ministris siginificarunt summo studio quidam viri ecclesiae Guttingensis<f1>Güttingen.<fe> populosae nec ignobili Durgaviae loco ad Acronium Lacum sitae suo reliquorumque omnis ecclesiae nomine pastorem habere hominem idiotam et ad ecclesiasticum docendi munus minime idoneum, qui ita si perręxerit, testantur verendum esse, cum iuxta sacrificum habeant, hominem vafrum et loquacem, sine ecclesiae detrimento auditorumque defectione fieri non posse.
Praefecit illum ecclesiae huic abbas Crutzlingensis nimirum in professionis nostrae contumeliam convenisseque aiunt pro avaro Pharisęorum ingenio minori salario quam antea pacto et pręscripto magistratus pastori fovendo sit constitutum; nam de frumenti numero modios aliquot rescidit. Verum miser iste homo bene secum agi ratus, si reliquis partibus certo loco frui possit.
Habet ea ecclesia facultates ut pastorem frugi egestate premi necesse non sit.
Detulerunt frustra suam quęrimoniam Guttingenses ad spectatum virum Durgaviae presidem imploraruntque eius operam et consilium.
Quibus humaniter respondit petiitque, ut infelicitatem istam aliquantisper boni consulant, donec turbulenta haec tempora fuerint reddita paulo sedatiora; tunc ipsis officio suo non defuturum.
Nos vero, utcunque bene velimus ecclesiis ac earum ministris, haud tamen aliam consilii rationem inire potuimus, quando de abbatis moribus
nihil sani, plurimum autem diversi sit expectandum.
Spem omnem in pietatem pręsidis reiecumus, ad quem rursus tempore redeant; remisimus Guttingenses admonuimusque, ut potissimum eo consulto nitantur, quo cautum est, ut in praefecturis alicui ecclesiae evangelicę nemo pręficiatur, quem non examen approbarit, maxime Tigurinorum, approbatusque synodum aliquam suam respiciat.
Simul quoque visum est fratribus, qui pastorem hunc non noverunt, audierunt tamen arcularii cuiusdam Tigurini filium
esse Ioannemque vocari, tuam paternitatem brevibus submonere, ut, si forte sub incudem examinis vestri revocaretur, pro tua singulari prudentia sollicitudineque sive  institutione sive commutatione loci et personę vel quacunque alia ratione cum ecclesiae tum pastori consuleretur; utriusque enim saluti consultum cupimus.
Vale, decus nostrum.
Congregatio ministrorum multis nominibus paternitatem tuam salvere iubet.
(Dazu nur z.T. leserliche Randbemerkungen.)   In horas expectamus, quid infelix
Arabia nobis parturiat.
Proinde in tanta undique rerum trepidatione precamur, ut dominus nostri misereatur et ecclesiam suam sanguine filii sui acquisitam suae bonitati habeat commendatam cunctorumque consilia regat ad propagationem regni Christi in gloriam nominis sui et ecclesiarum conservationem et iam Helvetiae nostrae salutiferam pacem.
Ad H. Bullingerum nomine fratrum ministrorum pro ecclesia Guttingensi 28. octobris 1561.
