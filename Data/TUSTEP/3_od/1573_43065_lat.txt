<nr>[43065]</nr>
<ae>Etienne Le Gresle an Bullinger.</ae>
Basel, 23. April 1573.
ZÃ¼rich StA, E II 368, 643. / Orig. (Aut.)
S. P.   Frequens et quotidiana tuorum in nostras Gasparis
Colimii, thalassarchae
Gallici, reliquias meritorum recordatio, vir clarissime,
quae dies noctesque
nobis in mentem subit, adeo solicitum adhuc me tenuit, ut
non ante mihi
conquiescendum putarim, quam hoc saltem monimento gratum et
beneficii memorem
illorum animum ostenderem. Ea enim fuit tua in me comitas et
in curando
commendandoque eorum negocio tanta animi alacritas et
promptitudo, ut, quid
laboris et diligentiae ad summum, quod in te perspexi,
studium accedere
potuerit, plane nesciam. Itaque uni tibi praecipue referunt
acceptum, quicquid
in me isthic collatum est beneficentiae et hospitalitatis,
fidemque dant non eam
Gallicam quidem (pudet enim execrandae perfidiae), sed quam
piis parentibus
nati in veritatis ludo edocti et ad paternae virtutis laudem
enitentes liberi
dare debent, sibi animam e corporum vinculis exemptum iri
citius, quam huius
beneficii memoriam ex animis deleri patiantur. Ad me
privatim quod attinet,
equidem ut nihil habui antiquius quam tantum ecclesiae
pastorem orbe toto
celeberrimum, ingenio, pietate, doctrina praestantissimum
coram intueri et
salutare, ita mihi nihil fuit suavius quam cum eodem, ut
primum licuit, per
literas colloqui. Nam etsi mihi verendum scio, ne, dum viri
politissimi et omni
doctrinarum laude cumulatissimi humanitate atque ocio
intemperanter abutor, in
publica commoda peccem, tamen rerum aliarum securus id modo
cogitavi, quo me
privatum officium impulit. Tuum igitur erit, vir
ornatissime, meum studium boni
consulere et mihi aestu quodam testificandae meae in te
observantiae nimium
forte praecipiti eam, quam postulo, veniam dare. De Gallicis
rebus mirum hic
silentium, nisi forte verum est Delphinatum evangelicorum
copias passim in agros
excursiones facere nullo obsistente. Rupellani strenue
semper rem gerunt, quos
commeatu nuper levatos audio. Equidem mihi grave est, quod,
cum isthuc veni,
nonnulla viro gravissimo pro veris exposui, de quibus partim
iam dubitari video;
sed nunciantis spectata, ut videbatur, fides ita plerosque
omnes fefellit.
Sancerrani arcta quidem obsidione soluti sunt, sed
excursionibus prohibentur a
praesidiariis militibus, quos in vicis et oppidis finitimis
locatos aiunt. Regis
nostri frater sive potius ipse rex (non eo aspirasse fratrem
non est verisimile)
sua spe apud Polonos decidit. Res Belgicae optima apud nos
sunt in spe. Veneti
(nisi mentiuntur literae hodierno die Italo cuidam redditae)
cum Turcarum
imperatore his legibus pacem fecerunt, ut ea oppida, quae
belli iure a Venetis
extorsit, cum Cypro insula sibi ille habeat et aliquot
ducatorum millia ab
iisdem accipiat. Fama est redintegratos in Rhetia tumultus.
Quid nobis
profuerint scriptae ad Allobrogum ducem ab amplissimis s. s.
literae, ubi
cognovero, faciam te quam primum certiorem.
Salutant te quam officiosissime nobiles herois clarissimi
liberi tuisque ad deum
precibus ut se assidue commendatos velis, maiorem in modum
abs te contendunt.
Vale, vir ornatissime, et me, si tuo amore dignum censes,
deama.
Basileae  9. kalendas maii 1573.
Tuae virtutis et praestantiae observantissimus
St[ephanus] Gracilis.
Peto abs te, vir spectatissime, ut Gallicas literas, quas
tuis adiunctas
accipies, amplissimi senatus vestri archigrammateo, qui
publicas mihi illas tam studiose exaravit, reddendas cures.
Clarissimo et pietate atque doctrina insigni viro ac domino
d. Bullingero,
ecclesiae Tigurinae pastori primario.
         Tiguri.
Darunter v. Bull.'s Hd.: "Redditae 24 aprilis 1573.  ......
[a]dmiralliorum."
