<nr>[24154]</nr>
<ae>Matthias Erb an Bullinger</ae>
Reichenweier, 22. Juli 1554.
Zürich StA, E II 361, 183. / Orig.(Aut.)
Gratia Christi tecum. Recepi librum tuum, vir doctissime, de
gratia dei, quo me pro tua solita humanitate donasti, die
iulii 20. Hodie quoque libri scribę et Ulstettero, qui
parochus est in rure, magno in pago, Gebsheim, redditi sunt.
Legi praefationem ad Danorum regem; utinam legerent
principes deique filium dominum nostrum Iesum Christum
exoscularentur, ne verborum lenociniis, item variis et
peregrinis papistarum a vero abducerentur. At quotus quisque
ista audit resipiscens? Videmus eos, qui rerum potiuntur,
tametsi dei filium constanter confiteantur, factis negare.
Is, qui nobis pręlatus est, a reditu nunc brevi
incępit
publice scortari, corradere etiam et nummos emungere ab iis,
qui pecunia ipsi laborant, per phasque nefasque; secure et
pręlicenter vivit. Parum curę sunt ecclesię et
sancti
ministri etc. etc. Et quid dico? Vide, domine, et iudica
causam tuam. At videbit, ni fallor, brevi exurgens
veniensque ad nos cum gloria et maiestate suos electos
potenter liberaturus. Fiat, fiat. Amen.
Optarim omnes Germanicas conciones tuas ac fratrum a
Froschovero colligi unoque libro imprimi; certe a pluribus
distraherentur. Nullus est iam bibliopola, qui huc novos
advehat libros. Quirinum puto iamdudum morte interceptum;
Wilhelmus ille Gallus Basiliensis iam morbo et senio
exantlatus cessavit. Si quispiam ad nos nonnunquam novos
portaret libros, a fratribus emerentur etc.
Marchionem Albertum aiunt transisse Basileam cum 6
equitibus incognitum, Bernę cognitum, sed sine honore
dimissum. Contendit ad Gallum.
Quo vero in statu sit mea incolumitas, sic accipe: tumor
ille, qui aliquot menses occupavit pedes, deinde
ventriculum, tandem, dum medicorum opera me liberandum
sperarem, totum pervasit corpus, paucis tamen diebus, ut de
me actum putaverim. Atqui benignus deus sua solita clementia
me respitiens molestissimum tumorem, qui non sinebat vel
edere vel quiete dormire, actututm abstulit, intra octiduum
scilicet. Nunc scipioni innixus in aedibus expatior. Quodsi
pedes suo offitio non defuerint debilitatemque corporis pro
virili iuverint, intra mensem forte intrabo in templum
domini paean cum s. Ezechia deo optimo maximo dicturus. Dein
in apricum prodiens ad veteres meos congerrones magnalia dei
praedicabo. Hisce vale.  22. iulii 1554.  Salutant te
nostri. Salutabis tuos symmistas, Pellicanum inprimis, qui
et macrobius est atque ego. Iterum vale.
Ex Richenvilla.
Tuus ille ipsissimus Erbius.
Eximio viro d. Henrycho Bullingero, antistiti summo
Tigurinorum, suo domino ac fratri charissimo etc. ad manus.
