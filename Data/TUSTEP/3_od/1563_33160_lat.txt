<nr>[33160]</nr>
<ae>Wolfgang Wissenburg an Bullinger</ae>
Basel, 25. November 1563.
Zürich StA, E II  345, 541. / Orig.
(Aut.)
Ep.Calv. 4047 (XX, 194f) Exc.
S. Literas tuas  22. die huius mensis datas, vir reverende et
frater charissime, eius mensis die  24. sub extremum vesperum
occiduo iam sole cursor vester mihi obtulit.
Quibus aut paucis
aut nullis literis mihi respondendum erat, cum ob privata
nonnulla negotia, quibus tum detinebar, tum ob festinum nuncii,
quem minabatur abitum.
Mirari autem vos intelligo, qui fiat, quod
senatus noster literis trium urbium nihil respondeat.
Atqui certe
ego non miror; nam quid responderet, non video, cum non habeat,
quod respondeat.
Facti enim series satis constat, quantumvis
sint,  qui nescio quibus plumis corniculam hanc adornare
moliantur, quo culpam, etsi non plane excusent, quantum tamen
possunt, declinent.
Alterum vero, quod magis (meo quidem videre)
erat necessarium, ut suus nimirum honos et urbi et ecclesię
nostrę restituatur, nemo sit, qui cogitet; satis enim bene omnem
detersisse putant iniuriam, quod confessionis pristinę formulam
innovarint, de quo nuper tibi scripsi.
Nulla itaque responsionis
alterius spes mihi affulget, nisi magna per trium urbium
importunitatem extorsum fuerit, quod quale tum etiam sit futurum
plane ignoro.
De Ochinis dialogis idem nobis evenit, quod et
vestris civibus; continue enim et varię et multę ab Argentina
veniunt literę, quibus a piis pie monemur, ab aliis autem acerbe
incusamur, quod ex sua urbe magna multorum offensione magistratus
noster tales libros in lucem prodire sinat, et qui propediem (ut
omnino praesumitur) publica senatus Argentinensis sententia
tanquam hęretici et omnis honestatis et religionis pie
corruptores Vulcano tradendi sint.
Quarum quidem nonnullę ad
senatum nostrum pervenere nuper, quibus commotus idem nobis, quod
vobis vester, iniunxit, nimirum ut inspectis dialogis totum
negotium, quomodo actum et an per nostros censores admissi sint,
diligentius disquireremus.
Ergo, quod iussi sumus, exequentes
Dialogorum interpretem Castalionem invenimus, qui id se fecisse
Pernę typographi impulsu non negat.
Censuram qui fecerit, nondum
invenimus.
Perna Basilio Amerbachio, qui tum rectoris vices
egerat, ex lege librum censendum se tradidisse ait.
Amerbachius
Coelio (quoniam Italico sermone scriptus erat) se misisse
respondet.
Coelius quidem inspexisse librum fatetur, sed nihil
censuisse nec alicui divulgandi copiam fecisse.
Tanto itaque
labyrintho res implicata est, ut, in quem tandem hęc cudetur
faba, prorsus ignorem.
Hinc aliud quoque accessit malum, scriptum
scilicet mordax satis, quod Beza in Castalionem ędidit, hęreticum
Pelagianum et scripturę sacrę depravatorem pestilentissimum
proclamans; nostram vero scholam et ecclesiam simulque tocius
urbis proceres etsi lenius paulo, satis tamen duriter incusat,
quod tantam pestem in sua ecclesia et urbe ferant.
Quę cum
Castallioni sint obiecta, quibus satisfactionibus aut qua spongia
hanc sit detersurus labem, in dies expectamus.
Vereor autem ego,
ne novi incendii non parva sit futura scintilla.
Hęc suggillatio,
hęc pro pręsenti temporis angustia ad te scribere volui,
honorande vir et frater in domino semper observande, Christum
rogitans ex corde, ut te tuosque omnes ac fratres reliquos a malo
conservet, quos meo nomine amanter salutare digneris.
Vale.
Basileę summo diluculo ad olentem lucernam  25. diei
novembris anni 1563.
       Tuus, quem nosti, W[olfgangus] W[yssenbachius],
studiosissimus.
Amplissimo viro d.
m.
Heinricho Bullingero, theologo summo,
Tigurinę ecclesię pastori vigilantissimo, domino ac fratri suo
semper venerando.
          Zürich.
