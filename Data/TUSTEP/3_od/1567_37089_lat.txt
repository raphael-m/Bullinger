<nr>[37089]</nr>
<ae>George Withers und John Barthelot an Bullinger und Rudolf Gwalther</ae>
........., August 1567.
ZÃ¼rich StA, E II 341, 3474f.
Ep.Tig. II, S. 87ff.
Reverendi in Christo patres, quoniam vobis visum est
epistolam episcoporum Londinensis et Wintoniensis coram
nobis perlegere, qua sese apud vos ita purgare conantur, ut
et veritatem obtenebrare, et causam pro qua contendimus
levissimam maximeque frivolam facere studere videantur; nos
necessarium duximus ad singula eius capita hoc scripto
respondere, ut vobis, qui humanissime omnem vestram operam
polliciti estis, magis pateat et elucescat veritas. Sed si
in capitibus recensendis aliquid vel omittamus vel
aberremus, dabitis veniam; tum quod non alibi haec quam apud
vos agimus, tum quod memoria parum valemus singula
consequi.
Epistola.  -   Dicunt perpaucos tantum exauctoratos, et ut
pios, neminem tamen doctum praeter unum Sampsonem.
Responsio.  -    Respondemus multos eorum ita doctos, ut ab
episcopo Londinensi digni reputati sint qui apud crucem
Paulinam coram celeberrimis et doctissimis totius Angliae
concionibus praedicarent; utpote Leverus, Peneus, Gressopus,
Crowleus, Goughus, Philpotus, Wiburnus. Reliqui aut in
academiis gradibus insigniti, aut tempore persecutionis
probati, post in ministerium cooptati, summa cum laude
ecclesiis praefuerunt. Et quanquam eorum nonnulli Latinam
linguam non callebant, tamen ope et adiumento librorum
quorundam Calvini, Musculi et aliorum, qui in Anglicum
sermonem translati sunt, scripturas optime interpretari
potuerunt.
Epistola.  -   Dicunt unam, solamque illam propositionem
quam recitant, esse controversam; nempe de re
vestiaria.
Responsio.  -   Vicesimo sexto die martii, anno 1566,
convocati omnes Londinenses ministri comparuerunt coram
archiepiscopo Cantuariensi, episcopo Londinensi, decano
Westmonasteriensi et nonnullis canonistis: ibique sunt
rogati an acquiescere velint in progressibus regiis de rebus
religionis, statutis et statuendis; nec erat de vestibus
solis mentio. Qui recusarunt, sunt exauctorati.
Archiepiscopus etiam cum concedat licentiam praedicandi
alicui, alligat eum his verbis: Proviso semper quod in
concionibus tuis non suadebis populo ut alterationem,
innovationem quamcunque in religione instituant, praeter aut
contra eam quam regia maiestas fecit vel factura sit. Si
unquam ullis de re vestiaria propositio sit proposita sola,
aut ulla disputatio habita, quemadmodum in libello ab
episcopis edito in defensionem vestium patet, sic illi
defenderunt ut tam sacramenta quam ministri ex his pristinam
avitamque dignitatem aestimationemque iam pene amissam
recuperarent; ut patet ex examinatione, figura prima,
sectione prima.
Epistola.  -   Negant mulieres baptizare. Negant item sibi
probari fidei ab infante extortionem et crucis
obsignationem.
Responsio.  -   Quam vere haec negant, apparet ex formula
baptismi quam tradidimus vobis, et etiam patet ex monitis
episcoporum articulo 16, ubi ipsi iubent ne infans
baptizetur alio quam quo praescriptum est modo. Insuper
fratres multos tulerunt episcopi commissarii carceribus
puniri, tractarique minus pie et christiane, qui recusarunt
patrinos et matrimos suis eligere infantibus.
Epistola.  -   Negant archiepiscopi esse curiam
facultatum.
Responsio.  -   Omnia inde exeunt sub nomine archiepiscopi,
regia suprema auctoritate mediante. Et quamvis hanc curiam
facultatum episcopi vocant in quodam loco epistolae curiam
fiscalem; nullo potest modo sic vocari, nisi forte concedas
illam esse fiscalem curiam, ex qua etiam singuli episcopi
concedunt licentiam matrimonii solemnizandi in loco
quocunque, ac temporibus prohibitis; quae tempora quoque
manent eo modo apud nos, quomodo in papismo erant.
Praeterea, si haec curia non erat fiscalis, cum eam Romani
pontificis legatus de latere (qui solebat tempore vigentis
apud nos primatus moram trahere in Anglia) tenebat;
neutiquam et nunc potest appellari fiscalis. Ratio est, quia
cum primatus translatus est ad regem Henricum octavum piae
memoriae, et omnia quae de iure canonico ad pontificem
Romanum tanquam ecclesiae monarcham pertinebat, ei data
sunt, tunc ille, rex et papa, constituit alterum
archiepiscopum, quippe Cantuariensem, sibi legatum, ea tamen
lege ut censum annuum penderet illi, quoniam et solebat
legatus de latere Romano papae. Et hic archiepiscopus
Cantuariensis eam curiam habet ratione eadem, et modo
simili.
Epistola.  -   Dicunt non probari sibi cantum tremulum
puerorum, et organa musica.
Responsio.  -   Tamen omnes fovent in ecclesiis suis, et
imprimis suis nummis curavit organa in ecclesia sua
metropoli archiepiscopus Cantuariensis fabricari.
Epistola.  -   Multa dicunt de synodo, ubi ministri sunt
triplo (ut aiunt) plures quam ipsi sunt, quibus liberum est
cognoscere et statuere de quibuslibet.
Responsio.  -   Cognoscunt et statuunt, sed ita, ut nihil
firmum ratumque habeatur nisi assentiente regina et
archiepiscopo. Unde fiebat ut multa ad maximam ecclesiae
utilitatem, a penultima synodo conclusa, supprimerentur,
neque in lucem exierunt. Causa vero nostra erat synodo
proposita postremis comitiis a quodam doctissimo viro
spectante ad Nordovicensem espicopum; sed episcopus quidam
interpellabat hominem, dicens, Quid haec ad vos? Nos
coepimus hanc rem, nosque ad exitum perducemus. Respondit
ille, Nos reginam huius rei auctorem existimavimus, at nunc
vos esse perspicimus: et ita non sunt passi hanc causam
agi. Praeterea superinducendi quas velint per universas
regni ecclesias ceremonias reginae et arciepiscopo potestas
ex acto parliamenti data est.
Haec, patres reverendissimi et domini in Christo plurimum
observandi, freti solita vestra bonitate et pietate, cuius
in ecclesiam Angliae nos fecistis testes, scripsimus et quod
veritatem causae vos latere nolumus, et ut potius vos
scripta quam verba unde eam petatis habeatis. Nihil enim,
nisi quod verissimum esse cognoscimus ac luce meridiana
clarius, consentientes subscriptioni talionis scripsimus.
Patent enim omnia quae prius egimus, ex episcoporum monitis,
ex quibusdam iniunctionibus regiis, ex baptismatis utriusque
formula, quae omnia prius in Latinum sermonem conversa vobis
tradidimus. Prima ecclesiae apud nos initia, eius progressus
variasque commutationes, controversiae nostrae ortum,
ecclesiam vero ministerio carentem, in epistola ad
illustrissimum Heidelbergensem principem destinata perspicue
descripta vobis intueri licet. Nunc, patres, illud petimus,
et in Christo contendimus etiam atque etiam, (quod vos ultro
benignissime polliciti estis,) ut Londinensis, Wintoniensis
ac Cantuariensis episcoporum animos exacerbatos molliatis,
et si non amplius aliquid potestis, saltem hoc tantum
exoretis: ut et in fratres nostros adhuc in Anglia
remanentes mitiores esse velint, et faeces ex suis ecclesiis
removentes, si non adiuvare at saltem tolerare, et ipsorum
factis connivere velint: utque vos reverendis Nordovicensi,
Wigorniensi et Dunelmensi episcopis, in vestris epistolis
pollicitis, iustas suae pietatis laudes persolvatis; atque
illis, simul et fratribus ministris studentibus repurgationi
ecclesiarum, animos pergendi in proposito addatis. Haec si
pro vestra summa benignitate (ut confidimus) impetraverimus,
non modo non fatigabimus alias ecclesias novis precibus, sed
et nos omnesque vere pii omnia vobis ob pacem et concordiam
vestra opera ecclesiae partam debebimus, et deus optimus
maximus vobis per dominum nostrum Iesum Christum aeternam
coronam tribuet. Amen.
Vestrae dignitatis
studiosissimi,
Georgius Witherus,
Ioannes Barthelotus, Angli.
Reverendis in Christo patribus, ac dominis suis longe
colendissimis, domino Henr. Bullingero et d. Rodolpho
Gvaltero, ecclesiae christianae Tiguri ministris fidissimis,
etc.
