<nr>[24002]</nr>
<ae>Hieronymus Pappus an Bullinger</ae>
Lindau, 2. Januar 1554.
Zürich StA, E II 335, 2265. / Orig.(Aut.)
Gratia et pax a domino nostro Iesu Christo. Amen. Accepi
literas tuas, d. Bullingere charissime, ex quibus intellexi
Servetum hęresiarcham dignas luisse poenas. Certe tempora
nostra valde opus habent perspicacissimis oculis, ut
hęreses ubique extinguantur et monstris illis precludatur
via. Schwenkfeldius pessima serit semina in Svevia et
Algoia, patronos habet nobiles aliquot et iam Ulmę necnon
Memmingę et in aliis vicinis nostris urbibus nihil non
tentat. Et Wittenbergę, ut audio, prodit valde subtilis
hęresis iustificationis ergo. Ego avidissime expecto tres
illos tuos de iustificatione libros, quos propediem, dum
absoluti fuerint, prelo te daturum spero. Dominus custodiat
ecclesiam suam a monstris illis. Amen.             Affinis
noster ex Argentina rediit rebus optime ac prosperrime
gestis, id quod valde exhilaravit nos propter viduam et
puppillos. Iam opus habemus tę humanitatis auxilio, ut
etiam senatus vester institutum suum mutet gratiam illis
impertiens. In qua re tuam imploramus humanitatem. Addiximus
pręterea quingentos illos, quos debet Gerhardus
Rihmuͦt,
proximis diebus una cum cetera summa numeraturos nos certo
cuidam in puppillorum magnum commodum. Oro igitur, quam
possum maxime, apud senatum impetrare velis, ad hanc
Gerhardi solutionem ut conniveant atque arrestum, quod
......,* (*a.R.: vocant ?) clementer remittant, si affinis
meus quingentos illos a Gerhardo numerandos non secum
ferret. Certe male audiremus, promisimus enim et numeraturos
illos.
Nova nulla apud nos sparguntur, nisi quod aiunt a Carolo in
Angliam missos oratores et multos nobiles, qui agant, ut
Philippus et regina matrimonio iungantur, et sunt multi apud
nos, qui certas fore sperant has nuptias. Tu, si quid novi
habes, communica et vale una cum tota tua familia et
symmistis et me tuum esse sine. Ex Lindavia  4. nonas
ianuarii 1554.
Hieronymus Pappus, ex animo tuus.
Clarissimo viro domino Henrico Bullingero, verbi dei
ministro Tiguri, domino et amico suavissimo.
