<nr>[42202]</nr>
<ae>Christoph Thretius an die ZÃ¼rcher.</ae>
Krakau, 5. Dezember 1572.
Wotschke, S. 352f.
Quam tristis fuerit mihi a vobis discessus ob eam, quae in
fideles per Galliam
grassata est, lanienam, testes sunt, quae nondum cessant
lacrimae, eoque magis
exacerbatum reddit dolorem, quod magnatum tam nostrae quam
papisticae ecclesiae
maior pars suffragiis ad eum pro rege eligendum inclinant,
qui tot insontes
heroas crudelissime trucidavit. Rex enim Galliae cognita
regis nostri morte
legatum suum ad nostros misit, qui nomine fratris eius
Henrici regnum competeret
posceretque in matrimonium regis nostri defuncti sororem.
Magna igitur optimatum
nostrorum pars nescio qua virtutum ipsius opinione adducta
cum regia dignitate
decorandum censuerunt. Sed a nobis de immanitate illa
tyrannica et ingenti
strage in pios insontes crudeliter et fraudulenter patrata
persuasi et
conscientia retracti se a proposito paulum abduci passi
sunt, ita tamen, ut non
satis contenti nostra simplici narratione pluribus velint de
crudelitate illa
insigni persuaderi et certiores fieri. Victi igitur nostra
illarum calamitatum
deploratione ad hoc unanimes inclinant, ut a vobis
authenticum aliquid
accipiant, quo abunde de toto negotio perscribatur, unde
strages illa orta.
Legatus enim, qui est Iohannes Monlucius, episcopus
Valencianus, miris utitur
excusationibus, quibus trucidatos misere calumniatur et
culpam in illos totam
transfert, quasi molirentur regi perniciem et conspirati ad
nuptias illas
venissent. Et ne a proposito recedat, sed Andegavensem, ut
coepit, modis omnibus
promoveat, faventibus illi et calcar addentibus episcopis et
similibus de grege
porcis, ideo mittitur a tyranno Gallico nova legatio, quae
scelus illius excuset
et culpam penes occisos esse declaret. Qua de re nos hic
gravissime contendimus
et saguine nostro, si sufficeremus, calumniam hanc refellere
vellemus, sed quia
non sufficimus, ideo oramus et obtestamur, miseremini non
solum afflictae
patriae nostrae sed etiam trucidatorum, ne tot falsis
calumniis obruantur. Quod
fiet, si scriptum aliquod authenticum, quo sufficienter, ut
res gesta sit,
declaretur, sive typis sive manu expressum miseritis, ut ita
nos laborantes et
afflictos iuvetis et impediatis, ne tanto tam crudelis
tyrannus honore
afficiatur. Literas, quas promiseratis, tam diu expectabam,
miror, nec ad me nec
ad d. thesaurarium atque Duditium quicquam vos scripsisse,
sed ne Henricus
quidem Bullingerus iunior ea misit, quae etiam est
pollicitus. Peto itaque, tu
sine mora aliquid tandem a vobis habeamus.
Felicissime vos omnes valere cupio et symmistas vestros
diligenter saluto.
Dat. Cracoviae, 5. decembris 1572.
Peto a te, doctissime Simlere, ut eadem d. Beza   sine mora
communices, quo
impediri possit, ne tyrannus ille in hoc regno imperium
occupet; alias eo hic
regnante me miserum hominem, qui hic toti Gallicae factioni
exosus sum, exulem cum familiola habituri estis.
