<nr>[33166]</nr>
<ae>Johannes Calvin an Bullinger</ae>
Genf, 2. Dezember 1563.
Genf 107a, 285. / Kopie.
Ep.Calv. 4052 (XX, 201ff.); englische Ãœbersetzung: Letters of Calvin IV 345-348, Nr. DCLXII
S. Ex quo ad te scripsi, venerande frater, nova haec contigerunt:
Quum soli prope adversarii in consilio regis essent, repente
furioso impetu decretum est, ut muri Aureliae everterentur.
Praefectus militaris turres quasdam demoliri coepit fossasque
ruderibus implere.
Si tamen verus est rumor, autores tam
perniciosi decreti iam amentiae suae pudet ac poenitet.
Idem et
de plurimis aliis urbibus statuerant non alio praetextu, nisi
quod minime expedit ulla esse munita loca nisi in finibus ad
extraneos hostes arcendos.
Princeps Condensis ante mensem ab aula discessit iratus, quod
mater regis coniugium filii eius cum filia Sancti Andreae astute
suspensum tenebat; ita scilicet abiecta Christi causa sibi et
privatis utilitatibus addictus est, quanquam, ut deo eo placando
nemo sollicitus sit, eius indignatio sponte pro more evanescet.
Nunc, quae nudiustertius allata sunt, narrabo: Admiraldus quum ad
regem salutandum venisset, valde humaniter exceptus est; inde
Lutetiam perrexit cum maximo comitatu.
Connestabilis ut stomachum
invidis faceret, venit in eius hospitium et a prandio in arcem
regiam eum deduxit.
Illic consultationi interfuit, ubi res
maximas agitatas fuisse putant.
Guysiani collectis vasis in
adversam urbis partem transierunt; per ducem Nemorsum interea
nunciarunt matri regis se mirari, quomodo admiraldum pateretur
filio tam propinquum esse.
Respondit illa, veterem esse regis
ministrum, nec causam esse cur prohiberetur, deinde ita regi
placere: verum simul esse omnibus satis loci, se ergo monere ut
venirent.
Quod factum non est.
Curia vero deprecatores misit ad
Connestabilem ut nepotis sui animum placaret.
Idem factum a
magistro civium et decurionibus.
Rex in curiam venturus erat et
Admiraldum secum ducturus.
Brevi audienus quem exitum habuerit
actio, de qua tamen nostri optime sperant.
Exspectabantur in aula
princeps Portianus et dux Bullonius filius Marchiani, et famosi
illius Roberti pronepos, qui duo infenissisimi sunt Guysianis.
Cancellarius, qui noster erat, nunc animum ex timiditate
colliget.
Rex sub colore visendae sororis puerperae in
Lotharingiam a matre trahebatur, et ita obstinate pergebat
Attalia ut frustra omnes adversarentur.
Nunc consilium illius
profectionis mutatum esse dicunt.
Ad pacem cum Anglis transigendam intenti sunt omnium animi.
Hoc
modo fiet ut cum summo dedecore concidant artes omnes cardinalis
Lotharingici.
Rex, titulo tenus maior, alieno arbitrio regitur,
et quidem prope serviliter.
A nobis quidem non esse alienus si
quid auderet.
Interea vix credas quantum sit in cunctis iuris
praefectis audaciae ad nostros opprimendos.
Itaque misere
vexantur innocentes et crescit impunitate licentia.
Aurelianis
unum ex voto contigit, quod inde abductum est praesidium, sicuti
ex aliis locis.
Quare te in tempore moneo ut vicinis qui cito
redibunt viaticum parandum cures.
Nunc venio ad rem omnium maxime seriam, et ad quam te animum
adiicere et studium applicare cupio.
Scis iam instare tempus quo
foedus cum Helvetiis renovetur.
Si adduci queat senatus vester ut
cum rege societatem ineat, hoc unum compendium est stabiliendi in
Gallia evangelii.
Nescio an de hostium conspiratione audieris.
Putant, ubi indictum fuerit nationale concilium, sibi facile et
expeditum fore omnes ecclesias momento evertere, quia et quidvis
suo arbitrio decernent et parata erit exsequutio.
Papa interim
cum Hispano, Venetis, Italiae principibus et Sabaudo se ad hanc
urbem prorsus delendam nosque omnes e medio tollendos instruit.
Metuunt boni ne regis mater, nisi iniectum fuerit fraenum, ad
eorum factionem iuvandam nimium sit propensa.
Hoc vero et
tutissimum et unicum fere remedium esset, si Helveticae civitates
quae evangelium amplexae sunt, hac lege foedus percutiant ut
cautum sit Gallicis ecclesiis earumque libertati.
Id vero nullo negotio impetrabitur.
Senatus autem vestri
autoritatem sequentur tres aliae civitates.
Nec vero Gallis
tantum et nobis prodesset regem astringi ad fovendas in hoc
mediocri statu ecclesias, sed vobis etiam esset aptissimum ad
cohibendos vicinos, quorum animi frangerentur, atque ita
subsisteret intemperies.
Te igitur, observande frater, per dei
nomen obsecro, et per omnium fidelium salutem obtestor, ut
multarum rerum quae tibi obstare possent oblitus ad hanc
societatem conciliandam incumbes, quae religionem in Gallia
salvam et integram tuebitur et ianuam improborum insidiis
claudet.
Vides quam simpliciter tecum agam.
Quid tu ea de re
sentias avide scire cupio.
Unum hoc libere audebo testari: si
vestri recusent, coram deo et hominibus fore non una specie
criminis obnoxios.
Sed vehementius contendere forte nihil opus
erit, ubi intellexerint, non modo quam sanctum sit officium
periclitantes ecclesias ab omni metu eripere, sed quanti etiam
sua intersit regem devinctum tenere ne religionis tuendae curam
abiiciat.
Vale, clarissime vir et mihi observande frater.
Saluta diligenter
meo nomine collegas omnes, sicuti mei vos salutant.
Dominus tibi
adsit virtuteque sua te sustineat atque incolumem diu servet.
Genevae  4. nonas decembris 1563.
                                                        Iohannes
Calvinus tuus.
Ionvillaeus tuus reverenter et ex animo te salutat.
Clarissimo viro d.
Henricho Bullingero, ecclesiae Tigurinae fido
pastori, fratri ac symmystae mihi plurimum observando.
