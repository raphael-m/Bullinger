<nr>[23058]</nr>
<ae>Johannes Comander u. Philipp Gallicius an Bullinger</ae>
Chur, 22. April 1553.
Zürich StA, E II 365, 127ff,  .
Gr. I,  S. 294ff.
S.  Placita illa nostra, de quibus et ante scripsimus ad te,
nunc tandem mittimus. Fratres te rogant omnes, ut digneris
legere, nec hoc tantum, verum eciam ut corrigas, mutes et in
his omnibus, quod patrem decet, agas. Te enim agnoscimus ac
facile recipimus ut oculaciorem nobis et cui dominus longe
maiorem prudenciam dederit quam multis aliis. Ne vero credas
plura decreta nos sanxisse, quam sit necesse, aut
enucleacius curiosiusve multa nobis posita, quam sit opus,
scias super his omnibus, quae hic constituimus, nos iam
saepe tentatos ab advenis, maxime omnium ab Italis quibusdam
morosis, quibus nihil fere placet, nisi quod sit rarum aut
quod saltem a communi usu variet aut certe ab ipsis primo
profectum. Propiores enim nobis sunt quam vobis, et cum his
quotidie nobis agendum, imo et saepius conflictandum,
eciamsi de omnibus non loquamur. Nam novimus aliquot ex
Italis eciam sanos in fide, quietos ac tranquillos; sed de
perturbatis ingeniis hic conquerimur. Confitentur omnes se
credere, quaecunque contineantur in scripturis sanctis, adeo
ut his nullis decretis nec ullis  aliis clarioribus verbis
opus esse dixeris. Sed accuracius attenciusque examinati
deprehenduntur aut prorsus importuni atque absurdi aut
pestilentibus doctrinis infecti subinde evomentes absona
quaedam horrendaque paradoxa, ingenia redolentia corrupta
distortaque. Alius sanctam illam trinitatem confiteri non
vult; alius Christum esse deum aequalem patri affirmare non
audet. Iste servatos nos gracia dei affirmat, non fuisse
ergo opus Christi descensu in terras ad nos nec corpore eius
sanguineque, cum soli gratiae dei totum salutis nostrae opus
sit transscribendum; aliud acucius distinguens dicit
servatos quidem nos non esse per corpus Christi pro nobis
passum, sed per dolorem, quem senserit ille in corpore.
Quidam constanter affirmant mala pravaque ex ipso deo,
omnium fonte, esse ipsumque deum non minus scelerate factis
gaudere quam bonis et iis, quae cum virtute et bene fiant,
quod nusquam non agunt atque disputant. Quorundam buccae
nihil nisi praedestinacionem crepant; hunc servari, eciamsi
mala omnia operetur, contra illum non posse non damnari,
credat, quicquid velit, atque eciam operetur bona omnia. Non
defuerunt, qui dicerent infernum esse nullum, eciamsi sint
poenae malis constitutae, et in coelis hominum esse neminem
praeterquam latronem illum, de quo in evangelio Lucae.
Huiusmodi disputare non puduit Calabrum quendam in Ingadina
in publico ad hoc convocato conventu. Non desunt hodie ex
iis, qui sunt concionatores, qui dominicum diem egre
recipiant; sunt, qui articulos hic nostros de baptismo
vehementer abominentur nec recipere velint. Certe eo redigi
per nos non possunt, ut baptizantes nostra forma aut vestra,
qua vos in ecclesia vestra utimini, utantur et ipsi; sed
quilibet illorum proprium habet modum baptizandi, quem
sectetur magno laicorum, ut loquuntur isti, scandalo. Quidam
esse nolunt in nostro consorcio ac capitulo, ne videantur
fidem et placita haec nostra recipere. Habemus eciam inter
nos concionatores, qui nullam unquam scholam viderunt nec
aliud in literis norunt bonis quam Italice legere, Latini
autem sermonis aut Germanici ne verbum quidem intelligunt.
Istis qui favent, clamant apostolos eciam fuisse illiteratos
et idiotas teste in Actis apostolorum Luca ac spiritum
requiri, ut quis bene doceat, non literam, quam dicat
apostolus occidere. Et ne omnia persequamur: vix credis,
quam quilibet ad nos veniens aliquid novi secum adferat, quo
se commendet ac conspicuum faciat, et propriam confessionem
unusquisque fere nobis offert, quam approbemus atque
recipiamus, verbis conscriptas nonnunquam novis, ambiguis,
capciosis et in universum non satis fidis. Huiusmodi igitur
cum saepenumero pervenerint ad nos, visum est fidem et
decreta nostra brevibus perscribere, ut, qui aliunde
venerint ad nos, audiant fidem nostram necnon et causas
singulorum a nobis decretorum, ad haec quid requiramus ab
ipsis, si recipi velint in nostrum consorcium. Accipe et hoc
: magistratus in nostris Foederibus unius fidei non est;
quod in his statuendis in memoria nobis fuit habendum, ne
quam ansam calumniandi aut saeviandi daremus iis, qui nos
nostraque odio prosequuntur. Tu itaque pro tua fide et
integritate haec lege et corrige. Libellum autem nobis non
remittas, donec ipsi certo nuncio eum a te repecierimus post
octo vel quindecim dies. Interim tamen rogamus, ut rescribas
aliquid hoc ipso nuncio, quo certi simus, reddita esse tibi
haec nostra. Scripsimus ad te ante 15 dies; nescimus, an
redditae sint tibi literae. Pecieramus, ut clam nobis
scriberes, qualis vir esset Ioachimus Gachlinger; vestratem
enim se esse gloriatur ac concionatorem egisse Campidonae;
huc venit non multos ante dies. Parce prolixitate; non
potuimus non scribere haec ad te et curas nostras in tuum
sinum velut in consultoris fidissimi effundere. Nova hic
penitus nulla feruntur. Vale in domino Iesu, vir maxime, una
cum aliis doctissimis et optimis istic viris ac nos redamare
non desine. Datum Curiae Rheciarum, die  22. aprilis anni
1553.
Tui Ioannes Comander et Philippus Gallicius iussi a
fratribus
Christum in Foederibus praedicantibus.
Accepimus literas a te missas, et hasce mittere digneris, si
com[m]ode poteris, ad dominum Nicolaum Bernam.
Vere magno viro d. Heinricho Bullingero, domino ac fratri
suo colendissimo.
 
[Darunter v. Bull.s Hd.: "D. Ioan. Coma.  Philip. Gallicii
1553.]
