<nr>[43080]</nr>
<ae>Johannes Hug an Bullinger.</ae>
Glarus, 27. Mai 1573.
Zürich StA, E II 378, 1905. / Orig. (Aut.)
S.  Gratias tibi habeo, vir praestantissime et compater
honorande, quod me et
alios quam plures, qui incolumitatem et salutem ecclesiae
Christi exoptant, de
rebus Gallicis et Belgicis certiores feceris. Deus faxit, ut
tandem omnes isti
liberentur, qui in tantum discrimen sunt expositi, quod
procul dubio fiet, si
prius omnes isti etiam, quos dominus pro suo iusto iudicio
et prout ipsi
promeruerunt, punire decrevit,  penitus confundantur et
atterantur idque a petra
illa Christo, qui statuto tempore omnem impietatem
comminuet. Haec autem, ut
scribis, se ita habere firmiter credimus; nam spem fidemque
nostram papistarum
mussitationes augent atque confirmant; tristiores enim more
solito
conspiciuntur. Ut enim in rebus ipsorum iudicio secundis et
fortunatis cristas
erigunt, ita nunc illis nimirum propter famam adversam
animus deest et ad pedes
usque decidit.        Mitto hic tibi leges nostras a summo
nostro magistratu
constitutas, quae etiam in nostris proximis comitiis de novo
confirmata et aucta
sunt, non ut hisce tibi molestus esse velim, sed quia novi
te bonarum legum
cupidum earumque patronum esse, et ut tibi fidem facerem
nos, qui hic Christo
inservimus, laboribus nostris minime parcere, ego illas tibi
communicare volui,
ut, si lubet, illas legas mihique postea remittas; otium
enim transcribendi nunc
non fuit, sed si desyderas, ego tibi illas posthac, si per
otium licuerit, libentissime excribam.
Haec nunc boni consulito et vive foeliciter. Dominus te cum
tuis omnibus pro
sancta sua voluntate incolumem conservet. Vale. Salutant te
Beldii,  quaestor,
Schuͦlerus et reliqui. Saluta meo nomine tuos omnes,
symmystas item et fratres nostros.
Claronae  27. maii anno 1573.
I[ohannes] Hugo, tuus compater.
Clarissimo ornatissimoque viro domino Heinrycho Bullingero
seniori, ecclesiae
Tigurinae ministro vigilantissimo, domino et compatri suo
plurimum observando et eximie charo.
An m. Heinrychen Bullingern, pfarrhern zum Großen Münster
zuͦ Zürich.
