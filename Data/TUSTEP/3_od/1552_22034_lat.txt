<nr>[22034]</nr>
<ae>Johannes von Ulm an Bullinger</ae>
Oxford, 5. Februar 1552.
Zürich StA, E II 335, 2185f. / Orig.(Aut.)
Zur.lett. III,  S. 446ff.
Ep.Tig. III,  S. 294ff.
Si vales, gaudeo; et ipse valeo, et princeps noster recte
valet. Eius ad te literas pridie nonarum ianuarii tabellario
Tigurum perferendas dedi. An reddantur recte, nescio; ego
sane vehementer dubito, cum quod per se iam sint hybernae
navigationes odiosae, tum quia pervagatum est vitium apud
eiusmodi homines, ut vel negligentes sint vel omnino
infideles; idcirco eas denuo tua causa describendas putavi.
Multa cognosces ex literis, quas post Stumphii a nobis
discessum trinas ad te dedi; gratos tibi optatosque esse,
qui de virorum principum benevolentia erga te rumores a me
significantur, non dubito, mi dulcissime pater,
praestaborque et enitar, ut indies magis magisque haec inter
vos augeatur et conservetur amicitia. Te quidem in dies
mehercule habeo chariorem sollicitudinesque meas quotidie
magis tua plane summa merita exacuunt, ne quid aut ex amore
aut ex iudicio tuo deperdam. Constans iam aliquot dies
percrebuit rumor Iohannem Chekum auratum militem, regiae
maiestatis institutorem, cancellarium Angliae hoc concilio
creandum: Eliensis episcopus ad tempus duntaxat isto
officio fungitur, donec alius ad illum honorem perpetuus a
parliamento decernatur. Tu velim ad illum diligenter
scribas; vir enim tui cum primis est amans ac studiosus,
praeterea summae existimationis atque dignitatis homo:
argumentum tibi nequaquam deesse poterit. Is unus ac pene
solus cum Treherno nostrae huius salutis author semper fuit.
Deinde Ulmios meos, tua commendatione ad Coxum adductus,
perquam benigne ac humaniter in aula regis accepit. Postea
Alexandri studia defendi iuvarique a Warwicense curaturum se
lubenter affirmat. Titulum Warwicensis iam plenum ac
integrum accepisti; id unum hoc tempore postulat, ut
promissa tua exolvas, quod ut enitare contendasque, vel
potius ut perficias, posse enim te mihi persuasi, vehementer
et etiam atque etiam rogo. Res maximi est momenti ac
ponderis, quod tute ipse pro tua summa prudentia facile
cogitabis. Rectissime feceris (mihi crede) si futuris hisce
nundinis literas quam diligentissime ad illum scribas,
quibus et studium illi tuum ac operam singulariter deferas,
et pro eius celsitudinis erga te benevolentia gratias agas:
in his vero omnibus, quae ad tanti principis dignitatem
facere videbuntur accurate contexes.
Haec hactenus. Petrus Martyr adhuc Londini suas agit partes
in constituendis legibus sacris. Liber eius necdum allatus
est: falsissimi sunt Byrkmanni. Filia principis convaluit
ex magno et periculoso morbo. Mira nunc parturit, quae in
lucem tua cum laude brevi sunt exitura. Inventus est hisce
diebus magnus thesaurus optimorum librorum: Basilius in
Esaiam et Psalmos Graece, et aliquot alia scripta, seu
fragmenta potius, eiusdem authoris; Chrysostomus in
evangelia Gręce; integer Proclus; Porphyrius et Plotinus
Platonici. Illos libros omnes ipse hoc die vidi. Reliquum
est nunc ut valeas, pater in Christo colendissime,
ignoscasque rusticitati mearum literarum; nam et festinans
scripsi, et ludis, seriis quidem illis, vehementer
impeditus. Oxonii,  5 febr. 1552.
Tuus discipulus et in Christo filius,
Iohannes ab Ulmis.
Literas omnes meis includito, praecipue Cheki: ni effecero
ut literas a  Warwicensi accipias, fidem mihi nullam amplius
habeto.
Titulus conveniens dignitati Warwicensis:
Illustrissimo principi ac domino, d. Iohanni Dudlaeo,
potentissimo Northumbriae vel Northumbrorum* (* a.R.: ...
.... .. ) duci, comiti a Warwik, domino Lyslae, regnorum
Angliae, Hybernię et Francię regis consiliario summo
ac principi.
Scripsit ad te dux Suffolchiae, filia eius, Haddonus,
Elmerus et Scinnerus, quorum literas ad te misi omnes, ut
supra ostendi. Oglethorpus, doctor et vicecancellarius huius
academiae, tuas iam avide expectat literas, itidem
Hardingus, vir absolute doctus.
Ornatissimo viro d. Heinricho Bullingero, Tigurinae
ecclesiae archiepiscopo, domino suo longe colendissimo.
Vom herzogen von Suffolk.
