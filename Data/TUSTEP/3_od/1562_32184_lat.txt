<nr>[32184]</nr>
<ae>Bullinger an Girolamo Zanchi</ae>
<od>Zürich, 16. Dezember 1562</od>
<vo>Zürich StA, E II 377, 2380f
/ Kopie v.
Ludwig Lavater</vo>
<dr>Druck</dr>
<re>Regest</re>
<tx>Dudum per alios intellexisti, Hieronyme, charissime frater, venerandum et charissimum meum compatrem Martyrem relictis nobis in difficultatibus et miseriis ad coelestia gaudia migrasse ad dominum, cui fideliter servivit.
Nunc igitur agitur de successore illi surrogando, cumque multorum animi in te inclinent, ut qui illius diligens sis discipulus, sanę doctrinę evangelicae fidelis assertor, ad profitendum quoque, ad docendum et disputandum satis instructus, experiri his meis literis apud te
volui, si, quando agatur de eligendo successore Martyris et tu nomineris, quid de te amplissimo magistratui et collegio ministrorum polliceri possim.
Peto itaque, absque mora et per primum quemque tibi oblatum nuncium ad me diligenter et significanter, ita ut legere possim, animi tui sententiam perscribas et quidem secreto, ne quis intelligat; nolim enim hoc propalari.
Necessarium vero inprimis erit, ut mihi significes, an citra ecclesiae et scholae Argentoratensis detrimentum discedere possis, in qua stipendium quidem habes, professionem vero nullam habes.
Nollemus enim aliis facere, quod nobis nollemus fieri.
Quodsi citra damnum ecclesię et scholae et bona cum gratia magistratus et scholarcharum discedere licebit, feres tecum procul dubio testimonium ab illis acceptum bonum, quod nostris commonstrare queas.
Apud nos vero quae tibi munia sint obeunda, non est, quod multis exponam.
Scis, quam Martyr beatę memorię functionem sustinuerit; ei tu in laboribus et stipendio succedes; stipendium tamen huius anni usque ad natalem Ioannis Baptistae benigne Martyris viduę donatum est.
Inde vero et labores et stipendium una progrediuntur, quanquam mallem te citius, si deligereris, advenire.
Requirimus vero talem modis omnibus virum, qualis fuit Martyr noster, hominem laboriosum, pacificum, benignum, non negligentem, non contentiosum et rixosum, sed qui pacem inter fratres alat, non discordiam serat, hominem praeterea requirimus simplicem et expositum, non involutum variis opinionibus et quaestionibus interminabilibus, non intentum rebus curiosis et nihil facientibus ad salutem.
Ac progressus est Martyr noster in exponendis literis sacris expedite, non inhaesit uni alicui capiti
nedum loco scripturae alicui dies aliquot aut menses, quod alioqui a doctis viris saepe solet fieri.
Cupimus autem nos in schola nostra progredi professores et textum, quem vocant, bene explicari et commode applicari rebus praesentibus, ut inde luculentus fructus redeat ad diligentes auditores et, si quando in locum aliquem communem egrediuntur, breviter et methodice eum explicari et maturo in viam regredi.
^$Adiungeris autem collega d.
Iosiae Simlero, charo meo genero, quem mirum
modum Martyr noster amavit et cum quo in summa concordia vixit.
Quae fides, confessio et doctrina sit nostrę ecclesiae, non est quod scienti multis referam.
Iurant autem ministri et professores omnes se nihil dicturos aut asserturos contra scripturam canonicam, se denique perseveraturos in nostra illa doctrina neque unquam quicquam in hac nostra ecclesia innovaturos aut nova dogmata nondum collata cum synodo scripturisque explicata et confirmata ac recepta proposituros.
Quae quidem omnia tibi ut et Martyri non iniqua, sed maxime necessaria videri arbitror.
Et quidem perstitit ecclesia Tigurina per dei gratiam a prima sui institutione constans semper in eadem fide et doctrina neque unquam mutavit quicquam, quod tamen nonullę(sic?) solent frequentius, quam iustum sit et commodum, in dogmatibus aut ritibus.
Fuit hactenus per singularem dei gratiam pacifica semper et concors neque dissidia et concertationes inter fratres exortae ecclesiam afflixerunt et conturbarunt rempublicam.
Hanc felicitatem a domino nobis perpetuam concedi peroptamus et, quantum
quidem poterimus, studiis intentissimis retinere studebimus ac te similiter affectum fore, si ad nos concederes, nobis pollicemur.
Ista autem omnia candide tibi referimus, ne quid rerum nostrarum et instituti nostri nescias, denique ut rectius de rebus hisce omnibus tecum deliberes, denique animum illum tuum omnis pietatis, pacis et honestatis cupidum libentius ad nos inclines et mature de tua erga nos voluntate perscribas.
Inprimis autem orabis dominum una nobiscum, ut is nostri misertus nobis, ecclesiae et scholae virum det integrum, simplicem, pie doctum docteque et religiose pium, constantem fortemque, pacificum item, et qui sit secundum cor dei, cui te, chare frater, una cum tuis commendo.
Praestaret etiam me scire, quali sis instructus familia.
Vale aeternum, colende domine et frater charissime.
Salutabis clarissimos viros d. Ioannem Sturmium,  d. Conradum Hubertum, d. Dasypodium et caeteros.
Si quid habes
certi de rebus Gallię vel Angliae et de comitiis Francfordianis aut aliis rebus memoratu dignis, communica,
obsecro [Dazu a.R.: "Coniice illa separatim in aliquam chartam.") Milites et militum duces foederatorum nostrorum suis
hominibus nihil nisi fausta scribunt, nostrorum res omnes deploratas esse commemorant et in proclivi, ut corruant, cum et
pecunia destituantur et commeatu vel proventu; ego tamen meliora spero, donec tu, qui ex Gallia certa habere potes, eadem mihi, quod absit, affirmaveris.
Verum, utut res illa cadat, negocium hoc dei est omnipotentis.
Concilium Tridenti progreditur pertinacissime et iam novum habet aurigam cardinalem Lotharingum, Guysii Hamanni Gallici fratrem.
Venit is non ita pridem cum multis episcopis, abbatibus et doctoribus Tridentum.
Dominus dissipet concilia impiorum et firmet veritatem suam etc.
Tiguri  16. decembris anno 1562.
<un>Heinrychus Bullingerus, Tigurinae ecclesiae minister,
                                          frater et symmysta tuus.
<lz>Clarissimo viro d.
Hieronymo Zancho Bergomati Argentinae agenti, domino meo colendo et fratri charissimo.
