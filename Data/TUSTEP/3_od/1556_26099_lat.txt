<nr>[26099]</nr>
<ae>Philipp Gallicius an Bullinger</ae>
<od>Chur, 11. Mai 1556</od>
<vo>Autograph: Zürich StA, E II 365, 614f.
(Siegel...)</vo>
<dr>Gr. I., S. 445f.<dr>
<re> </re>
<tx>S. Tuae humanitatis literas de Cantuariensi archiepiscopo ac
Traversis etiam salutandis accepi; eas D. Traverso seniori
transmisi sciens me rem gratam illi facere iam senio gravato.
Licet enim domi et in pago suo satis exequatur, quae sunt
necessaria, alio tamen non progreditur aut perraro. Comander
noster nunc satis valet, etiamsi non illis viribus, quibus ante
menses aliquot; suggestum tamen solito sibi more conscendit. -
In Foederibus nostris ecclesiae in fidei professione perstant;
numerus quoque Christo nomina dancium in dies crescit, graciae
Deo. Quanta fuerit sedicio in feriis paschalibus in Valle
Tellina, iamdudum cognovisti per ipsos Italos, qui scripserunt
istuc. Monachus, quo instigante motae sunt turbae illae, obtulit
se ad disputandum scripturisque sanctis evincendum omnes, qui
missam nolint, esse diabolicissimos haereticos et mulieres
eorum, qui missam aliquando celebrarint, non posse legitimas
esse uxores, sed deteriores turpioresque quibusvis scortis; item
alia quaedam istiusmodi, maxime omnium, quod Tria Foedera
haereticos audiant concionatores. Foedera nostra his diebus hic
congregata miserunt administratoribus, quos habemus in Valle
Tellina, ut monachum huc, Curiam inquam, adducant racionem
sermonum suorum redditurum. Tempus denunciatum Curienses
nundinae, denunciatumque ad idem tempus ain bytag. Ego credo
monachum venturum stipatum aliis suae farinae hominibus,
cucullatis, inquam, aliquot callidissimis; dixit enim mihi
episcopus noster missum illum esse a cardinali nescio quo.
Quidam credere nolunt eum venturum huc, sed fuga sibi illum
consulturum. Homines divites spoponderunt pro eo disputaturum
illum; si venerit, erit, quod agamus. - Fratres, qui in Valle
Tellina, ordinaverant legatum ad clarissimum senatum vestrum
impetratum, ut rogaret nostra Foedera pro se; ego dissuasi
iussique nuncium resistere et quietum esse: Tigurinos satis esse
oneratos invidia statimque, ut illi scripserint, fore, ut rogati
scribant in contrarium et Quinque Partes; dominis nostratibus
non arridere, si senserint aliunde quaeri auxilia, cum nondum
tanta sit necessitas. Restitit ita, ut rem ad te deferam. Tu
more tuo scribe ad me libere de hac re. Scias hoc: negocium hoc
agi magna cura et tamen tectius. - Hac plurimi transeunt milites
satis pecuniosi. In lacu Comensi submersae sunt tres naves
militibus oneratae, qui omnes suffocati sunt. Ex Italia de
nostris legatis nihil audimus, nisi quod audivimus ante
hebdomadas aliquot, iam protritum. Nostrates vehementer
indignantur nostro ex Foedere Griseo appellato, qui Romam
petiit. Turcam audimus petere Pannonias. Nova praeterea audimus
nulla. - Quum ultima haec verba scriberem, venit ad me vir
quidam tuas mihi longe ut semper gratissimas adferens literas.
Quod scribis, verum est; sero venit. Ad haec omnia, vir
colendissime, cave, ne semper scribas nec ad me nec ad alios;
sed serva te ipsum integrum ac validum, ut nobis et toti mundo
possis scribere, qualia iam saepe fecisti. De Summa tua et
Apologetica responsione nunc nolo scribere, quum satis prolixus
fuerim.
^$Vale in domino Iesu et Philippum tuum redamare non desine.
^$Ex Curia, die 11. Maii anni 1556.
^$Tuus totus Gallicius.
<lz>[Adresse ...]:fehlt.
