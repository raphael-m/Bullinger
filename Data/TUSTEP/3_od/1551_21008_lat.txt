<nr>[21008]</nr>
<ae>Pier Paolo Vergerio an Bullinger</ae>
Vicosoprano, 7. Januar 1551.
Zürich StA, E II . . ., 441f.
Gr. I, S. 189f.
Orig. (Aut.)
Scripsi nuper ad te, vir clarissime, ternas literas atque
non[n]ullis de rebus, quae in Italia geruntur, commonefeci.
Nunc, quum inciderit occasio, qua proprium nuncium Curiam
mitto (nam hinc a papistis, inde ab anabaptistis misere
vexamur), volui has modo ad te. In summa: nunquam Italia
sensit eiusmodi pressuram et persecutionem, qualem nunc
sentit. Sathan, id est papa, prorsus furit atque insanit cum
suis. Sępe multos trahit in carcerem, saepe multos ad
triremes relegat et saepe in rogum coniicit. Multi
diffugiunt atque ad me, scilicet laceri et semimortui,
accurrunt; quod ego onus fero, ut possum, certe diutius
ferre haud potero. Utinam ex Anglia aliquid boni pro fratrum
horum salute! nam de me ipso non sum anxius. Puto te
audiisse oblatam fuisse Caesari bullam concilii, qua
invitantur, imo coguntur episcopi (papistici inquam), ut
kalendis maii tanquam organa papalia sistant Tridenti
evangelium condemnaturi; nam qui hoc non videt ita futurum,
nihil videt.
At audi, ut suas impias cogitationes ipsemet cottidie magis
aperiat. Non modo enim edita epistola ap[p]robavit librum,
de quo scripsi, sed bullam edidit, cuius exemplum apud me
habeo et feram ego ad vos, in qua suis creaturis, nempe
episcopis, interminatur, ne ullum omnino librum ex nostris
legant. Atque eos ignaros causae nostrae, indoctos, impios,
asinos rudes ad concilium ablegabit. Sed brevi editurus sum
(spero ante 20 dies, nunc sub prelo est) librum, quo toti
Europae patefacio horribiles atque incredibiles quasdam
insidias atque imposturas horum demoniorum. Ego ad vos
cogito; sic enim necesse puto pro ecclesiarum salute et dei
gloria. Valete, fratres reverendissimi, et rogate pro nobis.
Dominus Iesus servet vos a malo.
Vicosoprani, postridie epiphaniae 1551.
Vergerius, servus Iesu Christi.
[Adresse fehlt.]
