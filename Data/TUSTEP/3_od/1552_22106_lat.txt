<nr>[22106]</nr>
<ae>Georg Frölich an Bullinger</ae>
Augsburg, 10. Mai 1552.
Zürich StA, E II 346, 274. / Orig.(Aut.)
S.  Quę pręsagivi, cum proxime apud te essem, nunc in
propatulo sunt. Perstringerem lubens omnia ad unguem<f1>Adagia, 1, 5, 91 (LB II 216f).<fe>, nisi
egritudo mea et temporis angustia obstarent. Augustana
respublica cum principibus confęderatis facile pepigit.
Ulmenses tam religionem puram quam maiorum suorum privilegia
penitus respuunt; propterea ipsis tantum cum papistis
convenit. Hauserunt fortassis spem et consolacionem nunquam
apparituram. Ego quidem valde timeo, ne intra paucos dies
misere obruantur.Territorio et possessionibus suis sunt
omnino privati; quodsi insuper expugnabuntur ex civitate,
vix pagus erunt, ita iuraverunt principes. Rex Gallię ad
Rhenum belligerat, nescio autem quibus avibus. Dux Mauricius
Saxo Lyntzii tractavit de pace cum rege Ferdinando, qui
omnem movet lapidem, ut negotium componatur; iam se contulit
ad Cęsarem condiciones pacis in triduo ad principes
rescripturus, quę, ut quidam principum mihi retulit,
eiusmodi sunt, ut Germanis neutiquam sint detrectandę.
Consistit ergo pax et bellum post deum in arbitrio Galli,
qui haud dubie longe repetiturus est, quatenus fidendum et
concedendum sit; priores enim compositiones faciunt eum
cautum. Quantum ego coniectura adsequi possum, fere universi
Germanię principes exceptis episcopis (quibus meo iudicio
titulus principalis brevi decedet) unanimes sunt, non tamen
aperte. Magna profecto recuperandę libertatis oportunitas
nobis offertur, si ea uti velimus; cum vero tot papistę
aliquot annis hactenus recens emerserint, inter quos perdita
Ulma non minima est, nescitur, quid deo visum fuerit.
Magistratus Augustanus pristino ordini restitutus est, sed
per inscitiam aut potius oscitantiam accidit, ut pessimi
papales in senatum recepti sint, ita ut piis ne verbum
quidem contra Sathanę regnum vel hiscere queant, quod non
adversariis reveletur. Putant porro fore, ut aliquando
eiiciantur, o calculum fallibilem. Audio pręterea
revocatos esse nonnullos ex prioribus ęcclesiasticis
nostris; cur autem nondum adsint, ignoro. Malevoli valde
disputant de iuramento ipsorum de non redeundo in urbem
facto; si potuerunt senatus Cęsariani iuramenta solvi,
poterunt etiam me iudice dissolvi, quę nonnisi coacte
contra pietatem et contra ius facta sunt. Ego sum et ero in
hoc totus, ut primum quęratur regnum dei, inconsyderato
quid deinde subsecuturum sit. Cum itaque tanta rerum
immutatio hic facta esset et in dubium veniret, an ego ab
omni civitatis functione et sacramento liber essem, pecii
liberationis beneficium instantissime, quod autem impetrare
non potui; obtulerunt ergo mihi functionem pristinam, a qua
ita abhorreo, ut mallem durissima quęque pati quam iterum
sic implicari. Causa hac mea diu multumque hincinde
ventilata tandem eo deventum est, ut ego functionem advocati
....... et consiliarii senatus susceperim, essetque bene
mecum actum, nisi diuturni bellorum motus obstarent et nisi
...... Augustana confessio nimirum semipapismus nos olim non
divexaret. Constitueram sane prorsus apud me propter sanam
religionem me ad Helvetios conferre; sed patulus mihi locus
fere nusquam ibi erat. Non parum certe sępius admiratus
sum, cur Letus exulans usque adeo derelictus fuerit, qui
tamen extraneis benefacere tantopere studuerit. Fiat ergo
adhuc, quod bonum est in oculis domini. Te oro efflictim, ut
aliquando ad me scribas; nunc scribere non adeo periculosum
est, ut fuit.
Respublica Norinbergensis cum liberatoribus patrię
iamdudum, licet clam, accordavit. Quomodo se Arg[ent]inenses
gesturi sint, pauci dies declarabunt; mihi quidem refertur
illos Augustanis cito similes futuros.
Vos, pro quibus nunc etiam pugnatur, orate dominum pro
fęlici et salutari harum rerum progressu, ut, si qui
manum
non adhibent, adhibeant animum. Nescio profecto, quam tuti
fuissetis aliquando, nisi nostra calamitas vestrum fuisset
propugnaculum.  Vale, vir clarissime atque ex intimis chare.
Dic ex me salutem cunctis bonis, precipue dominis
consulibus, Gvaltero, Hallero, Gessnero, Bibliandro,
Pellicano, Gvolffio, Frisio etc.
Raptim ex Augusta  10. maii 1552.
Tuus Georgius Lętus reipublicę Augustanę a
consiliis.
Dem erwirdigen unnd hochgelerten herren Heinrichen
Bullinger, vorgeern<f1>Antistes.<fe> der kilchen Zurch, minem innsonders
lieben herren.                         Zu[rch].
