<nr>[21308]</nr>
<ae>Henry Gray an Bullinger</ae>
London, 21. Dezember 1551.
Zürich StA, E II 369, 37.
Orig. (v. Aylmer geschrb.)
Salutem in domino etc.
Quod literas antehac a me nullas accepisti, charissime
Bullingere, quibus et meam, erga te benevolentiam, quam
plurimis rationibus commeruisti, testificari et pro tua
incredibili erga me humanitate, quam habeo perspectissimam,
gratias ex animo agere possem, nihil aliud in caussa fuit
quam reipublicae nostrae negotia, quibus meum studium, labor
et diligentia impendenda fuit, nisi vellem nec meo in deum
officio nec dignitati meae nec multorum expectationi omnino
satisfacere. Facile igitur hanc tantam perferes moram, scio,
pręsertim cum meum erga te amorem nullo modo et tempore
multo minus minui posse confidas velim. De libello, quem mei
nominis auspiciis aedidisti, non solum mea ipsius, sed
totius etiam ecclesiae christianae causa, quas debeo,
gratias ago divinamque erga suam ecclesiam bonitatem et, ut
apud Paulum est, <gr>jilanJrwpian</gr> agnosco, quod
huiusmodi luminibus suam ecclesiam ornare et illustrare
voluerit, ut, qui rudiores sumus, eos in trita verae
religionis via sequamur duces, qui et possint pro iis, quae
adeo acceperunt, donis et velint pro sua in fratres pietate
sedulo, qua insistendum via est, praemonstrare. Actum
siquidem de nobis esset, nisi huiusmodi in sua ecclesia
parasset columnas, quae eam alioqui absque omni dubitatione
ruituram sustentare possent. Multum etiam me tibi debere
fateor vel filiae meae nomine, quod sanctissimis tuis
scriptis nunquam non ad veram in Christum fidem, sacrarum
literarum studium, morum integritatem, et vitae innocentiam
horteris; quod ut deinceps facias, quam potes saepissime,
vehementer abs te contendo. Vale, ornatissime Bullingere, et
tuos in ecclesia conatus bene fortunet deus optimus maximus
teque semper tueatur: Ex aedibus meis Londini  21. decembris
1551.
Henricus, Suffolciae dux.
Clarissimo viro Henricho Bullingero, Tigurinae ecclesiae
ministro, hae tradantur literae.
Darunter von d. Hd. des Joh. v. Ulm?: "a duce suffolchiae."
Unten am Rand von Bull.s Hd.: "Huic principi dicaveram 5.
Decadem sermonum meorum, tum erat marchio Dorcestriae, anno
1551 factus est dux Suffolciae."
