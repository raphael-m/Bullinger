<nr>[29053]</nr>
<ae>Bullinger an Friedrich von Salis</ae>
Zürich, 4. April 1559.
<vo>Chur, Kts.-Bibl.
Ms. B 1818, 19. / Orig.
(Aut.)
Gr.
II, 131 R.
S. D. Ad binas tuas literas unis respondeo et te, vir clarissime, oro, ne id indigne feras; etenim tribues hoc meis inexplicabilibus negotiis, quae circa pascha solent esse molestiora.
Priores scripsisti calendis martii, posteriores 5. eiusdem mensis.
Excusas in his et te et filium Ioannem ac suspicaris Hectorem, fratrem tuum, detulisse falso filium.
Ego vero, colendissime mi domine ab aliis hoc audivi, non ab Hectore, quem in praesentiarum bona fide excusatum apud te cupio; utcunque enim large
loquatur, hac tamen in re noli putare, eius delatione haec innotuisse nobis.
De tua fide et integritate nihil dubito ac nolo te solicitum esse eius rei gratia.
Scio te meliorem de me existimationem habere, quam qui credideris me pueris victum detraxisse necessarium, sed et, cum mihi bene conscius sum, susque deque fero omnes omnium calumnias, accusationes atque querelas.
Hector an de me queratur nescio; hoc scio ipsum nullas habere causas querendi iustas, si modo quid de me queritur . . . . . .
. . . . . . . . . .  Quotidie propemodum ipsum obiurgo; sed hoc ei debeo; a plagis abstineo, quamquam non raro dignus esset, qui vapularet; at molestum est hoc mihi.
Proinde nuper scribebam ad te conducibilius fore puero, si hospitem consequatur magis ociosum, et qui non gravaretur uti virga; conduceret hoc puero supra, quam dici potest.
Nihil conqueror de ingenio discendis literis non inepto, et discit satis commode, quod discere iubetur, nec infeliciter reddit, unde propter doctrinam nihil
contende cum eo.
Caeterum animus eius effrenis est et effusus plus quam petulanter.
Si iam corripias ipsum verbis sęveriter et disciplina admoneas, ab hoc et illo abstineat iubeas, audit quidem nec obmurmurat, sed prima quaque occasione oblata mox redit ad ingenium.
Animum ergo illum indomitum et timore vacuum odi.
Corrigi interim hoc vitium posset, si magistrum consequeretur laboriosum indefessum.
Ego, quod libere fateor et tu ipse nosti, fessus sum et laboribus aliis et multiplicibus
exercitatus.
Si tractabilis esset et timorem haberet insitum, facile regerem et libenter illum retinerem in gratiam senis mihi reverendi et tui amici, incomparabilis; sed cum metuam, ne negligatur apud me, in tempore nuncio.
Tu haec patri aut saltem ea, quae ipsum non contristent, significabis et commode quidem; scribere ipsi peculiariter non possum [am Rand noch die Bem.: "Postulavit parens, ut ipsi scribam per hunc Laurentium Lumagam.")
Salutabis humanissime ipsum et socerum et omnes.
Plurima alioqui haberem, quae scriberem, si tantum esset ocii; scribam alias.
Tu me ama, ut soles.
vale.
Tiguri 4. aprilis anno 1559.
                                                      Bullingerus tuus.
Utinam mature et bene curaveris literas destinatas meo Christophoro.
Dem edlen, vesten Fridrychen von Salis, comissarien zuͦ Cläven, sinem günstigen, lieben junckheren.
