<nr>[22053]</nr>
<ae>Philipp Gallicius an Bullinger</ae>
Chur, 29. Februar 1552.
Zürich StA, E II 365, 93 - 96.
Gr. I,  S. 241 - 44.
S. Quem vocare iussisti Ioannem Ehingerum, vocavimus. Is
unus ex duobus illis fuit, qui huc quaesitum loca sibi
venerant. Iussimus itaque extemplo advolare aut, si venire
nollet, ad te scriberet atque ad nos se non venturum.
Veremur tamen egre receptum eum iri propter liberorum
multitudinem; octo enim illi sunt. Utrumutrum factum fuerit,
tibi sine mora scribemus. Caeterum ex literis tuis duo
percepimus: unum invidiam nobis potestate nimia vitandam,
alterum Vergerium mihi civilius honorificenciusque
tractandum. Ex his satis olfacimus, quid tibi sit nunciatum,
eciamsi circumspectis tuis verbis prudenter dissimules ac
celes nec aliter loquaris, quam te deceat obiurgantem
fratres hortantemque ad concordiam. Hic* (* a.R.: c .. .. ..
.!) necessarium duximus respondere, cum ut innocenciam
nostram tibi ostendamus, tum ut praemonitus omnia non credas
omnibus. Vir humanissime, devora, obsecro, per charitatem
tantilli temporis tedium. Ad primum igitur: fratres, qui in
nostris Foederibus Christum praedicant, non conveniunt ad
nostram, qui Curię sumus, convocacionem, sed quando ipsis
visum fuerit, et in locum, quem constituerunt ipsi.
Congregati et praesentes iam omnes primum omnium unum ex
omnibus eligunt, qui sentencias roget et reliqua in ea
synodo necessaria peragat; ei duos adsunt (assessores
vocamus) qui illum agendorum moneant, ut expedicius omnia ac
decenter absolvantur. Finita synodo ea indicitur alia
futura, cui locum et diem assignant congregati omnes
saepissime extra civitatem nostram, ubicunque visum fuerit
ipsis. Postremo congregati adhuc omnes unum aliquem ex
fratribus eligunt, qui omnium nomine et authoritate
notabiliora, quae forte inciderint inter synodos, peragat,
scribat, si quid, inquam, inciderit, quod differri non
possit in sequentem synodum. Hunc ministrum vocamus, quem
novissime iam plus semel constituerunt patrem Comandrum,
quod is caeteros et prudencia et authoritate excellat; non
raro constituerunt alios aliis in locis ministros. Hunc
morem servavimus iam inde ab inicio renati apud nos
evangelii. Dices: quo mihi ista? Ut ex his synodi nostrae
tocius placitis contexat prudencia tua sibi pro nobis, qui
Curiae sumus, apologiam contra calumniatores, qui nos
tyrannos, reliquos autem fratres servos faciunt: num
peccet, si, qui Curię constitutus ab omnibus est
minister,
solus scribat omnium nomine, aut si, qui electus, in
congregacione plura verba faciat quam alii non electi ad hos
etc. Certe affectati primatus ecclesiastas Curienses nemo
fratrum unquam insimulavit praeter excommunicatos aliquot
propter quotidiana et manifesta sua crimina, quorum
calumnias nunc movet iste. "Cur faceret hoc?" dices. Ipsum
noluimus creare inquisitorem seu visitatorem in nostris
Foederibus, quod saepe iam petere est ausus a nobis, et
nihilominus libris impressis est sparsum per Italiam Petrum
Paulum Vergerium visitatorem esse in dicione dominorum Trium
Foederum. Si tradidissemus ei potestatem, quam petere ipsum
non puduit, tum quidem fuissemus viri egregii. Sed hoc ad
alterum, ad quod nunc descendimus. Vergerium ergo nos
honorifice excepimus omnes semper, eciamsi nullis placere
possit fastus, qui pereptuo illi inest, et plurimis parum
gratus ob id sit. De me vero quid quaeratur, nescio, nisi
forte hoc, quod in faciem ei dixerim alium eum esse quam
appareat: foris quidem videri tenacem purae Christi
doctrinae, quam  nunquam non habeat in ore, ac fraternitatis
amatorem, propius vero consideratum non deprehendi eundem.
Hoc verbum facile concesserim civile non fuisse; at verum
fuisse perseveraverim. Ausculta, rogo per tuam humanitatem
et pacienciam; res mihi agitur seria: ne excidem viro tibi,
cui probari malo quam sexcentis aliis. Ergo hominem, qui
deitatis personas et trinitatem confiteri nolebat, qui
matris domini virginitatem sempiternam non recipiebat, qui
vitam animarum nostrarum post corporis mortem non
affirmabat, qui Camillum Renatum, perniciosissimum
anabaptistam, ut orthodoxum laudabat (si videres librum,
quem hic contra parvulorum ac nostrum, quem sub papa
accepimus, baptismum scripsit, in quo vos Tigurinos
nominatim impetit): talem, inquam, hominem, illa in pectore
gestantem et proferentem Vergerius, purae doctrinae tam
observans fideique christianae in Italia, in Rhęcia, in
Helvecia columna et stabilimentum, recipi in consorcium
nostrum volebat et ecclesiae Christi praeficiendum esse
concionatorem suadere non desinebat. Contra alium, qui
dixisset in coenę dominicae peractione non satis esse
verba institucionis domini e suggestu praedicasse, verum
etiam esse illa in mensa panis et vini posita recensenda
super illa, hunc, inquam (bonum alioqui virum et
literatissimorum christianissimorum ecclesiae suae virorum
testimoniis luculentissimis purgatum nobis atque laudatum)
ipse tamen Vergerius abominabatur clamitans, accusans,
scribens papistam esse; purae doctrinae sectatorem non esse,
qui talia diceret; cavendum et istiusmodi plura. Quae cum
non desineret urgere ac suadere, ut nimirum reciperetur
ille, hic autem papista iudicaretur et pestilens, tum quidem
ego, cum finem is non faceret suadendi nobis, motus
indignitate praeposteri iudicii et quod modestia nostra
abuti pergeret, dixi ei verbum illud, ut sciret me rem
intelligere ac tandem desineret obtundere nos iniqua sua
peticione. Neque hanc causam solam habui obiiciendi ei
illud, quod dixi, sed alias adhuc plures, quas possem
commemorare, et quid tentarit contra optimos fratres, qui
ipsi supplicare noluerunt. Sed puto satis esse huius; scio
in cuius conspectu loquar. Ne credas perturbato me animo
loqui. Laudo et ego virum, per omnia tamen haudquaquam.
Deprehendi saepius quam tu, quam sit homo. Ego in ea sum
sentencia, ut credam Vergerium nos amaturum nunquam, nisi
eum pro domino nostro receperimus et fecerimus, quicquid
ipsi libitum fuerit et nobis solo nutu ostenderit. Nos minus
diligimur a nostratibus, penes quos aliqua est autoritas,
quod Vergerium habeamus socium, non tam propter religionem
quam propter arroganciam fastumque eius. Nihilominus
excipimus eum nos quidem ecclesiastae ut semper
honorificentissime. Scias et hoc: Celsus Martinengus his
diebus hac transiens et Vergerium et Paravicinum illum mihi
defendit: scripturis canonicis probari non posse trinitatis
aut personarum vocem; non debere ergo, qui Christi discipuli
simus, non patrum, vocibus uti externis; Marię
virginitatem post primum illum partum certam nobis ex
scripturis non esse; baptisterium eiiciendum e templo.
Comander miratur, quid sibi istis velint; ego puto plura
illos in pectore gestare, quae propediem effundent, quum
fuerint ausi. Ex Italia auditur esse ibi, qui non vereantur
dicere Christum ex Iosephi semine natum esse, quae vero
Matthaeus ac Lucas tradant de concepcione Christi de spiritu
sancto, aliunde infulta esse evangelio. Ambitiosa ingenia
quiescere non possunt nec eadem via cum aliis ingredi.
Posthac tam prolixus nunquam ero. Nunc volui, ut rem omnem
intelligens scias innocentem me esse; nam quod feci, non
iniuria feci. Tu interim dicere poteris cum illo: forsan et
haec olim meminisse iuvabit.
Hic audiciuncula est Gallorum regem ac Germanię proceres
non paucos amice coniurare. Ex Tridento nihil omnino audimus
ut ne de imperatore. Comander et Pontisella te plurimum
salutant, qui ambo has meas literas legerunt. Dominus Iesus
te nobis diu conservet incolumem. Amen. Si quid est, quod
velis nos scire aut facere, scribe, impera, clarissime et
integerrime dux christiani exercitus. Ex Curia Rhetiarum,
die ultima februarii anni 1552.
Tuus in omnibus Philippus Gallicius.
Modis omnibus magno viro d. Heinricho Bullingero, domino suo
colendissimo etc.
                                         Tiguri.
