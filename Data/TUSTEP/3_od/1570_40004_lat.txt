<nr>[40004]</nr>
<ae>Bullinger an Johann Jakob Haller.</ae>
Zürich, 20. Januar 1570.
Zürich StA, E II 377, 2492. / Orig. (Aut.)
S. D.  Literas tuas, fili dilecte, accepi et valde probo
tuum studium. Non est importunitas nullave impudentia, si
iuniores scribant senioribus, praesertim beneficia accepta
agnoscentes atque celebrantes. Laudi hoc datur merito; sed
et ampliora conferendi beneficia suppeditant occasionem vel
saltem stabili beneficentia benevolentiaque perseverandi. Ac
scias volo tibique perusadeas, quod te amavi semper et amo
etiam nunc et paratissimus sum inservire tibi tuisque
commodis, quantum videlicet meae possunt vires. Perge tu
modo in studiis bonis, time deum et supplica illi sedulo, ut
aliquando studia tua ecclesiae eius prodesse queant. Sunt
multa, quae te impellunt, maxime vero exempla domestica.
Avus tuus paternus mihi notissimus vir fuit integerrimus et
verae religionis peritissimus, doctor ecclesiae
celeberrimus, qui et sanguinem fudit suum pro testamento
dei. Avus maternus itidem mihi notus et charissimus verae
religionis amantissimus erat. Virtus patris, patrui et
consobrini Hallerorum celebris et ipsa est. Habes ergo non
vulgaria exempla, quae imiteris. Deum ora, gratiam tibi
conferat, ut possis. Proposuit etiam apostolus in 2. ad
Timotheum epistola Timotheo exempla aviae Loide et matris
Eunicae. Cur ergo te quoque non admoneam aviarum piissimorum
et matris optimae et piae, syncerae religionis? Perge, perge
mi fili, in tramite virtutum. Dominus misereatur tui et
servet te.
Quod Thersites et Stentor ille nos criminatur, ut scribis,
iudicem habebit deum. Ego huiusmodi rixatores et clamosos
histriones praetereundos magis arbitror quam obiurgendos;
destruent illi semetipsos aliquando. Dominus misereatur
eorum; nam sine nostra culpa nos persequuntur et nostra
calumniantur. Vellem, diceres Iacobo Hirssgartero me valde
mirari, cum ei scripserim per Lucium Nierum, (a.R. fehlt
"cia") ille mihi petenti dedignetur respondere.
Saluta ipsum et reliquos nostros Tigurinos studiosos. Vale
aeternum.
Tiguri  20. ianuarii 1570.
H[einrychus] Bullingerus senior.
Optimae spei adolescenti Ioanni Iacobo Hallero Tigurino
Basileae operam danti bonis literis, dilectissimo filio.
                                   Basel.
Darunter v.a.Hd.:  "20. ianuarii 1570."
