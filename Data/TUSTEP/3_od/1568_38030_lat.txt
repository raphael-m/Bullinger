<nr>[38030]</nr>
<ae>Johannes Haller an Bullinger.</ae>
Bern, 28. März 1568.
Zürich StA, E II  370, 395. / Orig. (Aut.)
S.  Praesentes literas ante aliquot dies Geneva accepi, et
dolet mihi, quod eas non citius ad te transmittere potuerim.
Quaesivi, qui vel Küngsfeldum irent; sed nec istos invenire
potui; proinde, si quid in mora peccatum est, huic tantum
tribue, quod aliter facere non potui. Beza suas mihi misit
non occlusas, quo eas tecum communes habere possem; ideo ego
eas meo sigillo obsignavi. Ego istis non multa addere
possum, nisi quod ab eo tempore, quo has accepi, multa
undequaque, etiam ex Geneva, de pace facta afferuntur et
quod ea talis sit, ut papistae multum ex ea tristentur. Sed
nihil adhuc certi per postas, ut vocant, ea de re habemus.
Ex Argentina quaedam allata sunt, quę tamen nihil
singulare continent, nisi de successu Condensis, quantae
sint illius copiae, quas quisque alas ducat, quomodo sui in
multis velitationibus superiores fuerint, quod dimidiam fere
nunc Galliae partem teneat, et quę sunt eiusmodi, quam
misere item Itali ab utraque parte tractentur; vix tamen, ut
sunt digni, tractantur. Faxit dominus, ut subinde meliora
audiamus. Quid Neoduni sit actum, ex domino consule
cognovisti. Dolet mihi valde, quod illum ea nocte, qua hic
fuit, alloqui non potuerim; ita enim se continuit, ut
discessum illius prius quam adventum cognoverim. Si
contingat, rogo, ut me apud illum excuses.
Bene vale. Salutant te omnes nostri; salvi sint etiam tui.
Bernae  28. martii 1568.
I[ohannes] Hallerus, tuus semper.
[C]larissimo viro domino Heinrycho [B]ullingero, domino meo
colendissimo et compatri charissimo.
                              Tiguri.
