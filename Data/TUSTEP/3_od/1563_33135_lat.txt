<nr>[33135]</nr>
<ae>Bullinger an Johannes Calvin</ae>
Zürich, 28. September 1563.
Zürich StA, E II 346, 517. / Orig.
(Aut.)
Ep.Calv. 4029 (XX, 162f)
S. D.  Cum audiam ex aliis magno meo dolore te alias exhaustum
esse et nihilominus negotiis innumeris oppressum, merito tibi
maximas ago gratias, domino et fratri meo, quod pro unis binas ad
me scribis ac mittis literas: merito tibi parco et molestiam
molestiae non addo, sed brevissimis tibi respondeo.
Intellexi
quid cum rege sit factum Rothomagi.
Dominum oro, ut ipsum spiritu
suo imbuat et regat et a pravis consiliariis liberet ac tueatur.
Si Bernates conqueruntur de Tigurinis, quod consiliis suis
nunquam eis pro salute Galliae adesse voluerint, iniuste
conqueruntur, et in alios retorquent, quae aptius ipsis
inhaererent.
Interim fateor, parum consuli Galliae, si nos mutuum
accusemus et excusemus.
Bernates a nostris in caussa Sabaudica
adiuti sunt, prout nostri ab istis sunt edocti, et quantum quidem
potuerunt.
Semper a nostris audivi, si loco essent Bernatum
nunquam se quicquam cum Sabaudo acturos, nisi salva libertate et
religione iureque omni Genevensis urbis.
Dudum, mi domine et frater, subscriptio Sulcerana confessioni
Augustanae et Apologiae facta ab urbibus tribus tractari coepit.
Scriptae sunt nuper literae ad amplissimum Basiliensis urbis
magistratum, quibus petunt urbes tres, cum Sulcero agat, ut et
subscriptionem rursus eluat et nihil contra confessionem nostram
communem vel in urbe, vel extra urbem agat.
Expectatur iam
responsum.
Ille impudens et ambitiosus curat se hac septimana doctorem
creari.
Quasi parum fuerit, quod antea vocatus ad ministerium
doctorem egit in ecclesia.
Oro dominum Iesum ut ipse ecclesiam
suam custodiat, et nos servet a malo.
Vale aeternum.
Dominus confirmet te, ut diu ecclesiae suae et
nobis omnibus prodesse queas.
Salutant te fratres et symmystae
omnes.
Saluta tu quoque symmystas tuos omnes, fratres nostros.
Tiguri  28. septemb. 1563.
Bullingerus tuus.
Studiosum hunc iuvenem pium et diligentem tuae humanitati
commendo.
Clarissimo viro d.
Ioanni Calvino, Genevensis ecclesiae pastori
fidelissimo, domino meo observando et fratri charissimo.
Genff.
