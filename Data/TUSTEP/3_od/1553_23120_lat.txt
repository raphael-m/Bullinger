<nr>[23120]</nr>
<ae>Simon Sulzer an Bullinger</ae>
Basel, 18. Juli 1553.
ZÃ¼rich StA, E II 336a, 349. / Orig.(Aut.)
S.  Praevenit Celium nostrum Postellus; sed nihil refert,
quia nihil dubito cum eo te, siquidem data est colloquendi
occasio, familiariter egisse et dogmatum confessionem
potuisse elicere, ut quae ille premere diu et dissimulare
nequit, utcunque principio subticeat. Plenius ergo omnia ex
hoc nostro fratre cognosces, quem non est, ut pluribus
commendem tibi iam ante commendatissimum. Ex eodem audies
historiam conflictus inter marchionem et Mauricium; pugna
fuit acris die 9. huius, posteaquam nullis precibus
mediatorum Mechelburgensis et Pomerani ducum flecti Albertus
sustinuisset neque conditiones ullas quamlibet aequas
admitteret et iam Hessiam versus contenderet cum omnibus
copiis, nimirum ut Swinfurti obsessos suos liberaret et
filium deinde imperatoris exciperet. Insecutus enim
Mauricius postremum agmen velitaribus pugnis ita vexavit, ut
ad iustam sit ventum dimicationem aciebus utrinque commissis
ab hora tertia pomeridiana usque ad vesperam strage ingenti
marchionicorum, qui in fugam sunt acti tandem et potitus
victoria Mauricius, sed ea percruenta suorumque magna clade.
Accepit vulnus ictu glandis bombardicae, sed, ut
arbitrantur, non laetale. Ceciderunt item a sua parte
Philippus et Carolus Victor, ducis Heinrici Brunsvicensis
filii, et vulneratum ferunt patrem Heinricum laetaliter.
Albertus vero amisit praestantissimos quosque, neque
constare dum potuit, cum ex castris posta egrederetur die
10a iulii, vivusne sit an mortuus inter cadavera iaceat,
quia equus eius sine sessore in castris repertus est. Verum
singula mox exactius cognoscemus, cum hic primus nuncius
sit. De regis Angliae luctuosa et praematura morte sunt, qui
nimis verisimiliter narrent; sed et de eo ipso Coelius
noster. Vale et vive. Basileae  18. iulii anno 53.
T[uus] Sulcerus.
Viro praestantissimo d. Heinricho Bullingero, domino et
symmistae colendissimo suo.
