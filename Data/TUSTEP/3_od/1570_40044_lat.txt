<nr>[40044]</nr>
<ae>Bullinger an Tobias Egli.</ae>
(Zürich), 26. Mai 1570.
Zürich StA, E II 342a, 594. / Orig. (Aut.)
Graub. III, 195. R.
S. D.  Binas a te, mi frater, accepi literas, priores quidem
breves, sed posteriores paulo prolixiores. Froschouerus pro
tua diligentia gratias agit et dicebat se aliquid scripturum
hodie; ignoro, an ad te vel ad bibliopolam, debitorem suum.
Expecto eius literas et his meis, si miserit, adiungam.
Constantissime vero pergetis in semel coepto negotio
bibliopolae. Norunt hi homines omnia simulare et dissimulare
adeoque iurare et fidem fallere, et qui nolunt iurare, ideo
non volunt iurare, quod id, quod ab eis exigitur, nolunt
praestare. At magistratus sanctus non tantum non ferre, sed
ne dissimulare quidem debet hanc rebellionem et malitiosam
fraudem. Quodsi ille multum polliceatur emendationem,
sentietis tamen perpetuo illum suo more facturum. Venenati
sunt homines, qui multis suum afflant venenum. Cogetur
tandem magistratus animadvertere in plures, si pepercerit
nunc paucis et nolit eos severiter pro iustitia cohercere.
Recte ergo facis, qui instas et urges magistratum. Mirum
autem est ministrum verbi publicum seductoribus his favere
et hoc nomine suae renunciare functioni, quod innoxii et
boni scilicet anabaptistae et Svenckfel[diani] in
ordinem rediguntur. Oportet et illum esse complicem et
corruptum falsis dogmatibus. Haud dubie agetis cum eo in
synodo vestra; neque enim dissimulanda haec sunt. Quodsi
prorsus et officio et synodo renunciat et privatus vult
vivere, diligenter observandus erit, ne hic quoque plures in
errorem abstrahat. Si vero adhuc spes est et commode sanari
potest, non arbitror parcendum esse ullis laboribus. Dominus
det vobis sapientiam et benigne dignetur haec pacare!
Hactenus nihil audivi de legione in comitatu Tridentino
conscripta neque de morte bassae Turcici. Forte fingitur hoc
ad animandam classem Venetam, quam audimus profectam esse
contra Turcas. Tu si quid habueris de his certi,
significabis. Multus sermo spargitur de pace in Gallia
confecta. Ego nondum credere possum, quia bellum in
Delphinatu magis magisque inardescit et feliciter hactenus
processit admirallius. Dominus ei benedicat! Metuunt sibi
misere Avenionenses a suo papa subsidium petentes; missurus
dicitur 2000 militum. Si sapiunt et poterunt admiralliani,
excipient eos etc.  De legatione imperatoris et
protestantium ad papam a te primum audio et, quid sit,
miror, an religionis c[aus]a an Florentini sublimati
gratia illuc sint profecti. Dies docebunt.
Ego tibi in praesentia mitto, quae Bernae sunt facta, unde
ad me perscribuntur; male pinxit, qui descripsit, sed te
facile expedies. Parcito mihi; non possum ego solus omnia
describere, facio quod possum, nec admodum rursus firmis sum
viribus frangentibus me quotidianis laboribus et curis atque
moeroribus etc.
Dominus servet te. Saluta amicos, quos nosti ordine omnes,
imprimis d.d. consules, d. Carolum, d. Pontisellam.
26. maii 1570.
Bullingerus tuus.
Ornatissimo viro d. Tobiae Eglio, Curiensis ecclesiae fideli
ministro, domino et fratri meo honorando et dilecto.
Chur.
