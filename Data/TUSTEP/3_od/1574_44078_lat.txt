<nr>[44078]</nr>
<ae>Tobias Egli an Bullinger.</ae>
Chur, 26. August 1574.
Zürich StA, E II 376, 250. / Orig.(Aut.)
Graub. III, 502f. Exc.
S.   Accepi tuas omnes, reverendissime d. pater, et quod
solicite desiderabas,
operam dedi apud d. consulem, ne quid ab urbe vestra mutuo
acciperent. At
subridebat d. consul literasque monstrabat, quibus aliquid
spei ea de re
aperiebatur. Non aliter ergo sibi faciundum putant quam a
voluntariis mutuo
accipere, mediocrem tamen summam nec sine censu aut lucro
mediocri ad vos
redeunte idque in paucos annos. Nihil igitur mea dialectica
apud illum potuit,
qui una cum aliis plane persuasum sibi habet se repulsam non
passuros, siquidem
aequis conditionibus inque paucos annos, quicquid id futurum
sit (numerum tamen
10000 non excedet, ut audio), cupiant et sperent impetrare.
Ego quidem lubenter
impedivissem; sed frustra, cum alii spem fecerint. Rogo
igitur humillime,
observandissime domine, ne de meo studio quicquam addubites
et, si aliter fieri
nequeat, quicquid hic eveniret, boni consulas.
Vale, vir amplissime, ecclesiarum Christi decus et
praesidium.
Ocyssime ex Curia illa nostra 1574.  26. augusti.
Tui nominis praeclarissimi studiosissimus Thobias Eglius.
Praeclarissimo viro d. H[einrycho] Bullingero, Tigurinae
ecclesiae
antistiti primario, d. suo singulari observantia
colendissimo.                     Zürch.
