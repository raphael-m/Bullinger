<nr>[28027]</nr>
<ae>(Johannes Fabricius an Bullinger.)</ae>
<od>
(Chur, Anfang Februar 1558.)
Zürich StA, E II 375, 542.
Gr.
II, S. 55f.
S. Myn her Tscharner last üch sägen synen früntlichen gruͦtz mit erbietung synes willigen diensts, hyemit üch auch fruntlichen und geflissen ze dancken uwer müy und arbeit, so ir angewendt hand, auch anzuͦzeigen, es sye guͦte hoffnung, die sach möge güttigglich abwäg gethon werden in tädings wyß; welliches so es geschäche, hettind sich die pffaffen ze hoff nit vyl ze drösten.
Die güter sind der merertheil alle verenderet dise 30 jaar har und verkoufft worden; der apt auch müste naachmalen ein
yeden burger in sonderheit, so er sümig wäre, hye mitt recht suͦchen; wurde stätts gefetz und hader geben.
Darum vermeint man, mit dem apt in güte übereinzekommen, der dan auch des entbietens ist.
Die sach ist nit so glaßluter, wie man mir's fürgeben hat.
Ich bin verwänt worden, diser zechend sye von alter har an den gottsdienst geben worden, und spreche der apt ine der kilchen an, darzuͦ mich verursachet hand die wort,  so der apt selbs geredt hat: man sölle daa mäß läsen, so sye er
zuͦfriden, welches zuͦ grossem unstatten unserer landen hette dienen mögen.
Nun aber, diewyl in der apt nit als ein kilchenzechenden anspricht, ist minder gefaar darby.
Doch ist wol das best darzuͦ ze reden; dan, wie vor gemeldet, so der apt den zechenden mit recht müste gewünnen, wurde es stäte unruͦw geben.
Es ist myn bit an üch, günstiger her und vatter, ir wöllind j(unker) Friderichen in geheim des bistumbs halb anziechen, auch in vermanen, das, so es mittler zyt fuͦg wurde han, er helffen wölte, das sömlichs guͦtt an den waaren gotsdienst und die schuͦlen möchte verwent werden; dan er um allen handel weyß, ist auch, als ich mein, dem bischoff gefründet.
Die sach ist mächtig undergraben.
So der alt h(err) Travers mit sampt anderen das best thuͦn weltind, achten ich, sy vermöchtind so vyl, das der
bischoff mit güte ze gewünnen wäre; wurde sich villicht lassen ußkouffen; welliches so es geschäche, möchte den kilchen und schuͦlen, auch den armen etwas überblyben.
Sonst, so es sol in einem tumult zuͦgaan, wirt es alles samen in vyl theyl gerißen.
Der bischoff darff der sach nit wol trüwen; er fürcht, so er sich lasse mercken, die buren gestündint nit, und kumme er um sack und band.
Darumb müstind ir an j(unker) Friderichen losen, wie ein wäg ze finden wäre, das mitt dem bischoff in stille
geredt wurde, auch ime conditiones wurdint fürgeschlagen, denen er dörfte getrüwen.
So die thuͦmpfaffen möchtind irer pfründen ir lebenlang versicheret syn, wärind sy des handels wol zefriden; sy fürchtend aber, sobald sy ettwas ußlaßind, si kommind um alles.
Jetz hand wir uff unser syten in gmeinen Dryen Pünten, insonders aber im Gottshußpunt, so vyl alter fürnemmer, ansichtiger menner, under denen h(err) Travers der fürnemst ist, welche so sy soltind mit tod abgaan, wäre der handel nit so lychtlich by den jungen ze erheben.
Ist myn früntlich bitt an üch, ir wöllind mit j(unker) Friderichen mit ernst reden, doch nit, als ob ettwas uß mir komme; wirt mee ansechens han.
Hyemit sind gott bevolchen.
Quod ad legati verba, nolim ea per me evulgari; ideo ascripseram, ut tibi soli servares.
Ich han myne g(nädigen) herren ein zytle gnuͦg ze versprechen gehan.
(Ohne Unterschr., Dat.
u.
Adresse.)
