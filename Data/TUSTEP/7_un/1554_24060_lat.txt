<nr>[24060]</nr>
<ae>Heinrich Bullinger d.J. an Bullinger</ae>
<od>Straßburg, 1. März 1554</od>
<vo>Zürich ZB, Ms F 59, 314</vo>
<dr></dr>
<re>Regest</re>
<odtx>Argentinae 1. die martii 1554.</odtx>
S. D.   Sub finem februarii eas demum accepi literas, quas
tu ad me 17. novembris dederas; sed eo nihil detrimenti
sentiebam. Illud autem valere vos et salvos esse ex literis
intelligo, id quod ita iucundum, ut nihil possit esse
iucundius. Deum autem precor, ut sicut mihi iucunda sic
vobis non lęta solum, sed diuturna sit salus et valetudo
optima. Ego certe, et qui mecum sunt in nostra domo, omnes
valemus. Adiectae sunt lectionibus, quibus interesse soleo,
lectiones etiam d. d. Petri Martyris, viri ut doctrina sic
pietate excellentissimi, qui quidem apud nos receptus est in
ordinem canonicorum S.Thomae. Pręter Martyris in librum
Iudicum et in Ethicam Aristotelis lectiones expectamus d. d.
Zanchi expositionem in Physicam Aristotelis. D. Petrus
Martyr me amice diligit, pollicetur suam operam mihi nunquam
defuturam, mihique in primis ornandus et excolendus est,
quod et conor et studio, quantum possum. Sed quod te forte
non latet: venerunt ad nos plurimi boni viri ex Anglia
propter evangelium expulsi partim ex Cantabrigia, partim
vero ex Oxonia, quorum e numero unum tibi prę caeteris
commendo: D. Thomam Leverum tui cupidissimum, pium et
sincerę religionis, qui una cum aliis fortunis propter
evangelium relictis peregrinam terram invisere cogitur.
Dominus deus noster tandem Angliam cęterasque ecclesias
misere adflictas restituat in integrum statum. Discedenti
(mi pater) inculcare, hoc est praecipere non desiisti, ut
hic Graeca Latinis coniungerem, nunc ut ex Graecis Latina
nunc ex Latinis ut Graeca facerem. Quod certo cum facio,
illius fructum non minorem reperio, quam tu eum futurum esse
dicebas; hinc enim copia verborum, varietas figurarum,
explicandi facilitas, inveniendi facultas, optimorum denique
imitatio paratur, intelligentia acuitur, iuditium
acquiritur. Habes ergo hic, chare pater, experimentum
aliquod meae diligentiae epistolam scilicet Isocratis ex
Graecis per me in Latinam translata. Praeterea, quod
scriberem, nihil erat. Salutant te commilitones mei; te
salvum vult tota domus nostra. Salutat te Gabriel coriarius
Coloniensis, qui, si aliquid velis a d. Ioannem a Lasco in
Phrisiam scribere, diligenter curabit; ipse enim intra tres
septimanas eo profecturus est. Vale.
<un>Heinrychus Bullingerus, filius tuus dilectus.
</un>
<lz>[Adresse:] Eximio viro d. m. Heinrycho Bullingero, patri suo plurimum
observando.
Tiguri.  Züric[h].</lz>
