<nr>[25069]</nr>
<ae>Simon Sulzer an Bullinger</ae>
<od>Basel,  1. Mai 1555.</od>
<vo>Zürich StA, E II 336a, 395. / Orig.(Aut.)</vo>
S.  De creati nuper Romani pontificis* (*a.R.:darüber [von
a.Hd.] "Paulus IV.")
ingenio eadem narrat, quae tu scribis, Bernardinus noster
Ochinus, ut quem ab ineunte aetate cognitissimum habuit;
theologum esse ait eoque studio imitatum esse patrem, qui ex
astris praevidisse olim se affirmavit prolem hanc sacerdotii
fastigium consecuturum eoque nomine cavisse, ne uxorem
duceret. Gallus ergo hunc amplectetur ut suum eoque nomine
impensius etiam in sanctorum sanguinem desaeviet et illo
tamen nihilo clementior Caesar horribilia spectacula assidua
exhibet in Germania inferiore. Nec dubium est monarchas
primos extremos iam conatus declaraturos esse, ut excindant
omnem pietatis professionem, confusionem tamen reportaturi a
domino, qui sua sponte pro ecclesia vigilat* (*a.R.:vigalat)
et ridet impios. Ex Augustanis comiciis nihil accipimus et
altum est apud nos quidem silentium de rebus omnibus.
Anglis exulibus impetravimus a senatu nostro locum
interpellati a quodam Scoto, celebre pridem apud ipsos
ministro; sunt tamen qui dicant eum id paucorum quorundam
instinctu fecisse et nescio quid odiosissimarum
controversiarum esse inter ipsos eumque ipsum, qui hic fuit,
a plerisque damnari. Abiit hinc Genevam, ut aiunt, idque
nemine ex fratribus meis salutato, cum ego in Brisgaudia
abessem, neque interea quisquam Anglorum adparuit, ut in
metu sim, ne senatus noster se ludificatum esse arbitretur
et minus deinde simus habituri erga alios etiam exules
propensum et propicium. De Locarnensibus videntur nostri
expectare, ut aliquid ad ipsos aliunde referatur vel per
legatos Bernensis aut vestrae reipublicae vel per
postulationem ab ipsis exulibus, quam ego quidem velim
tempestive fieri, dum commiseratione adhuc recentiore calent
animi, idque nobis etiam scientibus, qui nullam operam sumus
in causa pientissima detrectaturi. Sed vale in Christo Iesu
cum tuis omnibus, quos meis verbis saluta reverenter.
Basileae calendis maii anno 1555.
T[uus] Sulcerus.
Viro praestantissimo d. Heinricho Bullingero, domino et
symmistae colendissimo suo.
