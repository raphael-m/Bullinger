<nr>[24262]</nr>
<ae>Johannes Haller an Bullinger</ae>
<od>Bern, 28. Dezember (1554).</od>
<vo>Zürich ZB, Ms F 62, 297. / Orig.(Aut.)</vo>
Teildruck: Ep. Calv. 2072 (XV, 361f) Exc.
S.  24. demum huius mensis reversus Claudius Maius tuas mihi
attulit. Remitto per hunc tibi, quae per illum miseras. His
nihil possum addere, nisi quod aliquot nunc diebus
expectavi, ut aut ad senatum aut (ut quidem comminati
fuerant) in ius vocarer propter Locarnensem causam a me pro
suggestu aliquantum exagitatam. Quamvis enim hoc
modestissime fecerim idque pro officio, mire tamen offendi
multos, qui furiunt quasi in me, praesertim illi, quos
proxima comitia legatos habuere. In se enim solos omnia
dicta putant. Sed nemodum me vocavit. Ferit illos sine dubio
conscientia delicti et verentur, ne gravius exponam omnia
vocatus quam antea et vulgus tandem resciscat omnia.
Instruxeram me per domini gratiam perbelle, ut officio meo
vocatus non deessem. Sed ex mora illa suspicor fore, ut
subsidant omnia. Auxit illis hanc acerbitatem praesentia
duorum quaestorum Friburgensium in hac me  concione tum
habita, coram quibus se perstringi aegre tulerunt, cum tamen
ego illos interesse omnino nescirem; praeter morem enim
illorum factum est, ut concioni adessent, quos nunquam
adfuisse scio toto hoc tempore, quo ego Bernae ministravi.
Sed obdurandus est animus erga eiusmodi. Ipsum factum me
cruciat, horum importunitas nihil. De legatis mittendis
nihil audio; geruntur omnia clam, ideo tam bene succedunt.
Paucissimi sunt apud nos, qui recte intelligant hoc, quod
factum est, id quod Hürtzelius
^&x Vielleicht Tuchherr Peter Hirzel (1511-1573)? Zu diesem vgl. Katalog der Hss. der ZBZ, II: Familienarchive, Sp. 254. ^&x{
hic noster tibi exponere poterit.
A Geneva iterum turbas exspecto. Hieronymus ablegatus erat
quia Calvinum haereticum vocitaverat. Rediens vero ad
senatum mansionem denuo (in odium Calvini, sat scio)
impetravit. Hinc habebimus turbarum satis. Ita foris pugnae
nobis perpetuo, ut ille ait, intus terrores. Sed qui
consolatur humiles consolatur etiam nos. Illi sit laus.
Fratri meo propter occupationes nihil scribo. Saluta illum
meo nomine una cum tuis omnibus. Tuas ad Calvinum curabo et
illa quoque quae d. Gvaltherus misit Lausannam mittenda.
Vestram libertatem erga Calvinum valde probo; videtur enim
nimium semper Lutherum et Bucerum defendere et se alterius
huius flexiloquis orationibus nimium accommodare, quum tamen
satis manifestum sit, qua in re impegerint ambo. Lutherani
tam sunt crassi ut nihil supra, et eiusmodi accommodatis
sermonibus confirmantur in errore magis, quam ut inde
educantur. Larva ergo illis abstrahenda, ut quantopere
caecutiant in re plana et perspicua cernere queant. Tibi pro
his omnibus summas ago gratias.
Vale. Mei te omnes salutant tibique et tuis omnibus foelicia
precantur saecula. Det tibi dominus, ut cum bona pace multos
annos ecclesiae suae adhuc servire possis. Amen.  Bernae
28. decembris post natalem servatoris.
Tuus Ioannes Hallerus.
Clarissimo viro d. Heinricho Bullingero, Tigurinae ecclesiae
pastori fidelissimo, domino et compatri suo colendissimo et
charissimo.
M.  Heinrych Bullinger zuͦ Zürich.
