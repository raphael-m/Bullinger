<nr>[40016]</nr>
<ae>Edmund Grindal an Bullinger.</ae>
<od>London, 18. Februar 1570.</od>
<vo>Zürich StA, E II 369, 159.</vo>
Ep.Tig. I, S. 126ff. / Orig. (... ... ... aut.)
Charissime domine Bullingere, frater honorande. Accepi
literas tuas 24^#'o augusti scriptas; acceperam etiam
superiore anno librum tuum De origine erroris et de
consiliis, quemadmodum in literis meis ad Francofurtenses
nundinas autumnales missas fusius scripsi, quas spero te
ante aliquot menses accepisse. Iam non possumus literas
nostras nisi in utrisque nundinis Francofurtensibus per
Hamburguum transmittere propter occlusa per Albanum itinera;
alioqui nihil mihi dulcius esset quam tecum saepius per
literas colloqui.
Gratulor tibi ex animo convalescentiam ab infirmitate
aestiva et multum cupio audire de valetudine tua bene
confirmata. Si ista aetate post morbum vires tolerabiles
recuperare poteris, videtur nobis spem facere, quod te adhuc
diutius frui poterimus; morbus enim sępenumero est instar
pharmaci seu potius remedii.
Res nostrae iam per dei gratiam sunt satis pacatae; sed
nuper fuerunt turbatissimae. Superiore aestate tentatum
fuit, ut Thomas Hovardus, Norfolciae dux, reginae Scotiae
matrimonio iungeretur; sed regina nostra hoc conatu offensa
dictum ducem 11^#'o septembris in arcem Londinensem
coniecit, ubi adhuc captivus detinetur. Initio novembris duo
comites Northumbrius scilicet et Westmerlandius, seditionem
excitarunt, collecto exercitu, in agro Eboracensi et
Dunelmensi, ut falso nominatam catholicam religionem
restituerent. Habebant in exercitu 1200 equites et quatuor
millia peditum. Putabant ad nomen missae infinitam
multitudinem statim ad se venturam, et expectabant auxilia
ab Albano: statuerant etiam reginam Scotiae ex custodia
liberare; sed omni ex parte de spe sua deciderunt. Nam
regina Scotiae in Coventriensem civitatem, quae est in
meditullio regni, recomperta, statim abducta fuit. Domestica
auxilia partim hyemis asperitate, partim angustiarum
preoccupatione, interclusa fuere. Emissae etiam sunt naves
armatae, quę auxilia externa prohiberent. Postea regina
exercitum viginti quatuor millium, equitum et peditum,
collegit, cuius aspectum rebellis exercitus sustinere ausus
non est. Itaque 16^#'o decembris rebelles peditatum
dimiserunt; equites vero ad Scotiae limites fugerunt, ubi
maxima pars sese dedidit, caeteri sibi fuga consuluere. Duo
isti comites fugerunt in Scotiam cum centum ex
selectioribus. Sed Northumbrius per Scotiae regentem captus
fuit, et adhuc ibi manet captivus. Westmerlandius vero, qui
iuvenis est et moribus Catilinariis, in locis Scotiae
desertis inter latrones vivit. Ita sine sanguine fuit hec
seditio intra quadraginta dies suppressa, nisi quod
quingenti ex illa rebellium factione capitali supplicio
postea affecti sunt, et multi adhuc in carceribus
detinentur, pari supplicio afficiendi. Rebellis iste
exercitus in vexillis suis habebat quinque vulnera (ut
vocant), et crucis effigiem cum hac inscriptione, In hoc
signo vinces. In omnibus templis missas suas faciebant.
Biblia vero in nostram linguam versa, quae in omnibus
nostris templis reperiuntur, discerpebant aut comburebant.
Episcopi Dunelmensis et omnium pastorum ac ministrorum bona
diripiebant: neminem tamen interfecere. D. Pilkingtonus,
episcopus Dunelmensis, (deo ita disponente,) tum temporis
Londini valetudinis recuperandae causa versabatur: alioqui
sine dubio in summo vitae discrimine fuisset. Sed statim
post nostros tumultus sedatos tristissima nova ex Scotia
accepimus de morte optimi et pientissimi principis Iacobi
Stuarti, Scotiae regentis. Is etenim 23^#'o die ianuarii
pila tormenti manuarii per imum ventrem transverberatus,
post biduum expiravit. Cuum regens eo die (sic enim commissa
fuit caedes) in platea oppidi Lithgow nobilibus suis ex more
stipatus equitaret, proditor quidam ex familia Hamiltonorum,
tormento ex fenestra quadam contra illum librato, illum
percussit. Parricida celeri equo conscenso, quem ad posticum
domus paratum habebat, effugit, et in arcem quandam se
recepit. Metuendum quidem est, ne magnae mutationes huius
tanti viri mortem sequantur; sed tamen audimus proceres et
consiliarios Scotiae, qui evangelio nomen dedere, magno
consensu et constantia religionis et reipublicae defensionem
in se suscipere. Expectamus in dies certiora. Ex Hispania
nuper audivimus, Mauros sive Marranos illos regium
exercitum, castris exutum, magna clade affecisse. Albanus
classem paratam habet, sed nescitur, quid moliatur. Sunt qui
putant, illum missurum auxilia in Hispaniam; alii
suspicantur, traiecturum exercitum in Scotiam; neque desunt,
qui illum in nos aliquid moliri existiment. Nos igitur in
omnem eventum classem optime instructam emittimus, ut quo
cursum dirigat observetur.
Hęc de rebus nostris et vicinorum nostrorum paullo fusius
scribo, ut diuturnum silentium aliqua ex parte compensem.
Domini Wintoniensis, Norvicensis, Dunelmensis et
Sarisburiensis, omnes recte valent; similiter etiam et
Humfredus, Sampsonus et Foxus. Sampsono et Foxo literas tuas
superiore die communicavi, qui te officiose resalutant.
Salutabis ex me collegium vestrum. Oro ut me meumque
ministerium in precibus vestris domino commendetis. Precor
patrem nostrum coelestem, ut vobis omnibus, laboribusque
vestris, quos quotidie sustinetis, quam amplissime
benedicat. Dominus Iesus pietatem tuam nobis et ecclesiae
suae diu incolumem conservet!
Londini, 18^#'o  ffebruarii, 1569^#'o.
Deditissimus
tibi in domino, Edm. London.
Domino Henricho Bullingero seniori, ecclesiae Tigurinae
ministro fidelissimo, et fratri in Christo charissimo.
Tiguri.
(Die Adr. aut.!)
Daneben v. Bull.s Hd.: "Historia seditionis Anglicae anno
domini 1569 per episcopum Londoniensem."
