<nr>[21079]</nr>
<ae>Johanes Gast an Bullinger</ae>
<od>Basel, 8. april 1551.</od>
<vo>Zürich StA, E II 366, 140. / Orig.(Aut.)</vo>
S. in domino. Accepi iis diebus literas tuas, in quibus
varia scribis de variis rebus; pleraque verissima, de
plerisque autem dubito ob incertum rumorem, qui a
mercatoribus Mediolanensibus spargitur. Si Gallus Parmam
proditione cępit, erit hoc fomentum futuri belli, etsi id
nondum credit d. Cęlius; nam dicit se nosse Caesaris
consilia, qui, quod semel cępit, facile non amittat. Sed
brevi fortassis certiora accipiemus hac de re.
Scribit ad me ex Saxonia hęc verba Pacęus:
"Magdeburgensium res pessime se habent; congrediuntur
quotidie fere, et miserabilis fratrum inter fratres est
strages et cruenta quidem. Quicunque huius mali causae sunt
et autores, non effugient iudicium dei meritum
iustissimumque. Amsdorfium ferunt aufugisse in Prussiam;
sunt et, qui Illyricum una dicant. Omnino res in summum
discrimen est adducta. De Turca feruntur plurima, sed
rumoribus non ita authenticis et sine autoribus certis.
Proxime deliberatum in aula nostra fuit praesente Philippo
Melanch[thone] et Camerario nostro de toto concilii
negotio et Philippo iniunctum, ut scripto comprehenderet
quędam ad hanc rem facientia et ut parentur, si opus sit,
et progrediatur concilium isthuc Tridentinum, quantum
possit, a nostris omnia.
Osiander cum suis in Prussia etiam moliri dicitur nescio
quę singularia et mirabilia non minus quam ante obsidionem
et bellum Saxonicum Illyricus aut quivis alius."
Considera ex isto scripto, quo propendeat animus nostri
Pacęi. Mutamur facile in alios homines iuxta venti
flatus.
Dominus misereatur nostri. Argentinenses vocati sunt ad
concilium; consulunt, quid illis sit agendum. Lętiora
invenies in literis d. Theodori.
Mitto praeterea indicem cum Mandata Constantientium, quem
communica d. Theodoro; brevi visis libris e nundinis
advectis alium indicem transmittam.
Sitis in domino constantes. Satan vires ob nostram
ingratitudinem resumpsit, qui diu tacuit et simulavit se
velle quiescere; sed iam data occasione erumpit cum maximo
quorundam malo. Periculum nobis est a falsis fratribus, quos
tandem perdit dominus.
D. ab Heideck, Magdeburgensis capitaneus, defecit ad
Mauritium cum militibus; ita enim narrant Ferdinandini, et
verisimile videtur, quia vocavit ad se suam uxorem, quę
iam tuto potest latere in Ferdinandi ditione quęque
hactenus apud [nos] latuit et pulchre omnia simulavit. Vide,
quales homines apud nos hospitio excipiamus.  Vale.  8.
aprilis 1551. Basileę.
T[uus] Gastius ex animo.
Vigilantissimo pastori d. Heinrycho Bullingero, apud
Tigurinam ecclesiam, praeceptori suo perpetuo colendo.
                    Zurich.
