<nr>[36132]</nr>
<ae>Johannes Haller an Bullinger</ae>
<od>Bern, 20. November 1566.</od>
<vo>Zürich StA, E II 370a, 374.</vo>
S. Quae misisti per hunc puerum, remitto omnia exceptis iis, quae Genevam pertinebant; illa mittit senatus illuc illico.
Steigerus dedi omnia; is ad senatum retulit. Agunt tibi omnes ingentes gratias. Tempestas ecclesiis istis gravis
imminet; orandus itaque dominus, ut illam avertat et convertat eam in illos, qui non cognoscunt nomen eius, et spero
dominum facturum, quod et alibi fecit, ut ipsius nomen glorificetur et veritas vincat.        Alias nihil habemus novi.
Steigerus et Diesbachius te diligenter salutant, a quibus modo venio. Scripsisset Steigerus ipse; sed propter negotia
non potuit; vult itaque, ut hae meae tibi sint, atque si eas ipse scripsisset.       Quod meam familiam attinet,
abripuit mihi dominus post duas filias, duos quoque filios Wolphgangum et Bertholdum, quorum prior septendecim, alter
undecim erat annorum; prior triennium nunc Lausannae egerat et cum Rodolpho, fratris filio, huc redierat; placuit vero
domino evocare utrumque. Omnes tres erant optimę spei, sed domini erant; ille potuit iure facere, quod fecit. Is dedit
eos, ille abstulit eos; sit nomen domini benedictum! Is porro nos custodiat cum reliquis ad laudem nominis sui! Bene
vale. Salutant te etiam mater et uxor. Socer meus cum Mülinensi et Gravenrieto profectus est in Küngßfelden et
Waldßhuͦt, ubi nescio quę controversiae sunt componendae, propter limites quosdam opinor tamen.
Bernae  20. novembris 1566.
I[ohannes] Hallerus tuus.
[Adresse fehlt.]
