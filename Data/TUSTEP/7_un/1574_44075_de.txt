<nr>[44075]</nr>
<ae>Johannes Haller an Bullinger.</ae>
<od>(Bern), 20. August 1574.</od>
Zürich StA, E II 370a, 509f. / Orig.(Aut.)
S. Iam pridem libenter respondissem tuis, colendissime
domine et compater,
tuasque has tibi remisissem; sed certis hactenus destitutus
fui nunciis neque
has libenter obvio cuivis deferendas tradere volui, cum
tantum iam ubique fere
bonis viris ex eiusmodi literarum transmissionibus creetur
periculum. Missurus
autem eram ex consilio d. Steigeri proprium ad vos nuncium,
nisi senatus hodie
cursorem hunc mittere decrevisset. Causa missionis fuisset
eadem, propter quam
hic quoque ex parte mittitur, von wegen nammlich der
schickung der bottschafft
zum nüwen küng; dann min herr schultheis Steiger ist
sorgfeltig darumb und wette
gern, das die ein fürgang gwunne, gott geb dann, die 9 Ort
schicktind oder nitt,
das doch die 4 Stett das iren thetind; dann er hoffet, so
man glich nitt vil
ußrichten, werde doch des künigs gmuͤt und vil anders
darus dester bas erkennt
werden. Hatt mir deßhalb befolhen, üch ernstlich darumb ze
schriben. Es hatt wol
min herr schultheis von Mülinen dem ambasiator zuͦ
Soloturn geschriben (mitt dem
er gar vil gmeinschafft hatt), an imm zuͦ erkundigen, ob
er hoffe, das man etwas
fruchtbarlichs werd mögen ußrichten. Sin bscheid habend wir
aber noch nitt
vernommen; doch wie glich der falle, meint min herr
schultheis Steiger, sölle
man nitt underlon zuͦ schicken. Das wölt er gern, das es
von den üweren nitt
verhinderet, sonder nitt nun bi üch, sonder auch bi den
anderen zweijen Stetten,
so vil müglich befürderet wurde.* (*Dazu a.R.: "Posses hac
de re scribere etiam
ad d. Ulmerum.") Der bott sott hütt hie weg; er wird aber
ufghalten bis an
sampstag von wegen, das die anderen Ort ir antwort
darzwüschend gen Zürich geben
sond. Deren wurdind min herren gern durch disen botten
berichtet.     Vom künig
vernemmend wir sonst, das er uff volgenden sontag zuͦ
Turin ankommen sölle.
Ettlich sagend, er sige schon da und werde deß tags gen
Camerach kommen. Imm
gantzen Saphoy rüst man sich vast uff inn; ist allem adel
gebotten, sich in
schwartzer bekleidung gerüstet machen, inn zuͦ empfahen.
Die alt künigin hatt
wellen gen Leon kommen, inn da zuͦ empfahen; weiß aber
nitt, was ir fürgfallen,
es ist wider abgeschafft, und kumpt nitt. Zuͦdem ist der
hertzog von Nemours
dahin kon, die künigin zuͦ empfahen; aber was er vernon,
er ist angends
ufbrochen und uff Parys zuͦ verritten. Die Genffer, achtet
man, werdind dest
sicherer sin, das die pestilentz bi inen regiert; hatt inen
ein ministrum und den gymnasiarcham hingnon.
Von unseren lüthen, so zuͦ Meiland gfangen, achten ich,
habind ir allen bscheid
von m. Gimperen, so von Zürich bott übers gebirg gsin,
vernon. Min herren sind
der sach hefftig beschwärt. Die substantz ist, das der de la
Val und die
amiralischen, so hie ligend, mitt unserem botten junker
Wolfgang Meyen ein oder
zwen irer dieneren mitt kostlichen kleinoteren gen Lowertz
und dadannen gen
Meiland gschickt, dieselbigen daselbst oder zuͦ Venedig
zuͦ verkauffen under dem
tittel und nammen ettlicher herren hie, an die dieselben
kleinoter durch
kauffswys kommen. Als die gen Meiland kon, ist bald ein
verdorbner kauffman und
pangkerotierer, so noch vil schuldig, kon und ettlichs deren
kleinoteren
angsprochen, umb welches der cardinal von Lutringen uff ein
zyt dem amiral
säligen wellen 7000 cronen gen, und anzeigt, wie imm das uff
dem meer entroubet
sige worden, hatt auch neißwas lampartischen kuntschafft
ufbracht ettlicher, die
sich bekennt, an den gschirr gearbeitet haben, deßhalb er
den verköuffer in
recht gfaßet. Er hatt herren Meyen hinder sich gen Lowertz
gschriben, wie es imm
gange, derselbig fürgschrifft von den Eidgnoßen ußbracht,
auch selb mitt den
anderen gen Meiland gritten und den handel dahin bracht, das
der ander abgwisen
und imm das kleinot zuͦgsprochen. Daruff herr Mey
verritten, er aber noch bliben
und erst ettliche kostliche roß kaufft, das den Meilenderen
verdechtig. Zuͦdem
hatt sin widersacher darzwüschend den handel dem inquisitori
anzeigt, der
zuͦgfaren und inn und sin gsellen bi nacht überfallen und
gefangen. Daruff die
botten wider gschriben, aber vergeben, und ist hiezwüschend
der handel minen
herren zuͦkon, die auch gar scharpf hinin gschriben; die
antwort ist aber nitt
widerkon, und sorget man nitt nun des guͦts, sonder vil
meh der guͦten lüthen
übel, und dörffte die sach wol ein bös spil gen; dann bringt
man si nitt us, ist
man gesinnet, uff alle Lamparter zuͦ griffen, die stäts in
unserem land sind und
veh ufkauffend. Gott behuͤt uns vor übel! Es hette bald
ein bös fhür gen.
Die saxische tragoedi verdrüßt guͦt lüth übel, und nimpt
si wunder, das der
churfürst in ein seliche unsinnige kumpt. Doch hoffend wir,
die warheit werde
dardurch nur befürderet und dest schinbarer werden. Turet
uns der guͦten lüthen,
die also revocierend; aber zwungen eid sind gott leid. Vir
fugiens denuo
pugnabit; der herr wirt inen, ob gott wil, ein anderen und
sterckeren geist
geben; darumb ist er ze bitten. Steigero indicavi omnia, qui
cum dolore legit.
Unser Hasler (weiß nitt, was er gschmöckt) hatt sich zuͦ
Lyptzg dennen gmacht
und ist gen Straßburg kon;* (*zu diesem Abschnitt am R.:
Retine haec tibi, ne
mihi quid mali inde enascatur.) dadannen hatt er sin
testimonium von der
universitet Liptzig har gschickt, deßglichen eins von eim
doctor daselbst,
Thomingus genannt, weiß nitt, wär er ist, dem er sine kinder
privatim
instituiert. Doch hatt er selche testimonia nitt uns
gmeinlich zuͦgschickt,
sonder allein sinem patrono d. Fedmingero, der damitt umbhin
gloffen zum herren
von Dießbach, der inn sonderlich foviert, und Steigero,
welchen er auch selb
gschriben, wie er sich denn artlich wol insinuieren kan,
wiewol ich gemälte
herren beed trülich praemoniert han und an Steigeri fide
nitt dubitieren. Was er
uffbracht, weiß ich nitt. Mich nimpt aber wunder, was er
zuͦ Straßburg thuͦn
well, so er inn medicina studieren sol. Ich gspür wol, das
er understat, dem
jungen Blaunero, so jetzund artium profeßor hie ist, ein bad
über zuͦ thuͦn,
darumb das uns derselb sine hinderlistigen, fulen
arianischen poßen endteckt
hatt; dann er mitt imm zuͦ Liptzig gstudiert. Gott
bhuͤte uns und unsere
kilchen vor übel! Die wält ist deß evangeliums und der
prediger einmal voll;
hettend wir bald andere und etwas nüws, das wär unser sach.
Umb den jämerlichen schaden der statt Chur ist uns allen von
hertzen leid. Ich
han mim herren schultheißen d. Tobiae brieff zeigt; der hatt
inn hütt für rath
bracht. Ich hoffen, min herren werdind auch thuͦn nach
iren ehren. Gott behuͤte si und uns wyter vor unfal!
Von Eidgnoßen, die in Franckrych und Niderland zogen, hörend
wir nüt eigenlichs.
Das vernemmend wir, das si in den Lenderen<f1>in den drei katholischen Landorten Uri, Schwyz und Unterwalden (vgl. SI III 1298).<fe> treffenlich
uneins. Gott weißt, was er darus machen wil.
So vil mich blanget, thuͦn ich, was ich mag; doch ist es
mir ein große
hindernuß, das ich nitt wol wandlen mag, muͦß deßhalb
mengs underlaßen, dem ich
sonst nachkäm. Aber es gfalt dem herren also; der gebe gnad
und krafft üch und
mir und allen, dies mitt der warheit meinend. Min hußfraw
lat üch vast grüßen,
vorab min herr schultheis Steiger, Mülinen, Dießbach,
Hagenberg, min spießgsell
im podagran, und andere. L. Zehender, landtvogt zuͦ
Hinderlappen<f1>Interlaken.<fe>, hatt mirs
sonderlich befolhen, der kurtzlich bi mir gsin und mir noch
gester ein guͦt
wildhuͦn gschickt. Gott wett, ir hettinds! Aber die hitz
lydets nitt, das mans wyter schick.
Datum den 20. augusti 1574.
I[ohannes] Hall[erus], tuus semper.
Als ich dises gschriben und uff den botten gwartet, das er
die brieff näme, ist
er on die brieff hinweg gangen, und do ich ims schicken wil,
ist er schon
darvon. Deßhalb ich disen nahin gschickt, ob er inn noch
erlouffe, wo nitt, das
er gen Zürich gang. Dem löuffer muͦß sin leviten werden.
Datum ut supra.
Clarissimo viro d. Heinrycho Bullingero seniori, domino meo
colendo et compatri
charissimo.
  Tiguri.
