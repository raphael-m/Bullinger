<nr>[28021]</nr>
<ae>Jakob Rüeger an Bullinger</ae>
<od>
Schaffhausen, 20. Januar 1558.</od>
<vo>Zürich StA, E II 375, 547. / Orig.(Aut.)
S. Hodie octavus est dies, humanissime d.
Bullingere, cum varia abs te acciperem scripta simul promittens me eadem intra octiduum absoluturum et redditurum, id quod iam praesto.
Interim non solum ego, verum alii symmystae gratias agunt et habent perquam maximas, quod ea nobis communicare non denegasti, idque multas ob causas, praesertim quod facile fieri posset, ut horum usus nobis admodum esset necessarius, et nihil omnino timendum hic illa effutiri vel cum tuo vel nostro periculo.
^$Si quae
porro ad te, doctissime d.
Bullingere, scribentur, etsi fuerint prolixiora, mittito ad nos, quaesumus; bona fide et brevi semper recipies..
^$Simpertus noster si superstes fuerit neque adversa impediat valetudo, ad vos veniet hoc vere, visurus quid et quomodo fratres vivant.
^$De colloquio cum Lutheranis habendo et nos nihil boni sperare possumus, nisi revocaverint ea, quibus propriis subscripserunt manibus.
^$Sed quid, si Helveticarum ecclesiarum ministri convocarentur interque hos
colloquium institueretur de religionis negociis? Hi si inter se mutuo concordes essent (licet periculum sit Basilienses et Bielnenses nobiscum non concordaturos et multi etiam Bernenses) et hoc Lutherani audirent, forsan aliquando meliora sperari possent; multum enim impedit, quod etiam Helveticae ecclesiae minus convenientes inter se esse audiuntur.
Verum tamen quid facto opus sit, vos nihil hac in causa neglecturos confidimus.
D. Lavathero quaeso, mi d.
Bullingere, haec significes.
Altorferus iam aliquamdiu statuit, imo singulis pene diebus, profectionem ad vos, inde factum est, ut d.
Lavathero nihil scripserit.
Deinde cum plura quaedam scripta d.
Oecolampadii Basileae haberet, propter ea aliasque ob causas eo est profectus; ibi alia quaedam invenit et accepit, quae quamprimum allata fuerint ex Basilaea, compactis omnibus ad vos veniet.
^$Rerum novarum nihil habemus.
Mercator quidam Scaphusianus ex Argentina rediens refert Bolvilerum militem suum necdum absolvisse, solutionem
vero differi forsan per hunc alterumque mensem, tunc vero pecunias accepturos milites, quo deinde iterum in promptu statim et promptiores habeat milites.
 Deinde Bernates omnia, quae ad militiam pertinent, parare strenue et quotidie.
Quid futurum sit, dominus novit, qui suum verbum suamque conservet ecclesiam.
Vale.
Salutant te symmystae omnes cum tuis omnibus, quos nostro etiam nomine salutabis.
^$Haec raptim scripsi, cum forte fortuna commodum nactus essem nuntium nequedum omnia absolvissem.
Scaphusiae 20. ianuarii 1558.
Iacobus Rüger, tuae humanitati deditissimus.
Reverendo, eruditione et virtute praestantissimo d.
Heinrycho Bullingero, d.
ac fratri in Christo plurimum observando, antistiti ecclesiae Tigurinae fidelissimo.
                                                                                          Tigurum.
