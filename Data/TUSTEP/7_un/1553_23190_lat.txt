<nr>[23190]</nr>
<ae>Konrad Lycosthenes an Bullinger</ae>
<od>Basel, 24. September 1553.</od>
<vo>ZÃ¼rich StA, E II 349, 446. / Orig.(Aut.)</vo>
Filium tuum nuper Argentinam a te ablegatum ad faciendum
ingenii cultum nuper excepimus ea, qua tum temporis potuimus
humanitate, sed tamen non ea, qua cupiebamus, partim ob
duram aeris tempestatem, partim ob celeritatem susceptae
peregrinationis. Omnia tamen, quae apud praeclara
videbantur, ostendimus. Accepi heri ab Oporino nostro ex
nundinis Francfordianis literas, quibus significat in Anglia
omnia esse tumultibus atque intestinis seditionibus plena;
reginam novam crudeliter saevire in evangelicos, quorum
multos incarceravit, ex quibus Petrus Martyr, vir
sanctissimus non postremi nominis esse dicitur. Caesar magno
iterum conflictu a Gallo victus est. Marchio
Brandeburgensis, crudelis ille tyrannus in Bremensi ditione
magno cum exercitu pro more suo praedonem agit et gladio
vicinis minatur. Nurenbergensibus mercatoribus in nundinis
Francfordianis aliquot currus intercepit praedamque opinam
assecutus est. Mors episcopi Basiliensis excitavit turbas
penes nos; nam Solodurenses audita eius morte clam
praesidium in Dornach collocarunt, Ettingenses rusticos
omnes exceptis duobus tantum, qui fuga evaserunt, ceperunt
atque in castrum Dornach abduxerunt. Ceperant et sex ex pago
Arlesheim Basiliensibus ob evangelii praedicationem
confoederato; sed a Basiliensium legatis statim liberati
sunt. Missa est a magistratu nostro Solodurum legatio, ut
experiatur, quo animo aliena invaserint et quid moliantur.
Vereor satis amplam belli suscipiendi contra Solodurenses
occasionem datam esse Basiliensibus. Haec modo tibi, vir
ornatissime, significare quam paucis volui; tu si quid ex
Anglia vel aliis orbis partibus habes, communicabis.  Vale.
Basileae  24. septembris anno 1553. Salutabis meo nomine
Pellicanum avunculum, d. Theodorum et alios amicos.
T[uus] Lycosthenes.
Clarissimo viro d. Henrico Bullingero, ecclesiae Tigurinae
pastori, amico summo.
Tigurum.
