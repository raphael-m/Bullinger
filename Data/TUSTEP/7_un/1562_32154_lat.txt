<nr>[32154]</nr>
<ae>Ambrosius Blarer an Bullinger</ae>
<od>
Winterthur, 17. September 1562.</od>
<vo>Zürich StA, E II 357a, 519 / Orig.(Aut.)
Bl.
III, 720f.
Exc.
Plus millies iterum atque iterum salve, mi omnium semper mihi colendissime domine charissimeque in Christo frater.
Integrum fere mensem Vituduro abfui, quo tandem bonis domini angelis comitibus nudius tertius feliciter reverti idque satis bene confectis in Palatinatu negociis, quorum causa profectionem susceperam.
Interim autem nec Ulmę nec Biberaci nec in aliis urbibus, ubi ante 30 propemodum annos ecclesię ministerio usus aliquis mei domini gratia fuit, quicquam, quod magnopere me
oblectaret, innumera vero, quę vehementer animum meum contristarunt, inveni; tanta est omnium rerum, sive concionatores sive magistratus sive plebem spectes, miseranda transformatio tantaque a pristinę illius syncęrioris religionis [ver]itate defectio.
Certe vix minutas quasdam notas superioris status agnoscere potui; adeo sunt omnia ubique vel papistico vel aliarum peregrinarum doctrinarum fermento corrupta.
Nunquam adduci potuissem, ut id temporis crederem tam paucis annis tantum rursus
irrupturum papisticarum superstitionum.
Ah servator Christe, quid post alios abhinc triginta annos, qui supererunt, videbunt! Quanta erit barbaries, quanta vastitas et fluctuantium omnium rerum confusio! Sed aderit prius, spero, magnus ille Christi dies, qui nos a malorum istorum gurgite extractos in speratam iam diu et beatam cęlestis glorię hereditatem inducat.
De Gallię rebus certi aliquid ex te cognoscere maximopere desydero.
In Svevia ipsa incertitudine incertiora etiam apud magnos
viros sparguntur, ut nihil prorsum de iis scribere lubeat.
Bene vale, mi venerande et plusquam charissime Bullingere, cum tota tua domo, quam etiam domini templum esse recte me iudicare existimo meque sacrificiorum et vitulorum labiorum vestrorum perpetuo participem fieri unice cupio.
Salveant omnes fratres et amici, symmyste inprimis, quos dominus spiritu sancto suo usque confirmet, quo pares esse possint substinendis, quę capitibus nostris imminent, sęvis tempestatibus.
Vituduri, unde cras
rursum Griessenbergam atque inde in fratris Vultureium proficiscar propediem reversurus.
17. septembris 1562.
                                              T[uus] Ambr[osius] Bl[aurerus].
Clarissimo doctrina religioneque viro d.
H[einricho] Bullingero, d.
et amico observandissimo fratrique in Christo longe charissimo.
