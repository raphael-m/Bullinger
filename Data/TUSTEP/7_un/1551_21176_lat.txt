<nr>[21176]</nr>
<ae>Oswald Myconius an Bullinger</ae>
<od>Basel, 22. Juli 1551.</od>
<vo>Zürich StA, E II 336a, 326. / Orig.(Aut.)</vo>
S.  In tempore scripsisti; nam per totam civitatem volarat
pacem esse factam inter papam et Gallum, et quamvis ea res
mihi videretur impossibilis, credebam tamen nonnihil ob
rumoris constantiam. Interim advenerunt tuę, quę
docebant, quod res erat. De Venetis tamen adserebat d.
Vergerius nihil spei esse atque id pro ingenio ipsorum, ut
quod tale esset: ipsos non movere arma in huiusmodi
casibus, nisi dum visuri sint Gallum inferiorem fore; nam
papam nec Cęsarem ferre posse maiores se. Quod quidem
ingenium intellexi, dum adhuc esset hic, qui nunc est in
Anglia, Ochinus. Equidem facile credo utrique, ut qui ambo
et Veneti sunt et inter eos educati.
De concilio sic se pararant nostri, ut proxima sabbati
fuissent abituri ad vos; in signum huius miserunt bullam
Iulii, legati pontificii orationem coram Helvetiis factam,
duo scripta Cęsaris, literas vestri senatus et literas
proprias, quas aliquando dederant ad Septempagicos de eodem
concilio, ut illis visis responderemus, quid nobis
videretur. Illa omnia obtulit Amorbachius rector
academię.
Mirabamur, legimus, statuimus diem vicesimam iulii, in quo
consultare volebamus de rebus propositis. Interea venit
tabellio Tigurinus et comitia rescripsit. Misit protimus
magistratus senatorem, qui illa nunciaret; itaque a
consultando, prout institueramus, hucusque cessavimus. Illud
tamen egit quisque pro se: scripsit suę consultationis
articulos usque ad collationem, ut simus instructi, si quis
quid postulaturus sit a nobis, et quantum intelligo, nemo
est omnium, qui operam et oleum velit hic perdere.
Pręter hęc narravit d. Vergerius nescio quid de classe
Turcica magna et timere papam, ne irruptionem facturus sit
in Italiam. Ego multis mendaciis huc adductus sum, ut nihil
eorum credam, quę de Turca dicuntur; nam etiamsi aliquid
veri est, mox Cęsar cum fratre mittit, muneribus obruit
novis, quo suo satisfaciat voto, ut ille tantum non cogatur
a proposito desistere.
Misit literas consul a Northausen pacem esse factam inter
Mauricium et Magdeburgenses; conditionem unam scribit, ut
sint sub duce sicut alię civitates ducatus, Lipsia,
Witenberga etc. Idem scripsit vir magnus ex Fancfordia;
nescio, si ita sit.
Captus Mauricius esse potest haudquaquam, si in civitate
Dressen conventus a Magdeburgensibus pacem cum eis iniit.
Vale cum tuis in Christo. Basileę  22. iulii anno 1551.
Ex Italia quę significas, multo libentissime audio.
Os[valdus] Myconius tuus.
D. Heinricho Bullingero, viro doctissimo, amico in domino
observandissimo suo.
