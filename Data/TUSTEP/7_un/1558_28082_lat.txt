<nr>[28082]</nr>
<ae>Bullinger an Johannes Calvin</ae>
<od>Zürich, 11. Juni 1558.</od>
<vo>Zürich StA, E II 346, 385. / Kopie v.</vo>
Lavater.
Ep.Calv. 2888 (XVII, 203f)
S. D. Putas, frater in domino colendissime et charissime, conventus quos odiosos nobis dicis unicum esse malorum remedium, principesque, si sperassent nos ad amicum congressum propensos fore, nunquam passos esse vel damnari nos vel de nobis quicquam statui gravius.
Quasi vero propter negatum a nobis colloquium damnati simus.
Non video ego cur tu ita scribas, cum nullum unquam legittimum colloquium legitime sit indictum, neque ad ullum unquam a principibus vocati simus, atque adeo ne verbum quidem
ullum de ullo colloquio negato ad quemquam principem scripserimus.
Quae Sulcerus de colloquio scribebat erant huiusmodi ut nihil certi pollicerentur.
Et cum illa ad nos daret, antea in Zvinglio eramus damnati, et quidem Wormatiae a moderatioribus.
Ac si abhorreremus a colloquio, non temere abhorreremus.
Priusquam nostri fratres ad principes essent profecti, nihil de ullo quisquam colloquio scribebat.
Tum demum mentio coepit fieri frequentior cum illi insciis aliis fratribus confessionem
obtulissent principibus.
Quam non omni parte probare potuimus.
Si vero veniamus ad colloquium et huiusmodi confessio tanquam nostra nobis obiiciatur, nos ipsam non agnoscamus in omnibus, quid inde oboriri nisi odiosas rixas et dissidium inter nos mutuum verisimile est? Quid tu tibi de principibus et eorum doctis pollicearis, ipse videris.
Ego intelligo, non bene de nobis et nostra doctrina illos sensisse etiam antequam nostri ad illos pervenerint, petituri ultro colloquium, qui in causa
afflictorum in Gallia fratrum nihil agere voluerunt, priusquam huiusmodi scriberentur confessiones.
Non satisfaciebant eis omnia quae hactenus ex nostris edita erant ecclesiis.
Ac nunc quoque certum est illos edidisse formulam fidei Francfordiae, mense februario et martio quae satis manifeste arguit quo sint animo in nostram doctrinam.
Germanica sunt: at arbitror te vidisse illa opera amicorum in Latinum conversa.
Confirmor ego subinde magis ac magis in mea sententia, istos homines ne latum
quidem pilum discessuros a confessione Augustana et eius Apologia, neque redituros in gratiam cum ullis, nisi subscribentibus ei Apologiae et confessioni.
Haec ideo commemoro, ut si quando in colloquium descenderis cum istis hominibus prudenter agas.
Ego quid nos hactenus agitasse sub finem epistolę tuae dicas non intelligo.
Scio nos nihil agitasse indignum fidelibus Christi ministris.
Immerito ais te nobis esse suspectum.
Immerito id te suspicari de nobis dico.
Vide, mi frater, ne, qui inter
nos dissidia quaerunt, malis te imbuant opinionibus, ut tu suspiceris de nobis ea quae non sunt.
Amemus nos mutuum.
Vive et vale, vir mihi in domino colende et frater charissime.
Tiguri 11. iunii anno 1558.
Frater hic commendatus est mihi a d.
Georgio Cassandro: eum si iuveris tua opera bene feceris.
Salutant te fratres.
Saluta tu quoque nobis fratres.
                                                Bullingerus tuus.
[Ohne Adresse.]
