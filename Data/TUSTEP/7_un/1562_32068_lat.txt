<nr>[32068]</nr>
<ae>Bullinger an Johannes Valentin Furtmüller und Pfarrer von St. Gallen</ae>
<od>Zürich, 23. April 1562.</od>
<vo>St. Gallen IX,  27. / Orig.(Aut.)
S. D. Accepimus, domini honorandi et fratres charissimi, per certum nuncium ex Gallia a Guysianis (auxiliantibus aliquot in Gallia magnatibus coniuratis, inprimis autem cardinalibus, episcopis et clero) maximas esse turbas excitatas et quotidie extremam contra fideles exerceri saevitiam.
Quae ut omnia rectius intelligatis, mitto, quae inde ex Aurelia, ubi fidelium colligitur exercitus, accepi, vobis quoque charis communicanda fratribus.
Principio habetis descriptionem brevem crudelitatis
abominandae Guysianorum, quam exercuerunt contra ecclesiam Wassensem, unde colligetis, quid consilii concoeperint illi homines contra omnes Christi fideles Galliae ecclesias.
Deinde mitto protestationem illustrissimi principis Ludovici ducis Burbonii, qui est princeps Condensis, Gallica lingua aeditam atque impressam, hic autem conversam in Germanicam a d.d.
Georgio Cellario ita iubente amplissimo huius urbis magistratu, apud quem est Gallicum exemplum.
Ergo non est, quod quicquam in ea vobis
sit suspectum.
Intelligetis ex ea totius rei negotium, et quod nostri non sunt seditiosi contra regem, sed conari eos coniuratos et seditiosos contra regem in ordinem redigere, regem liberare et pacem regno reddere etc.
His adiunxi epistolam d.
Bezae; ita enim voluit, ut ipsam communicarem fratribus Basiliensibus, Schaffhusianis, Sangallensibus, Rhetis.
Videtis, quid facto opus sit, optimi fratres.
Clamandum erit nobis sedulo et absque intermissione ad dominum, exhortanda ad supplicationem
ecclesia.
Confirmandae sunt etiam nostrae fidei creditae ecclesiae; etenim, si superiores fuerint papistae in Gallia, facinore nephando animati imminebunt et nobis.
Sed et nostri papistae istis nihilo sunt mitiores, neque dubium est non alio fine coeptum esse concilium Tridentinum, quam ut caussae apud plebem saltem probabiles praetexantur persequtioni truculentissimę, quam iam annis aliquot fabricati sunt.
Utinam vero nos vera poenitentia fideque domino occurreremus; est hic clemens ad
condonandum poenitentibus delicta et potens ad servandum suos.
In hoc valete, domini colendi et fratres charissimi.
Tiguri  23. aprilis 1562.  Salutant vos fratres omnes.
                                                            Bullingerus vester.
Certum est peti ab Helvetiis militiam atque ideo Salodori comitia celebranda foederatorum  26. aprilis.
Petuntur autem nomine regis (ficti vel captivi) milites 4000. Min gnedig herren verbietend den iren zuͦ louffen by eer, nid und guͦt und eewiger verlierung des vatterlands; habend ein gmein gebätt angesähen etc.
handlend in disem handel mitt Bernn etc.
Fidelibus Christi Iesu servis d.
Valentino Fortmüllero et reliquis vigilantissimis Sangallensis ecclesiae ministris, dominis honorandis et fratribus meis charissimis.
                                                                                        Sangallen.
