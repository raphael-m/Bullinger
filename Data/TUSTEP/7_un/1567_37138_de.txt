<nr>[37138]</nr>
<ae>Bullinger an Hans Rudolf Bullinger</ae>
<od>(Zürich), 16. November 1567.</od>
Zürich ZB, Ms F.37, 35... / Orig. (Aut.)
Gott mitt uns! Nächt spaadt ist mir din brieff worden,
luthend von einem predicanten der frow äpptissin zuͦ
Münsterlingen zuͦ überkummen etc. Nächt hab ich nüt dir
wüssen zuͦ schriben, schrib jetzund hütt uff sontag 16.
novembris, so mir filicht pottschafft an die hand stiesse,
das ich imm disen brieff gäbe. Darinn gib ich dir den
bescheyd, das ich gern der guͦten frowen dienen wöllte und
fürus unserm früntlichen, lieben herr schwager vogt zuͦ
Rhynow. Aber wir habend diß jars so vil predicanten hinwäg
gäben, das nitt me dann 3 expectanten vorhanden sind,
Steyner, Wydler, Tobler; die sind noch kurtzlich examiniert.
Versich mich wol, die zuͦ Steckboren werdent an Mauritij
statt eins andern begären, und wo glych dasselb nitt,
könnend wir uns nitt emblössen. Es sind wol 4 heym beschickt
ab den hohen schulen, meister Rodolff Wirt, Rodolff Leeman,
Adam Wecker, Ioannes Därer etc.; sy sind aber erst kummen
und glichwol noch in artibus und philosophia noch nitt
examiniert. Acht wol, vor liechtmäß werdint sy nitt in
theologia examiniert werden. Dorumb wüst ich diser zyt nütt
einen, der dahin diente, min frow äptissin mitt zuͦ
versorgen. Ich hab och mitt unserm Josia, den leyder aber
das podagran plaget, geradtschlagt, und duͦchte uns das
wägist der frowen, wo sy imm Turgöw gesähen, ob sy ettwan
einen funde; der uff Burg, der Studer, möchte vilicht
erwunnen werden oder ein anderer; ich kenn sy nitt all imm
Thurgöw. Schwager Herter wüst besseren bescheid zuͦ gäben,
wer und wie hierinn zuͦ handlen etc. Das schrib ich dir zum
bericht, das du unsern früntlichen herren schwager wüssist
zuͦ berichten; den gruͤß mir ouch trüwlich.  Gott mitt üch
allen.
Minem lieben sun Hansen Rodolffen Bullingeren, pfarreren zuͦ
Berg.
