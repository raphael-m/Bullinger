<nr>[22003]</nr>
<ae>Ralph Skinner an Bullinger</ae>
<od>Oxford, 5. Januar (1552).</od>
Zürich StA, E II 369, 22.
Zur.lett. III. S. 313f.
Ep.Tig. III, S. 206f.
Orig. (Aut.)
Salutem et pacem in domino. Sepius invitavit me antehac
Ioannes ab Ulmis, ut ad te scriberem, optime Bullingere; sed
nuper nullum non movit lapidem, quo mihi paucula hec ad te
extorqueret. Et ut ingenue fatear, vix potuit adducere, ut
etiam in praesentia scriberem, non quod quicquam dubitaverim
de tua humanitate aut quod candor ille ingenii tui non sit
iam diu ex ipsis tuis scriptis et multorum sermone probe
cognitus, sed partim, quod longa dissuetudine Latine
scribere dedisserim,  partim quod verecundior sim, quam ut
ausim tibi tot tantisque rebus ecclesiae implicito incultis
iam literis meis negocium facessere. Debere me hoc officium
tibi lubens fateor, doctissime vir, et deberi a me etiam
tibi multas et magnas gratias ob honestam illam mentionem,
quam de me in literis ad dominum meum merchionem
Dorcestrię feceras, agnosco. Certe iam olim summo amore
summaque reverentia ob veram illam religionem te persequutus
sum meque plurimum tibi debere sum arbitratus christianorum
omnium nomine. Verum nuper, mi Bullingere, meo ipsius et
patrię meę nomine adeo devinctum reddidisti, ut
posthac
non poteris magis; videris enim paterno quodam animo
amoreque non vulgari erga Angliam nostram affici. Multis
modis optimis tuis lucubrationibus
eruditiss[imis]que libris editis ubique terrarum
publice illam adornasti atque hinc tu veram iustamque laudem
apud omnes bonos eruditosque consequutus es, quorum magnus
numerus (deo optimo maximo sint gratie) reperitur apud nos
in praesentia, et tu vel hinc scire possis, quam non frustra
apud nos in vinea domini laboraveris, quantusque honor et
gratia debetur regi nostro optimo et quantum nos nostris
magistratibus debemus, qui non solum ipsi veritati favent
optime, verum etiam se bonos strenuosque patronos prebent
omnibus, qui hanc veritatem amplectuntur. Nec tu certe
immeritam aut indignam laudem his in scriptis tuis
contulisti; iure enim merentur illam ex omni parte laudandi,
meritoque gaudemus nos, quoties vos vestras lucubrationes
huiuscemodi viris inscribere contigerit. Currentibus enim
magnum hinc calcar animosque mirum in modum additis, ut,
quod bene ceperint, optime perfacere non graventur, quod
futurum propediem spero. Synodum nuper enim convocarunt
delegeruntque quosdam, qui ecclesiam nostram ab antichristi
sordibus purgent Romanique pontificis impias leges, quibus
misere turpiterque iam diu contaminata est sponsa Christi,
abrogent novasque et meliores et sanctiores substituant.
Interim nostrum erit deum patrem et dominum nostrum Iesum
Christum sedulo precari, ut non solum hic, sed ubique
terrarum vera, pura sinceraque veritas florere tandem
incipiat. Plura, optime Bullingere, quam in initio
decreveram, scripsi, et tamen multa supersunt, de quibus a
te certior fieri libenter velim, si tempus ad id suppeteret;
sed differam in pręsentia. Proximis forsitan libere
impertiam, quicquid torquebit. Interim bene vale, optime
vir, deumque precor, ut te diu incolumem nobis servet ad
gloriam suam manifestandam. Oxoniae nonis ianuarii.
Tuus ex animo Rodolphus Skynnerus.
Optimo ac doctissimo viro domino Bullingero tradentur hę
literę.
Darunter eine ausradierte Bem. [Ioannes . . . . . merus . .
. .principes] von Bull.s Hand.
Und unter ders. noch:  "Zinnerus"  v. Bull.s Hd.
