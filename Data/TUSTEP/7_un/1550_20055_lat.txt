<nr>[20055]</nr>
<ae>Giovanni Beccaria an Bullinger</ae>
<od>Misox, 28. Februar 1550</od>
<vo>ZÃ¼rich StA, E II 335, 2151. / Orig.(Aut.)</vo>
<dr>Gr. I, S. 159ff.
<re>Regest</re>
<tx>Ornatissimo viro d. Heinrycho Bullingero Ioannes Beccaria
S.P.D. per Iesum Christum, unicum redemptorem.
Etsi, quid ad te scriberem, non habebam, nolui tamen,
clarissime vir, deesse
officio meo salutandi te per literas, quibus illud saltem
intelligas me nominis
tui memoriam cordi adeo insculpsisse, ut noctes atque dies
tanquam presens te
presentem contempler. Quod nisi a me fieret, non immerito
referri possem inter
eos, in quos collocata beneficia periisse dicuntur. Absit
vero, ut quis me
unquam tanti criminis reum vere peragat. Licet enim dignas
re ipsa gratias
referre non detur, quis prohibeat, quominus agam et debeam?
Illud unum nescio,
utrum doleam magis an gaudeam, quod tuis in me officiis adeo
obrutus sim, ut ne
animus quidem assequi possit, qua ratione rependat. Utcunque
sit, gaudeo me hic
abs te vinci, nec unquam pudebit me id apud omnes et ubique
praedicare. Quur
autem (scilicet nisi prorsus mentis sim inops) iure non
gaudeam ab eo superari,
cui tam turpe sit resistere quam pulchrum et honestum dare
manus? Fer me,
obsecro, integerrime vir, fer, inquam, vera de te
praedicantem, atque utinam
aliquando mihi detur tam diserte apud cordatos et honestos
viros laudes tuas
praedicare, quam plurima sunt in te corporis et animi bona,
quibus non urbem
Tigurinam solum, sed seculum nostrum cohonestas. Deo autem
gratia, qui opus in
te inceptum in singulos dies ad suam ipsius gloriam
perficit! Sed quid praeter
instititum diutius in his immoror, quandoquidem proposuerim
salutare et admonere
te, quo in statu nunc sint res meae? Sunt autem optimo per
omnipotentis dei
misericordiam. Nam ut primum in vallem hanc perveni, cepit
sacrificulorum ordo
sibi metuere, non aliter ac si internecinus hostis illorum
regnum cum innumeris
copiis invasisset, moxque turbam adversus me concitarunt nec
quieverunt, donec
impetrassent a superstitiosulis senibus, ut inde ablegarer,
veluti qui
haereticam ad eos doctrinam adtulissem. Eiectus igitur
oppido (quod Rogoretum
vocant) huc me contuli, unde prius iter feceram, contuli
autem domino huc me
vocante, ut Christi iacto fundamento superstruam iuxta dei
gratiam mihi datam.
Hic etenim multi sunt, a quibus papistarum commenta omnia
ita exulant, ut
prophana missa deploratam valetudinem iam contraxerit, a qua
vix unquam
revalescat. Haec idcirco tibi significare volui, partim ut
intelligas ex hoc
loco sterni posse iter in Italiam, quandoquidem regio haec
in ipsis est Italiae
faucibus, partim ut, quum videas me vocatum a domino ad hoc
muneris, ne graveris
agere cum integerrimo vestro consule, ne in proximis
comitiis reditus in patriam
mihi concedatur, nisi prorsus liceat mihi tuto ac libere in
religionis causa
tueri, quae sentio. Locarnenses enim (ut video) nihil
intentatum relinquent, ut
apud se vivam. Quorum affectus quanquam iuxta carnem non sit
aspernandus,
attamen ad divini verbi regulam dirigendus est, nempe ut
patienter audiant illud
servatoris nostri dictum: "Oportet me et aliis civitatibus
evangelizare."
Itaque nisi salva omni ex parte religione reditus mihi
decernatur (quod non
difficile modo, sed etiam impossibile nunc arbitror), cupio
ornatissimum
consulem vestrum una cum reliquis evangelicis prohibere,
quominus aliquid pro me
decernatur, ne forte pro remedio venenum (quod aiunt)
impetrarem. Quae omnia pro
tua prudentia ipse melius, quam scripto consequi possim, sic
administrabis, ut
dona divinitus accepta in fratrum omnium usum conferre
soles. Quod ut
diligentissime facis, ita cumulatissime rependet is, cuius
negotium agis.
Cuperem abs te accipere exemplum disputationis, quam apud
Anglos super
eucharistiae negotio Petrus Martir habuit; hic enim reliquis
papistarum nugis
passim oppeditur. Saluta integerrimos et ornatissimos viros
consules et
archigrammateum nomine meo, quibus addes familiam tuam una
cum doctissimis et
piissimis viris d. Pellicano, Bibliandro, Gvalthero, Ottone,
Gesnero, Frisio
aliisque symmistis* (*a.R.: ... i .. y?) omnibus Tigurinis,
quibus omnipotens
deus spiritus sui dona in dies ita augeat, ut prestantes re
ipsa, quae verbis
docent, confundantur, quotquot evangelicae veritati
adversantur. Amen.
Do novo Antichristo quanquam scripsi ad d. Lelium, non
tacebo tamen apud te
illum iam pridem ob masculam venerem apud plerosque male
audire; reliqua potes
ex tanto crimine coniicere. Vale, mi pater, et impera, si
qua in re opus est
tibi mea opera. Misochi, pridie calendas martias 1550.
<lz>Clarissimo viro d. Heinrycho Bullingero, ecclesiae Tigurinae
speculatori
fidissimo, amico suo multis nominibus observando.</lz>
