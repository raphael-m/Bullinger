<nr>[21250]</nr>
<ae>Petrus Martyr Vermigli an Bullinger</ae>
<od>Oxford, 26. Oktober 1551.</od>
Zur.lett. III, S. 498ff.
Ep.Tig. III, S. 328f.
Orig. (Aut.)
S. D.  Cum dicere non possim, vir clarissime multumque in
Christo suspiciende, quam tuę litterę me recrearint, id
charitati tuę qua me prosequeris cogitandum relinquam. De
laboribus abs te susceptis, ut liber meus accurate
imprimeretur, licet antea gratias egerim, attamen et in
pręsentia, quando opus esse perfectum audio, rursus ago,
tantumque me sentio et tibi et optimo Gvaltero debere, ut
desperem me unquam fore solvendo. Precabor itaque deum, ut
quod ego minime possum, ipse pro me vobis rependere
dignetur. Liber adhuc ad nos non est allatus; confidimus
tamen indies afferendum. Quod autem, ut scribis, adeo tibi
probetur, non potest mihi non esse gratissimum, quia, licet
ex eo laudem mihi non deberi probe intelligam, dum tamen abs
te tanto viro commendatur, hunc mihi consensum in religione
vobiscum summopere gratulor; quem oro deum immortalem per
Iesum Christum dominum nostrum, ut indies magis magisque
augeat, et faciat coalescere. Cumque animum addas, iam
commentarium meum ad Romanos parabo, ut istuc quam citius
fieri poterit mittatur. Nolim autem ut vestros iuvenes ita
graviter deinceps accuses, quasi eorum culpa tot mendę in
meum librum irrepserint. Illi sane in scribendo me
iuver[ant], et eorum charitati plurimum debeo, doleoque pro
beneficio mihi collato eis ta[lem] gratiam reponi. Quare
posthac me ipsum negligentię in scribendo potius
accu[sa]to, quem deinde curabo ut diligentiorem sentiatis.
De aliis meis commentariis, quos requiris, non video qui
fieri possit ut tam cito edantur: nam quę sc[rip]si in
Genesim, in Exodum, in Leviticum et  in minores prophetas,
concise atque tummul[tua]rie annotavi; quare ocio est opus
ad recognoscendum et rursus describendum, quicquid mihi uni,
non aliis, ab initio litteris consignavi. Quod si deus
ętatem concesserit, [et] aliquid ocii nactus fuero, illa
quoque non gravabor invulgare; non quod mea persu[ade]am
mihi aliquid esse, verum ut amicos id efflagitantes non
videar superbe [con]temnere.
Negotium episcopi Vergerii, quod mihi velles esse curę,
nunc a me vel tractari vel promoveri non potest, partim quod
et ab aula et a m[ag]natibus sim procul, (Oxonii enim, ut
nosti, dego, ubo scholasticorum duntaxat habeo commertium;)
deinde in republica sunt aliqui magni motus exci[ta]ti, qui
licet ad religonem minime pertineant, attamen occupant
animos etiam minorum, ut non hęc aut respicere aut
cogitare valeant: sed cum occasio dabitur, officii non ero
immemor. Tu interim cum omnibus tuis symmistis roges obsecro
deum, ut nobis largiatur tranquilla tempora, quo Christi
evangelium radices agere commodius valeat.
Quod ad episcopum Glocestrensem attinet, illum scito in suo
ministerio se optime gerere, neque vocationem eius hucusque
esse infructuosam. Non tamen potest quęcunque pro gloria
domini vellet, quandoquidem hic nil potest superstitiosis
invitis obtrudi, quod prius publicis legibus non fuerit
cautum. Sperabamus nunc in isto (ut vocant) parlamento esse
permulta constituenda; sed ne scio qua ratione contigerit,
ut id in ianuarium mensem fuerit prorogatum. Ut autem illi
episcopo impensissime faveam, et probitas eius et studium in
religionem facit; accedit pręterea vetusta inter me atque
illum familiaritatis necessitudo, et denique, quod apud me,
uti debet, plurimum valet, sigularis tua commendatio; quare
non est quod ambigas me omnia quęcunque potero in eius
gratiam esse facturum. Vestrates iuvenes hic, deo gratia,
bene habent, et de se spem faciunt, quod in studiis non sint
operam lusuri. Duo iam hinc discedunt, Andreas Croarius
Constantiensis et Stumphius vestras, probi sane iuvenes, qui
si apud vos ita se gerent ut hic sunt versati, non eorum, ut
arbitror, vos pęnitebit. Et quia non existimo esse opus
ut
eos tibi commendem, non scribam de illis prolixius: tantum
orabo, ut favore quo illos prosecuti estis absentes,
pręsentes quoque complectamini, cum vestra gratia et
beneficiis non sint idigni.
Equidem recte valeo, et hactenus etiam bene habui, cumque
mei domestici sudore Anglico periculosissime laborarint, ego
nihil sum lęsus; et quod falso rumore obitus mei fueris
graviter afflictus, charitatis erga me tuę certissimum est
inditium. Gratias itaque ago tibi quas possum pro tam
benevolo et amico affectu: et si quid me tua causa facere
posse iudicaveris, tantum significe, et me promptum
paratumque habebis ad vota. Gvalterum queso te meo nomine
plurimum salvere iubeas, omnes item symmistas tuos; quos
univeros una tecum opto in domino bene valere. Oxonii,  26
octobris, 1551.
Dignitatis tue studiosissimus,
Petrus Martyr.
Clarissimo viro d. d. Hanrricho Bullingero, fidelissimo
verbi dei ministro, mihi plurimum observando.
                                            Tiguri.
Daneben v. Bull.s Hd.:  "D. Petrus Martyr."
