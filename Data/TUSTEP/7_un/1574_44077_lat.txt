<nr>[44077]</nr>
<ae>Bullinger an Ludwig von Wittgenstein.</ae>
........, 26. August 1574.
Autograph: Krakau Bibliotheca Jagiellonska (ehem. Berlin
Preuß.
Staatsbibliothek), acc. ms. (Bullinger ohne Nr.), Zürich
StA, E II 348,85. Kopie
mit autograph. Beginn.
Gedruckt: Gottlieb Friedländer, Beiträge zur
Reformationsgesch. (Berlin 1837).
Illustri et vere generoso domino, d. Ludovico comiti in
Vuitgenstein, domino in
Homberg, domino meo summa observantia colendo.
S.   Tot quidem tantasque comes generose et domine
clementissime quaestiones in
ultimis illis tuis ad me literis nectis, ut integro iusto
prolixoque volumine,
etiam si possim, respondere plene non valeam. Rogo itaque
tuam humanitatem, ne
feras indignius, si brevior sim, quam tu forte velis.
Aliquid saltem volui
respondere ne te tuaque a me negligi arbitrareris. Negotia
illa mea varia
multiplicia et molesta, seniumque grave ac tardum et
corporis aegritudo, qua hac
aestate usus sum, deo sic disponente, continua copiosiora
non permittunt.
An vero adulterium censeri debeat, si vir coniugatus cum
soluta misceatur? Scio
disputatum esse ab illis, qui levius iudicant de adulterio
et aliquid suis
libidinibus concedi exoptarent. Verum, quod ille dicebat,
simplex est veritatis
oratio neque requirit aut admittit fucum. Quotquot recte
sapiunt, adulterium
definiunt, esse actionem veneream, qua res habetur cum ea
carne, quae non sibi
sed alteri est lege coniugali constricta, aut cum ea caro
cum ea misceatur, quae
sibi non est propria. Soluta autem non est propria ubi ne
quidem coniugatus suam
carnem, quae uxoris est, ei quae uxor non est, commiscere
potest. Proinde
committitur adulterium. Si soluta non sit sed coniugata,
conduplicatur
adulterium. Veritatis regula uno verbo pronunciat et a Paulo
1. Corinth. 7 sic
est pronunciata: Mulier proprii corporis ius non habet sed
vir. Similiter autem
et vir proprii corporis ius non habet sed mulier. Ergo si
vir uxoris suae
corpus, quod suum est, alteri impendat, adulterium admisit.
Ita simpliciter veritas iudicat.
Ex ea ipsa apostoli sententia responderi potest ad aliam
quaestionem. An ad
imparia vir et uxor iudicari debeant? Nam apostolus viro non
plus quam uxori
concedit, sicuti et dominus unam utriusque carnem vocat.
Syncerius igitur
Ambrosio, Hieronymus iudicare videtur, qui in Epist. ad
Oceanum: Aliae, ait,
sunt leges Caesarum, aliae Christi, aliud Papinianus, aliud
Paulus noster
praecipit. Apud illos viris impudicitiae frena laxantur et
solo stupro atque
adulterio condemnato, passim per lupanaria et ancillulas
libido permittitur,
quasi culpam dignitas faciat non voluntas. Apud nos, quod
non foeminis, aeque
non licet viris et eadem severitas pari conditione censetur.
Haec ille
apostolus, quia alibi negat in Christo marem esse aut
foeminam id est mulierem
in iis quae deum et pietatem salutemque et vitae officia
attinent, proprium ut virum habendam.
Iam vero de adulteris, de poenis adulterorum, de accusatione
et reconciliatione
sua in 11 et 12 cap. 2 libri Samuelis, denique in libro
iudicum cap. 19. Ad
cuius scripta te eo remitto liberius, quod ego meliora illo
dare non possum, et
quod tu in tua illa epistola ultima non immodeste adiecisti
tuis quaestionibus,
quamquam hic non plenam et absolutam earum requiro
tractationem, quae iam pridem
forte explicata sunt, sed abunde satis feceris, si paucis
tuam sententiam
exposueris, vel probatos authores, ex quibus copiosius ista
peti possint, demonstraveris
Idem Petrus Martyr docte et pie disputat de gradibus
propinquitatis prohibitis
in 1 cap. libr. iudicum fol. 14. Scripsi ego quoque de his
aliquid in libro meo
Germanico de Matrimonio olim edito. In ecclesia et republica
nostra vivimus his
legibus, quas hisce literis impressas adiunxi, si forte
antea - ad te non misi. -
Porro quid de maleficis et praestigatoribus eorumque artibus
sentiendum sit,
disputarunt egregie d. Thomas Erastus in suis
Antiparacelsicis et d. Petrus
Martyr in 28 cap. 1. libri Samuel. De poenis vero sumendis,
uno verbo exposuit,
quid velit dominus, cum in lege sua dixit: Maleficum non
patieris vivere. Et
laudatur Saul, quod, cum in gratiam dei adhuc esset,
maledicto huic hominum
genere non pepercit. Vituperatur, quod Pythonissae non
tantum pepercit, sed et
eius consilio et artibus impie usus legitur. In reliquis
capitalibus sceleribus
poena nunquam relaxatur, licet pro rei qualitate aut
quantitate
circumstantiisque aliquando intendatur aliquando vero
mitigetur. Quod viri
politici et prudentes in praesenti faciunt. A quibus malo
audire modum
indagationis huius criminis, utpote in huiusmodi rebus
exercitatis, quam
inercitatus de rebus disserere non tantum difficilibus sed
mihi quoque
incognitis. Haec brevibus ad tua respondere volui. Rogo
autem, ut hoc aequi bonique consulas.
Literas meas postremas et libellos in Psalmum videlicet et
Responsionem ad VII
adversariorum capita, spero te accepisse dudum. Accomodavi
me captui auditorum
in hac re simplicissime de hac loquens, cum alii de eadem
studio loquantur
impexe et multis verbis dicant paucissima et intricatissima.
"Nostra respublica
tota in hoc est, ut cum aliis Helvetiis mittat legatum ad
regem Francorum
petitum pacem regno." Ita lassis ego fractisque sum viribus,
ut in praesenti
nihil scribam vel exarem. Sufficit mihi si muneribus
ecclesiasticis ecclesiae
nostrae commissae utcunque satisfaciam. Nam et in his multa
in me desidero,
ecclesia    interim, quod ego quidem sciam, nihil
conquerente sed benignissime
per dei gratiam, omnia mea consulente.
Vale comes generose, et domine mihi summa observantia
colende, tuique
amantissimum et ad inserviendum tibi longe promptissimum
amare pergas, oro.
Dominus tibi tuisque benedicat et ab omni malo protegat.
Rogo etiam, ut per oportunitatem illust. elect. princ.
Palat. me commendes; quem
deus salvum et incolumem nobis diu conservet.
Datae Tiguri  26. augusti anno salutis nostrae 1574.
Excell. tuae observantiss.
Heinrychus Bullingerus
Tigurinae ecclesiae minister.
