<nr>[42109]</nr>
<ae>Richard Hilles an Bullinger.</ae>
<od>London, 10. Juli 1572.</od>
<vo>Zürich StA, E II 369, 177.</vo>
Orig. (m. aut. Unterschr.)
Salutem plurimam. Superiore mense martio literas meas, datas
18 die februarii
proxime elapsi, misi ad filium meum Barnabam, ut Francforti
d. Christofero
Froschouero in vernis nundinis pro te traderentur, quas
literas spero itidem te
ab eodem Froschouero accipisse. Ab eodem tempore amicissimas
binas a te literas
accepi, et peramplas quidem; priores ad vigesimum decembris,
posteriores ad
duodecimum martii proxime elapsi scriptas; et in eis
inclusam aliam chartulam,
in qua ad me perscribis ea quae Venetiis acceperas de
Turcarum cęde, quęque
de statu Germaniae et persecutione consopita commemoras,
etc. De quibus et
literis et novis summas tibi gratias habeo.
Ab earundem nundinarum tempore accepi a te alias etiam
literas ad quosdam
episcopos nostrates, quas pari cum fide et diligentia
tradidi Rodulpho Gvalthero
et Henrico Butlero, ut, quia et ipsis alia erant de suo cum
episcopis
transigenda, (qui iam publico conventui, quem parlamentum
Anglice nominamus,
intersunt,) eas ad singulos deferrent; prout te detulisse
mihi significarunt,
preter eas quas ad d. Iewellum Sarisburiensem conscripsisti,
qui quia mortuus
est, e voluntate tua illas d. Parckhursto Nordovicensi
episcopo tradidi. Sed
audin'? Unde factum sit, nescio: at neque tum neque abeo
tempore accepi de
adhortacione inscriptos, quos dicis, neque Latinos nec
Germanicos libros; ita ut
modo quid de hac re respondeam preterea nescio. Interim
tamen habeo tibi gratiam
de duobus illis Germanicis et uno Latino exemplaribus, quae
tu decrevisti huc ad
me transferri. Quin iidem Rodulphus et Henricus nihil etiam
certi habent de
illis libris. At vero quos emisit Rodulphi pater alias
Latine editos cum illis
literis accepi, quos iidem illis viris distribuerunt, quibus
distributos voluit
Rodulphi pater; qui  meo nomine gratias, queso, agas propter
eum librum quem ad
me misit, et amicissimas literas quas ad me decimo martii
mensis ultimi dedit.
Quod ad triginta duos, de quibus ad me scribis, aureos
attinet: sedecim in
postremis hibernis nundinis Francforti habitis solvit filius
meus Gerson d.
Christofero Froschouero pro illis decem reverendissimi
episcopi Vintoniensis
coronatis, de quibus facis mentionem<f1>Zu den von Robert Horne den Chorherren geschenkten 10 Kronen existiert eine Abrechnung von Bullingers Hand in Zürich ZB, Ms R 136, Nr. 2, eingeschobener Zettel bei 1568/69, Notiz dazu bei 1572.<fe>. Sedecim alii erant pro
aliis decem
coronatis, quos episcopus Eliensis numeravit hic predicto
Gersoni, ut tibi eos
renumeraret: adiecit preterea filius meus, se eodem tempore
eidem Froschouero
decem aureos pro Iulio Sancterentiano, quos eidem Iulio
solvendos
reverendissimus Eliensis episcopus ipsi prius hic
dissolverat. Quod vero scribis
ad me his verbis, ("pari errore aut dubio factum est vernis
nundinis, ut viginti
septem daleri allati sint huc per Froschouerum, dati ipsi
Franckfordiae et
allati ex Anglia",) in ea re nescio quomodo tibi
satisfaciam, quia nihil ad me
scribis, num filius meus Barnabas, qui eisdem etiam nundinis
Francforti fuerat,
eos viginti septem dalleros Froschouero numerarit.
Nepos tuus Zvinglius die iunii . . .  proxime elapsi hic
Londini ex hoc
corruptissimo seculo migravit ad deum, et coetui sanctorum
adiunctus est, in quo
laudes deo liberatori concinit. Sed Rodulphus Gvaltherus una
cum Henrico Butlero
reversi iam sunt Cantabrigiam, unde huc sub initium
parlamenti venerunt cum
episcopo Nordovicensi, quem audio singularem esse patronum
Henrico Butlero;
cuius vel matri vel amicis apud vos queso significes, dicere
illum nullam se ab
illis pecuniam accepisse, ex quo in Angliam venit. Ego ideo
illi, cum aegrotaret
Cantabrigiae, et paulo ante, mutuas dedi duas libras et
decem solidos monetae
Angliae, quae valent in moneta Germanica tredecem florenos
et quinque batzios:
quos oro recipias ab ea, et eorundem tibi serva duodecem
florenos et duodecem
batzios, pro octo coronatis Gallicis quos mihi misit
reverendus episcopus
Nordovicensis una cum schedula illa quam in his inclusi
literis. Et alios octo
batzios velim ut pauperi aliquo studenti des. Aequum autem
est (ut antea ad te
scripsi) eos qui filios suos in Angliam mittunt, prius
Francforti suam pecuniam
dependere prae manu, quam petere ut alii pro illis hic in
Anglia prius
dependant, et Francforti postea exigant. Henrici Butleri
mater, ut ipse mihi retulit, Lindaviae habitat.
Secundo huius mensis dux Norfolcius, cum lęs[ae]
maiestatis damnatus multo
ante fuisset, merito suo Londini securi percussus est.
Gaudeo quod scribis in
iisdem literis vos satis pacifice dei gratia vivere et
valere. Interim vero
doleo, vos annonae et omnium rerum caritate premi. Spero
tamen fore ut post
illam vestram publice institutam supplicationem deus velit
pro misericordia sua
vos respicere, et correctionem illam paternam, qui sibi
maxime solet dilectos
sępius punire, rursum avertere. Illud etiam doleo, te tam
gravi catarro
laborasse ad tertiam hebdomadam, priusquam has ad me literas
conscriberes. Sed
pro tua prudentia nosti deum ipsum illos sępius invisere
quos vult; quem
precor tibi patientiam concedere, et, ut ipse scribis,
concedat tibi
misericorditer quae sunt ipsius bonae voluntatis. Uxor mea
te plurimum salutat,
oratque ut se deo in precibus tuis commendas, quod
muscularum et nervorum
contractione, quam spasmum vocamus, et calculorum in renibus
dolore multum prematur.
Hoc anno initum est foedus inter serenissimam nostram
Angliae, Franciae, et
Hyberniae reginam et regem Galliae, solemniter ex utrisque
pręstito iuramento
die dominico, qui fuit quindecimus dies iunii proxime
elapsi, in cathedrali ecclesia S.Petri apud Westmonasterium.
Vicesimo quinto iunii recepi primum literas tuas Tiguri
prima octobris, anno
1571, datas, et missas per dominum Friderichum Conders,
nobilem quem mihi
commnedasti. Et si possum illum qua in re iuvare citra meum
incommodum aut
molestiam, ut petis, lubentissime faciam. Preterea haec
adiicio, ut tibi
significem, quid novarum rerum accepi e Germania inferiore,
quae est sub ditione
regis Philippi: nempe, quomodo in fine martii proxime
pręteriti nobilis
quidam Belgius, nomine monnseur* (*a.R.: moun?) Lumell,
invasit urbem quandam
maritimam in Hollandia dictam Brill, et vi ademit ab
obedientia Philippi regis.
Deinde etiam mille Hispanos et Wallos, subditos regis
Philippi intelligo qui
Gallicam loquuntur linguam, in urbem dictam Middelburg
intrasse accepimus,
eosque in via depopulatos fuisse pagum quendam Zelandiae
dictam Armne. Est
quoque e Gallia et Anglia et ex aliis regionibus finitimis
magna militum turba
collecta in Flusshinga; at nihil adhuc magni audio gestum
esse ab Hispanis
adversus illos qui sunt in prędicta Brilla aut
Flusshinga, nisi quod posterius
dicetur: sed perbrevis quidem exhortatio allata nuper huc
erat e Flandria,
impressa tam Gallica quam Belgica lingua, in qua princeps
Orangiae usus est
iisdem titulis dignitatis et aucthoritatis, quibus usus est
in inferiore
Germania ante suum exilium; suadetque Belgicos, qui iam
obstiterunt Hispanis,
aut nunc aut nunquam viros se prębere contra tyrannidem
et iniustas exactiones
Hispanorum, et contra episcopos eius regionis et clericos
consocios istorum;
hortaturque, si se viros pręstare velint, facile removere
posse grave iugum
servitutis, quod dux Albae cum praefatis Hispanis et
episcopis iniquissime
superimposuit illis, non solum contra rempublicam vel
communem eiusdem regionis
salutem, verum etiam contra honorem et fidem regis Philippi.
Pręterea proximo
mense maiio pręterito urbs Valentia in comitatu Hannoniae
in Gallia Belgica
defecit ab imperio pręfati ducis Alvae, eiecitque
Hispanos et primarios omnes
qui ibidem prefuerunt, et passa est comitem Lodovicum,
fratrem principis
Orangiae, cum octoginta vel mille armatis militibus (quorum
maxima pars sunt
Galli) intrare et munire urbem ad usum regis Philippi, uti
simulabant,
authoritatem tamen ducis Albae vel consociorum non
suscipiunt. Sed ex eo
tempore, quia dicti milites non expugnaverunt arcem
Valentiae, coacti sunt inde
iterum aufugere, et relinquere urbem duci et militibus suis,
qui nuperrime multo agmine venerunt.
Deinde pro certo accepimus urbem quandam dictam Phenlo, quae
est minutissima
urbs in Geldria, remisisse quoque nuntium duci Alvae; et
sicut Brilla et
Flusshinga, sic multas alias urbes in inferiore Germania
defecisse, et ducem
Alvae deliquisse ob tyrannidem qua usus est ibidem his
proximis annis.
Pręterea, ut mihi pro certo nunciatum est, hic in Thamisi
nostro appulerunt
naviculae duae profectae a Flusshinga, in quibus allatae
sunt literę,
significantes quibusdam Belgicis hic manentibus, magnum
fuisse navale pręlium
ultima hebdomada in oris inferioris Germaniae non procul a
Sluce. Flusshingae
cives, quorum vis nunc et potentia in advenis consistere
videtur, tum ibidem
medio inter Flandriam et Flusshingam apprehenderunt 15 aut
16 naves oneratas
aromatibus et opulentis mercibus, et quoque nummis; quae
naves venerunt ab
Hispania et Lusitania, et erant profecturae Antverpiam una
cum aliis triginta
aut quadraginta navibus bellicis, et onerariis quae vexerunt
ducem Medinae Coeli
cum mille et ducentis militibus Hispanis, qui comitati sunt
ducem, et appulerunt
in inferiore Germania. Philippus enim rex pręfecit vice
sua hunc ducem
Medinę Coeli inferiori Germaniae, quia pręfatus rex
Philippus, ut fertur,
constituit ducem Alvae rediturum inde domum in Hispaniam.
Deinde etiam, ut fama est, et ea pro certo, iidem cives
Flusshingae impulerunt
in vada duas aut tres naves alias earum navium, quas
apprehenderunt, ibique
naufragium facere coegerunt, incendebantque preterea duas
aut tres alias naves,
et igne consumebant. Sed, ut multi hic dicunt, hae duae aut
tres naves proximae
predictae, quae combustae erant, oneratae sunt lana
Hispanensi, profecturaeque
Brugam, erantque de numero earum 30 aut 40 navium, quae
venerunt ab Hispania sub
pręsidio et conductu pręfati ducis Medenae Coeli, non
de numero 15 qut 16
navium quae erant profecturae Antverpiam, et captae in
conspectu Flushing et
Middelburg. Mihi vero videtur lamentabile, mercatores
Antverpienses (qui procul
dubio impium illum et crudelem Alviae ducem non plus
diligunt, quam eum diligunt
qui nunc Brillae et Flusshingae agunt) et mercatores
Hispanienses et Lusitaniae
deberent ita spoliari bonis et mercibus suis, et fortassis
maior pars nautarum
suorum interfecti, submersi, aut suspensi: ita ut nunc
metuendum est, ne in
regionibus dicti regis Philippi tam parva sit imposterum per
annos aliquot
negotiatio, seu mercatura, ut dici solet, trafica, et tanta
ac tam magna sint
ibi tandem civilia bella, quanta ante paucos annos fuerunt
in Gallia, nisi
optimo maximo deo placuerit indignationem suam ab inferiori
avertere Germania,
sicuti pro sua misericordia orandus est ne faciat. Vale:
Deusque optimus
maximus te ad gloriam suam promovendam atque ad ecclesiae
suae aedificationem quam diutissime conservet!
Londini, 10 die iulii, anno 1572.
Tuus, Richardus Hilles.
[Ohne Adresse.]
