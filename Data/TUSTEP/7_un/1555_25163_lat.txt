<nr>[25163]</nr>
<ae>Valentin Paceus an Bullinger</ae>
Leipzig, [Anfang Oktober] 1555.
<vo>Zürich StA, E II  338, 1506. / Orig.(Aut.)</vo>

S. P.  Cum nuper ad meas huc aedes divertisset filius tuus,
imago animi, ut apparet, humanissimi corporisque tui, exilui
gaudio, mihi crede. Quod, cum per negocia mihi datum non
fuerit, ut te aliosque isthuc amicos meos magnos
veterrimosque coram viderem et alloquerer. De qua tamen re,
nescio quomodo, non possum tamen plane desperare putoque ac
opto fore vel tandem Lantgrafium seu Wirtembergensem seu
aliquas ex civitati[bus] Germaniae aliam, cui cordi sit, ut
congrediantur coniunganturque docti et eruditi viri.
Interim, ut dicere ceperam, gaudio tamen optoque vel natos
natorum, vel qui nascentur ab pisis, in verissima domini
nostri Iesu Christi  religione humanitateque omni iam nunc
adolescere animisque ac consuetudine coniungi magis
magisque. Itaque adduxi filium tuum statim post acceptam
datamque salutem vulgatasque de salute vestrum omnium
nostrumque privatas ac publicas <gr>peri te twn olwn</gr>
interrogatiunculas recta ad filios meos iisque, ut in re
praesenti amicitiam paternam studiumuque mutuum excolendum
vivis nobis atque etiam mortuis, quod potui, commendavi,
quod et facturos spero, si me audient. Ipse vero pro mea
erga te observantia animoque  mutuo iam tum ut semper me
totum patefeci dedique filio quoque tuo meaque manu, cum ita
ipsi placeret, in libello ipsius ascripsi, quod tum forte ex
Psal[terio] in hac nostra schola publice praelegeram
testimonium perpetuae mea erga te tuosuee omneis
benevolentiae. Atque utinam ita res ferrent, ut coram, non
verbis modo, sed vultu quoque gestuque ac significatione
omni ostendere vel omnibus vel meis liceret aliquando,
quanti cum te praecipue ob eruditionem studiumque excellens
ac singulare tum alios quoque communeis, ut spero,
aeternosque amicos nostros. Liceat tecum, mi Bullingere,
vere, ut decet nos inter nos, candideque et ex animo agere
<gr>aneu paJwn kai prooimiwn</gr>. Ita prorsus statui semel,
quod cum viris doctis, eruditis, studiosis omni[bus] non
pacem modo Paceus perpetuam habere velim, sed et in ea
prorsus sum sententia, quod pii ac eruditi veritatisque ac
humanitatis studiosi omneis facilime de omnibus, si qua
maxime etiam sint controversiosa, transigere convenireque
possint, si modo non dedignentur congredi amice et perquam
familiariter audireque utrinque <gr>dounai te kai
antidexasJai logous</gr> placide ac moderate aut certe
literis, quantum potest, humaniter sepositis affectibus et
barbarie ista plus quam Cyclopica. Sit ista in Graecorum
levitate idiomatorumque insanitate perversitas, ne dicam
immanitas, ut nunc fere est passim, ut, a quibus non nihil
aut multum adeo etiam dissentiant, eos conviciis statim
odioque plus quam Vatiniano insectari non cessent. Nostra
Christianorumque omnium quantumcumque etiam infirmorum aut
tentatorum praeventorumve a Sathana racio certe quidem debet
esse longe alia plurimumque ac longe longeque plurimum
diversissima. Quapropter displicet mihi ut quam maxime
Saxeorum istorum terrae filiorum, Westphalorum, Timannorum,
Knöpperdölling etc. et similium insciciane dicam an
sycophantia an utrumque pluraque alia his similia. Sed
indigni sunt prorsus, qui doctorum summorumque virorum
utilissima studia ullo modo posthac impediant, quorum vel
mentio in scriptis eruditis duraturisve fiat ullo modo.
Forte enim hoc ipsum quaerunt, ut Erasistratus olim et
Pausanias fertur. Sed nimis multa de his in prasentia.
Te tamdiu nihil ad me rescripsisse miratus fui, ac ne
cum filio proxime; sed facile excuso occupationes. A me ipso
enim exemplum capiens, quamvis omissis omnibus saepe vel
inter coenandum hoc officiis amicis tribuere libenter soleo
meque vinci in hos genere, si modo sit, quo gratificari
queam, aegre pacior. Id quod cognitum nunc tibi aliisque ac
perspectum etiam atque etiam puto. Quare, si quid modo
fuerit, quod vel huc vel in his omnib[us] regionib[us]
curari tibi tuisque per me volueris, verbo impera et
effectum, quantum quidem cunque in me fuerit, senties
protinus.       Filio tuo, ut dixi, fidem studiumque omne
sine omni excęptione meum detuli ultro atque recepi
meisque, ut supra quoque nonnihil indicavi, iniunxi, ut
semper et omni quaque occasione operam diligentiamque
exhibeant omnem, quacunque re gratificari ipsi tibique aut
tuis aliquando possint, id quod et facturos iterum atque
iterum vehementer tibi persuadeas volo. Amicos communeis, ut
dixi, et qui apud vos agunt et qui in vicinis, viros
doctissimos humanissimosque ac pientissimos atque animo meo
longe charissimos observandissimosque verbis meis reverenter
salutari percupio omneis ac singulos tempore et per
occasionem. Me iis de meliore nota commendari aveo cumprimis
vero seniori venerabili d. Cunrado Pelicano, Bibliandro,
Gessneris, utque rescribant et ipsi per tempus et ocium, uti
solebant olim. Amabo te etiam merito tuo maximo, suscipe
hanc curam cogitationemque, si qua possit fieri posthac per
occasionem ullam, ut vel quidam ex nostris, praesertim
moderatioribus illis et doctioribus nobiscum vel coram, quod
sine dubio esset optimum, vel certe per  literas familiareis
communicare possint amice et pacifice, ne quid omittatur
posthac omnium, quae ad pacem concordiamque perpetuam ac
orthodoxam et catholicam facere ullo modo videantur.
Adiungantur rogo quaesoque Basilienses, Losanenses et,
quantum potest, Argentoratenses, Tubingenses, Bernenses,
Genevenses, et quotquot ubique unanimitatem et coniunctionem
piam humanioremque malunt quam odia, quam distractiones,
quam internecionem, qualem tandem sequi necesse est, si
mordere invicem doctiores ipsi etiam quam audire
consentireque aut certe non ita hostiliter committi malint.
Sed plura de his forte, quam ferant occupationes tuae, animo
tamen optimo pacisque et tranquillitatis christianę
amantissimo effusa verius quam scripta, quae tu, sat scio,
pro humanitate pietateque adeo tua proque erga nos animo
nonnisi in optimam etiam partem rapies intelligesque ac
valebis. Uxori tuae, honestissimae matronę, liberisque et
amicis significa . . . . . . . Henricum Wittenbergae nunc
vestrum et hiic apud me fuisse laeto hilarique [animo
sal]vum ac incolumem et Wittenbergae, ut heri audivi a
studiosis, qui recta ab ipso veniebant, quam bellissime in
frequentia iucundissimaque agere. Expecto quotidie ab ipso
literas, quas ad vos etiam his nundinis nostris transmittam
ita enim pactus est mecum proxime hiic in aedibus meis.
Calvinum nostrum, Musculumque atque alios simileis salutari
nominatim et perquam reverenter officioseque meis verbis per
te cupio vel per literas semper tuas, ut puto, ad ipsos
creberrimas. Denuo vale nosque quod facis, redama atque
rescribe. Sed heus tu, isthuc, quod vel inter prima
debueram, pene oblitus omiseram: qui tibi has reddit,
magister Ernestus Vögelin, non artium modo liberalium doctor
huc promotus merito suo et eruditione eximia ac singulari,
ut ipse coram percipies, sed et theologiae sacrosanctae
baccalaureus, quem olim ita vocabant, formatus in patriam
nunc proficiscitur, cumque sciret nos inter nos officiis
mutuis iam pridem esse devinctos, voluit me obiter etiam et
testimonium studiorum ipsius verum certumque his etiam meis
literis inserere tibique et aliis doctis viris, quam potest
omnino diligentissime deque nota optima, ut dignus est certe
quidem,  commendare. Id quod tua humanitas multo intelligere
velit melius verbisque, ut opus et ubicunque opus fuerit,
subsequi quam possum omnino vehementer etiam atque etiam
rogo atque obtestor. Verbum non addam meque loquaciorem
tibique molestiorem, quam par sit, fuisse putabo, nisi tu
brevi et copiose et plenissime rescribere dignatus fueris.
Datis ocyssime Lipsiae sub nundinas nostras autumnaleis anno
55 supra sesquimillesium.

Humanitati tuae deditissimus Valentinus Paceus etc.

Doctissimo humanissimoque viro d. d. Henrico Bullingero,
scriptis eruditissimis plurimisque in lucem editis
elaborandisque hinc usque ad sydera noto, domino et amico
nostro cum observantia colendo etc.

