<nr>[43091]</nr>
<ae>Die Kleinpolen an die Z端rcher (Andreas Prazmowski, auch im Namen von Christoph Thretius und Pavel Gilowski, an Bullinger und die 端brigen Pfarrer von Z端rich)</ae>
<od>Krakau, 22. Juni 1573.</od>
Wotschke, S. 362ff  Nr. 461.
Z端rich StA,  A 218, Nr. 24. / Orig. (Aut.)
Voluntas vera praeclara, quam abunde et indefesso studio in
ecclesiis Sarmaticis
nostris ornandis et tuendis declarastis hactenus, exitat in
animis omnium piorum
singularem ergo vos benevolentiam. Nec vero istis temporibus
detrectastis etiam
vacillantibus rebus nostris optima quaeque consilia
suppeditare luculenter ac
necessario multorum nos admonere, quae nostrae publicae
salutis causa scire et
sequi multum interesset. Quare nisi de vobis et candore et
pietate vestra
essemus optime persuasi, vix sine rubore ac pudore a vobis
contendere auderemus,
ut eam curam, quam hucusque gessistis, eandum tamen et in
posterum, licet
subnubilosa tempora instent, habere velitis de istis
ecclesiis Polonicis. Quae
ut superioribus annis haeresibus vastatae sunt, fortassis
sequentibus temporibus
fatali quodam modo persecutionis procellas expectant. At
deus pro ineffabili sua
clementia det meliora. Vos itaque, pergite in istis
regionibus hasce ecclesias
fructuosissimis et salutiferis literis fulcire ac
sustentare. Et licet nonnulli
turpissimo <gr>tHs acarisews</gr> crimine laborare, tamen
melioris mentis maior
pars et vobis gratias agit, inter quos et nos cum
fidelissimis Christi servis
literis vestris a vobis salutatis gratias sic habemus, ut
etiam aliqui gratificari vehementer cupiamus.
Eventus comitiorum nostrorum in novo rege eligendo multorum
opinionem fefellit,
non modo vestram, inquam, sed et nostram, id est bonorum
omnium. Nam antequam ad
diem indictum ventum esset, animorum varietates et diversa
studia circumspeximus
multis procis hinc inde ambientibus hanc sponsam Polonicam.
At ne bonus unquam
credidisset, studia partium adeo altas radices egisse in
nostrorum hominum
pectoribus et factiosos, si qui essent, credebamus magnorum
virorum et aliorum
bonorum auctoritate in ordinem redigi ac frenari posse. Ac
cum oratores
candidatorum, qui utinam omnes candidi fuissent, coeperunt
prodire in proscenium
et publicum nobilitatis theatrium ordineque auditi essent,
tum prodiit in
apertum, quod bonis omnibus non sine stupore extitit,
phalanx Gallicanae
factionis. In illius initiis reprimendis fecimus et multi
alii solertissimi viri
ac strenui, quod potuimus, ita ut videretur extingui et
conquiescere. At tanquam
gangraena occulte in animis multorum serpebat, sic ut cum
putassemus sepulta
esse omnia vel repressa, ecce illa hebdomada, qua serio de
rege creando agi
coeptum est, nescio quo malo genio percita illa phalanx et
occulta factio
erupit, quae toto comitiorum tempore latitare visa erat,
suas agere partes,
minas et arma plenis buccis iactare et infamia quaeque
moliri. In quorum hominum
furiis frenandis multi magni viri operam suam navarunt
diligenter, et utinam
Circes poculo infascinati ex iis, qui primas tenere
voluerunt, nunquam
inclinatum eorum parietem iuvissent et humeris tanquam
Atlantes sustinuissent,
corruisset et in fumum levesque auras illorum impetus
abiisset. Sed satanas
ille, qui suo operi nunquam deesse solet, plerumque iis, qui
praecipuum locum et
altius honorum fastiguum in re publica occupant, insidiis et
fraudibus impetere
solet, quo postea eorum exempla maxima vulgi turma, quae
exemplo citius quam
ratione ducitur, sequatur et sic turpissime labefacta
funditus pereat. Deus
deinde iusta mercede hypocritas et simulatores afficit, dum
eos cum iuratis
Christi hostibus etiam inscios pacisci facit et eorum
vexilla sequi, donec
tandem ruant in exitium certissimum cum impiis. Non imaginem
et umbram in istis
comitiis levitatis nostrae gentis, sed rem ipsam summo cum
nostro dolore intuiti sumus.
Qui tota hieme audita immanitate et feritate illa contra ius
gentium perpetrata
facinus illud furiosum Gallicum detestabantur, mox in
publico hoc conventu passi
sunt se Sirenum, id est Monlucii, cantu capi et eundem, quem
ante execrabantur,
amplexi sunt. O vana et levissima hominum iudicia, liceat
nobis, quaeso, istum
animi moerorem et acerbitatem in sinum vestrum effundere
angoresque nostros et
cruciatus mentis testari. Certe, ut verum fatear, dum
videremus hanc metuendam
metamorphosim, in dies millies moriebamur prae rei
indignitate. At frustra
nostri dolores nostraeque admonitiones et magnatum multorum
ut inprimis istius
nostri Cracoviensis palatini intrepidae voces pro tuenda
patria et religione,
frustra, inquam, ista omnia acta sunt adversaria parte caeco
impetu nihil
remittente de sua pervicacia. Itaque vim passis omnibus
bonis civibus Andius rex
Polonicus pronunciatus. Quod quam felix ac faustum sit
futurum, omnes prudentes
et pii cum lacrimis coactis inquirunt, et haud dubie in ira
et furore ad nostra
scelera castiganda, ut attigistis in vestris literis, datum
est.
Sane quod nostris optatis scripto satisfecistis,
demonstrastis res nostras esse
vobis cordi et consiliis vestris paruissemus, si res
integrae fuissent, sicut et
fratribus Genevensibus respondimus, qui et homine optimo
viro et instructissimo
ad hoc negotium nobis misso deesse noluerunt. At post
festum, ut dicitur, ad nos
appulit, sic ut qui fortasse prodesse, si in tempore
venisset, poterat, nunc
nisi suo adventu refricare nostrum vulnus videatur. Nam
monitis huiusmodi
instructi quicquam aggredi fas non erat, imo nec istius
adventum cuiquam nisi
paucissimis palam voluimus maxima hominum nostrorum parte
iam post istam
electionem in Andium inclinata et desultoria levitate
laborante. Quo factum est,
ut nec huic bono viro ita opitulari, ut voluissemus,
potuerimus vixque ei centum
florenos, quos vocant rhenanos, suppeditavimus, equum quoque
gradarium bonum
adiunximus, adeo res in angustiam sunt redactae. Deinde
quibus aliquid fidei
rari sunt complurimis futilitate et vanitate satis
conspicuis. Huic autem et
vobis et nobis et urbi, unde missus est, parare inde
periculum consultissimum
non fuit. Nam haec apud nos sapientia prima, non cuivis nec
passim nec omnibus
aliquid dicere, ut est in proverbio. Deinde quod nostri in
promissis divites et
prolixissimi, nervos prudentiae, ut dicebat Epicharmus,
existimamus, si non
omnibus saltem paucis perbene exploratis credere. Sic et ob
hoc malum subvenire
non possumus optimis illis ac piissimis viris indigne
exulantibus, si tempora
paterentur, sed res numaria hic est difficilis, partim quod
pauci sunt ea
affecti pietate, qua deceret, partim etiam quod adversarii
multi rebus sic
mutatis non tantum offendi, sed quidpiam aliud sinistri
cogitare possunt. Verum
sive iste bonus vir Gallus aes alienum propter nos aliquid
adhuc contraxerit,
dabimus in posterum operam, ut solvatur, et deinde fratrum
egestati auxiliabimus
deo favente, tantum occasionem expectabimus.
Sed redeo ad artes Gallicas, quibus hoc regnum aucupati
sunt. Dici non potest,
quam varius et versipellis Monlucius extiterit in ista sua
legatione, qui, ut
sua praedicaret, aliena non modo elevare sed et vituperare
consueverat. Et
quamvis technae eius detectae fuerint, non potuimus ruentes
multos retinere.
Quam ob rem ut superius attigimus, bonis quidem oppressis
cecidit in casses
Monlucii praeda petita. Caeterum a proceribus et nobilitate
prospectum est
inprimis iuramento, foederibus mutuis et certis conditionum
legibus ac
capitibus, ne quid libertates et patriae leges caperent
incommodi ab externo
principe. Quae utinam omnia rata firmaque sint neve
stratagematibus ista
violentur et corrumpantur. Supplementi denique loco, ne ab
ecclesiis Gallicis
officium nostrum desiderari posset, conditiones et certa
capita concepta sunt ad
Gallias sedandas ac pacandum ecclesiarum illarum
afflictissimum statum. Haec
omnia nuntii Gallici bona fide receperunt praestitum iri.
Imo istis temporibus
nuncii et legati nostri sunt in procinctu itineris Gallici,
qui ubi eo venerint,
de iis omnibus agent. Ac sane ipse, si vidissem esse e re
ecclesiarum in Gallias
proficisci, adiunxissem me illis, sed quia mens mihi alia
ominatur et frustra
omnia apud tales principes attentari exemplis superiorum
temporum edoctus
supersedere constitui. Ex istis igitur intelligere potestis,
quis et regni et
ecclesiarum nostrarum variis mutationibus afflictarum status
sit futurus, tamen
vos pro vestra pietate, qua semper complexi estis nos
arcticos populos, obnixe a
vobis petimus, ut indesinenter oretis deum opt. max. pro hoc
regno et ecclesiis
nostris, ne meritas poenas sceleribus nostris infligat, sed
agat clementer
nobiscum, ne dispergi coetus piorum vel aboleri et sepeliri
permittat tyrannide
aliqua aut nimio aliquo veterno, sed potius principi et cor
novum et eandem
mentem proceribus ac regni incolis concedat.
Sed ad alia privata publicis nostris omissis. Accepimus
obitum optimi,
humanissimi et doctissimi viri Iohannis Wolphii idque non
sine gravi dolore,
quia non modo nos amicum de ecclesia et piis omnibus bene
meritum amisimus, si
amittere illud est a caduco hoc mundo ad aeternam gloriam
transferri, sed etiam
quia non solum una schola, verum et totus pirorum coetus
praeclarissimo organo
et fideli Christi servo orbatus est. Scimus obitus piorum et
utilissimorum
virorum esse irae dei in genus humanum signa. Sic denique et
ad se suos
aliquando ex hoc fragili ergastulo evocat dominus, ne
aspectu horrendarum
calamitatum nimium afficiantur, et quos constantiores novit,
saepius etiam ad
felicem senectutem superstites reliquit, ut testes sint
iudiciorum dei et
infirmiores sua constantia corroborent. Quapropter
utilissimi viri mortem satis
iniquo animo ferimus, venimus tamen in eam spem illum
ecclesiae suae pastorem et
architectum Iesum Christum in locum demortui praeclari
illius viri alterum et
vobis et nobis suffecturum, qui etiam suis lucubrationibus
hanc efferatam et novissimam mundi aetatem iuvabit.
Inprimis peculiariter, carissime domine Bullingere, gratias
ego tibi habeo ob
libellum immanitatis Gallicae perpetuum et indelebile
dedecus futurum, quem abs
te accepi superioribus mensibus. Sane ni mens levis multis
fuisset, et ille
libellus et alia multa, quae in hoc argumento sunt illis
ostensa, non modo
nostros ab incepto, sed et fortassis Laestrigonas avertere
potuissent. Sed quid
faceres iis, qui in suam ruunt perniciem? Quod omen deus
avertat. Alios deinceps
libellos accepi gratissima  amoris tui erga me munuscula,
quae omnia ego
vicissim omni genere officiorum compensare et rependere
conabor. Quam ob rem,
viri clarissimi et praeceptores colendissimi, huic verborum
copiae, sed ut credo
necessariae, finem imponemus et a vobis generatim petimus,
ut nos vestri omnium
amantissimos et studiosissimos, quod facitis, arbitremini et
nostros patronos,
qui adhuc constanter perstant, et ecclesiae fideles servos
ac ministros ac
ecclesias nostras dei manum expectantes precibus vestris
commendare velitis
divini numinis clementiae. Nos interea rogabimus deum, ut
vos ecclesiasque
vestras omni genere felicitatis affluere faciat, protegat et
conservet ab omni discrimine.....
Dat. Cracoviae  10. calend. iulii 1573.  Addictissimi et
vestri observantissimi
Andreas Praszmovius pastor ecclesiae dei Cracoviae
collectae. Christoph Thretius
suo et Pauli Gilovii iam absentis nomine.
