<nr>[25210]</nr>
<ae>Peter Martyr Vermigli an Bullinger</ae>
<od>Strassburg, 31. Dezember 1555</od>
<vo>Autograph: Zürich StA, E II 369, 132.(Siegel...)</vo>
<dr>Zur. lett. III, S. 516ff; Ep. Tig. III, S. 338f.<dr>
<re> </re>
<tx>S. D. Volebam superiori hebdomada, vir clarissime ac mihi plurimum
suspiciende, ad te scribere, sed variis impeditus occupationibus hucusque
distuli: acceperam quippe litteras ab eximio viro, domino ŕ Lasco, qui
Francfordię (proh dolor!) ęgrotat gravissime, rogabat autem judicium meum
de matrimoniali quęstione, jubebatque, ut de eadem re suo nomine te quoque
consulerem. Literas accepi sero; non enim prius quam ante octo seu decem dies
mihi redditę sunt. Proinde ne totam historiam seu casum (ut jurisperiti
dicunt) exponam, volo ut ex literis iisdem domini ŕ Lasco totum cognoscas,
atque ob id eas istis meis adjungam. Quod ad me attinet, illum recte atque
ordine respondisse censeo: velim tamen, cum respublica evangelica sit, in qua
vir ille cujus agitur causa versatur, ut magistratus consensus et authoritas
interponeretur; non (enim) matrimonium est divinum tantummodo institutum, verum
etiam nonnihil habet contractus civilis: ideo n[um] in republica vel talis
conjunctio scortatio habeatur, vel filii qui nascentur ex ea illegitimis
annumere[ntur] civilis potestatis judicium cuperem adhiberi.
^$Contigit pręterea superioribus diebus ut a Rhetio q[uo]dam pastore, qui in
valle Telina ecclesiam habet, mihi significaretur, quendam virum non ignobilem,
[qui] videri velit nostrę religioni favere, in quodam convivio jactasse, me
de sacramento eucharistię [diver]sa jam sentire atque scripserim, sibique
affirmatum fuisse Tiguri omnino rem hoc pacto habere. H[aec] res, vir clarissime
ac mihi plurimum in Christo colende, animum meum vehementer angit, et [id sa]ne
duplici de causa; primum, quod in illis locis, ubi meum nomen ac authoritas,
licet id non mer[ear], est aliquo loco, propter hujusmodi rumorem, si latius
vagetur, purioris doctrinę cursus posset [non]nihil impediri; deinde, quia
gravissime ferrem, si (quod avertat Deus) in vestra ecclesia tali su[spicio]ne
laborarem. Mihi sane ab iis, qui vel sic loquuntur aut opinantur, luculentissima
fit injuria: [ex ore] quippe meo curavi quam maxime ne frigidum et calidum
egrederetur, atque id in quolibet negotio; quanto [ma]gis in tanto mysterio
debui cavere ne id committerem! Habes, vir sanctissime, chirographi mei
exem[plar], quod huic nostro magistratui dedi, cum denuo provinciam, docendi
suscepi; habes et alias meas litte[ras], habebis et istas: proferas omnia, si
opus esse judices; nam mea non refert ubicunque legantur: qu[idvis po]tius velim
pati quam ut in religione pro minus constanti habear. Maneo Deo gratia, et eodem
favente [ma]nebo, in ea sententia quam litteris consignavi, et toties in
disputationibus quamvis acribus et peric[ulosis] defendi: quare cum adversus
illa neque publice neque privatim quicquam sim loquutus, illi certe de [me]
valde male merentur, qui quod nesciunt sic affirmant. Nemo existimare debet
quempiam aut mutasse fidem [aut] recantasse, qui non scripserit, aut publice vel
privatim docuerit, secus atque antea scripserit. H[aec] ad te pluribus, vir Dei,
scripsi, tum quod spiritu et in Christo sim tibi quam arctissime conjunctus, tum
ut, quo id [bene, oder modo?] credideris posse fieri, me a calumniis tuearis;
neque id te facturum dubito, cum veritatis ac justitię sem[per] fueris amantissimus.
^$De ceteris autem rebus nil aliud quod scribam habeo, nisi Cęsarem jam (ut
dicitur) abjecisse consilium in Hispaniam proficiscendi. Angli sua comitia missa
fecerunt; neque regni inauguratio Philippo est decreta; ecclesia in papatu
gravissime affligitur. Ego vero more solito vivo, doceo, et valeo. Habeo isthic
amicum quemdam (?) Anglum, cui nomen est Percusto, virum bonum, studiosum
pietatis, et non indoctum: si aliqua in re potes ei gratificari, mihi rem
gratissimam feceris. Vale, ac me in Domino, ut facis, ama, neque in tuis
precibus mei obliviscaris. Saluta quaeso meo nomine symmystas omnes.
^$Argentinę ultimo Decembris 1556 (1555?)
^$Tibi deditissimus, Petrus Martyr.
<lz>[Adresse ...]: Clarissimo viro domino Henricho Bullyngero, ecclesię
Tigurinę pastori supremo, mihique plurimum observando. Tiguri.</lz>
