<nr>[30091]</nr>
<ae>Johannes Jung an Bullinger</ae>
<od>
Basel, 1. Juni (1560 oder eher 1558).</od>
<vo>Zürich StA, E II 375, 59. / Orig.(Aut.)
Salutem.
Quod rarius ad te scribam, rogo, ut aut negociis aut inopię tabellariorum imputare velis.
Locus habitationis meę est paulo remotior a viis publicis, ut raro incidam in illos, qui ad vos eunt.
Negocia autem ecclesię ac domestica ita me sibi vendicant, ut rarius etiam de nuncio inquirere vacet.
Novit alias dominus, quam saepe gestiat hic animus tecum et* [gestrichen) colloqui.
In praesens commendo tibi praesentium latorem, de quo et Sultzerus scribit.
Ego in ipsius causa multum et
diligenter egi etiam in consessu utriusque senatus, ac primo quidem impetratum erat, quod serio scripsit senatus pro eo ad episcopum Bruntrutensem, cuius vinculis detinebatur.
Sed vix tandem dimissus est nec coactus abiurare synceram religionem, quam susceperat; per iuramentum autem proscriptus est decem miliaribus a diocoesi Basiliensi.
Id cum valde durum esset bono viro ac contra recentiora edicta imperii conati sumus denuo impetrare ab episcopo per Mülhusanos etiam et comitem Georgium, ut
remitteret episcopus hoc iuramentum; sed frustra hactenus.
Hinc cogitur relinquere viciniora circum nos loc   consuluitque Sultzerus, ut arripiat iter Glaronam usque.
Si quid ergo potes iuvare bonum ac simplicem virum, bene feceris ac mihi etiam rem gratam; debemus hoc illis, qui ab antichristo ad Christum non sine tentationibus deficiunt.
Nolui retexere hystoriam eius totam, quam coram ab ipso audire poteris.
Ceterum de nostra urbe scire te volo, quod magistratus noster hiis diebus de novo
interdixit sub poena capitis et omnium fortunarum, ne quis vel ad regem Galliarum vel alium quemcunque dominum in miliciam proficiscatur; utinam constantes in proposito maneant ac vere eos (ut videri volunt) sanguinariorum consiliorum poeniteat.
Capitaneus noster Chalibeus, sed ex chalibeo factus aureus, post diuturnam contumaciam suam ac inimicicias graves, quas in me exercuit prae aliis, tandem etiam hiis diebus se humiliavit, poenitentiam promisit (an ex animo, deus novit), imo a me seorsim
ignoscentiam postulavit.
Hoc est, quod gaudeam (etiamsi dubitem de vera poenitentia et ipsius et aliorum) vel hoc nomine, quod video populum in dies magis ac magis abhominari sanguinarium foedus illud nec prorsus inanes fuisse clamores meos, quibus acerrime invehebar in illos omnes, qui rei essent malorum istorum, adeo ut consul ipse et alii mihi aperte confessi sint, si eo tempore, quo ordiebatur hec tela habitę fuissent conciones ille, que nunc habentur, neque senatum neque cives unquam
irretitos fuisse laqueis, quibus nunc miseri constringuntur.
Orate ergo vos nobiscum pro ecclesia nostra et magistratu, ut dominus nobis ignoscat culpam hanc ac ut coepta ipse magis ac magis provehat; est enim mihi spes, si is diabolus expellatur, semel fore, ut alia bona consequantur.
Bene vale una cum fratribus singulis et ecclesia ista Christi mihi charissima.
Basileę calendis iuniis.
                                                 Tuus Ioannes Iungius.
Vere pio ac docto viro domino Henrico Bullingero, Tigurinę ecclesię antistiti, fratri suo venerando.
