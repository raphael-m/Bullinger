<nr>[28004]</nr>
<ae>Bullinger an Simon Sulzer</ae>
<od>(Zürich), 8. Januar 1558.</od>
<vo>Zürich StA, E II 338, 1561. / Gleichzeit.Kopie.</vo>
Hochgelerter, frommer, getrüwer, insonders vertruwter herr und fürgeliepter bruͦder, min willig dienst etc.
Ich hab üch vergangner tagen der frow Göldlin halb etwas guͦter vertruwter meinung zuͦgeschriben, daruf ir mir geantwort, da sige nit vil spans, dann das die sach wol möge verrichtet werden.
Mithinzuͦ aber so blibt sy zuͦ Basel, nit mit bewilligung ires junkeren und eemans, dem sy kein bywonung thuͦt, wie aber von göttlichen rechten billich were, das sy von irem eeman nit so lang were.
Derhalben etliche fürneme, gar eerliche lüt alhie sich der sach beratschlaget und iren früntlich zuͦschribend, das sy nunmee widerum zuͦ irem eelichen man kere und demselben gebürliche bywonung thüge, darum dann ouch diser bott zuͦ üch hinabgefertiget ist.
Diewyl mir dann als einem pfarrer irer beider, da ich hoff, das ich mich darfür erkenne, gebüren wil, insonders in sölicher sach, besonders und mit trüwen zuͦ handlen, hab ich sömlichs nit bas dann durch üch, der vormals ir pfarrer ouch
gewesen und ich acht, das sy üch noch als ein diener gottes und siner kilchen erkenne, wüßen uszerichten, bitten und vermanen üch als minen lieben herren und mitbruͦder, ir wellind üch diser sach mit ernst beladen und gedachte frouw Göldlin früntlich für hand nemmen und sy vermanen, das sy das irem eelichen man bewyse mit eelicher bywonung, das sy, on das ir sy vermanend, wol weißt, das sy es von göttlichem rechten schuldig ist.
Hatt sy schon etliche ursachen ires langen ußblibens, achten ich
doch genntzlich, das es kein ehaffte ursachen sigind, das iren einiche oberkeiten oder vernünftige, gotzförchtige lüt ires ußblibens glimpffen könnind.
Trifft es an lyblichs und zytlich guͦt, wirt, ob gott wil, wol glichs funden und gescheiden werden.
Die eerenfrouw sol gedäncken, das das band der ee nit ring mag ufgelößt werden, das sölichs absünderen schaden bringt der seel und eer.
Wir sind alle sterplich, das iren möchte zuͦfallen tötliche kranckheit und sy dann gar schwarlich möchte in irem
absyn von irem houpt angefochten werden.
On das bringt das lang ußbliben allerley gedanken und redens, da sich der böß zuͦschlaht und uß bösem ergers macht.
Und so wir dann begäbend in ein sölich widerwerttig läben, das uns dannethin kein teyl unsers läbens süß und rüwig ist, da wir aber sonst vil ungemachs und lydens in unserem läben habend, das wir uns nit erst söliche burdinen ufleggen söllend.
Der heilig Paulus vermant ouch die eelüt gar trungenlich, das sy sich hüten wellind, das sy dem
bösen kein statt gäbind, tröwt ouch gar streng, schwere raach den unghorsammen.
Diewyl dann die gedacht frouw Göldlin uff gott sicht, syn wort liebet und nit veracht, vermantend sy, das best ze thuͦn, und ob sy glych vermeinte iren begegnet syn, das sy nit ze lyden wüßte, das sy doch bessers hoffe und gedäncke, so gott einem menschen ein crütz uflegt ze tragen, das er der burde nit werde entrünnen mit ungedult und abträtten; dann uns gott allenthalben findt.
So lydent eeren wyb und man in dem
stand der ee vil und dick schwerers, dann ir juncker und sy noch erlitten, thuͦnd aber nütestminder einanderen das best; sind sy etwan uneins, so werdent sy widerum eins; dann das band der ee sich nit um jeder ursachen willen uftrännen laßt.
So thüge sy als recht als ein erenfrow, willig, des man sy hernach vilicht heißen wurde, wenn die sachen wyter kommen söltind.
Verschone recht iren und ires junckeren, komme heim, thüge im bywonung, diewyl er sölichs ouch begärt und sich aller eer und
gepürlichen embüt.
Sölichs wirt ouch vor vil reden und unruͦwen syn.
Ich, der ouch vormals sy ermanet, das best irem eeman ze thuͦn, vermanen sy abermals, wil ouch gern mit dem junckeren reden, das er sich ouch gepürlich halte, alein das die uneinigkeit, die mir leid ist, ufgelößt, dem bösen aller anlaß genommen und sy in gott widerum mit einanderen vereinbaret werdint.
Ich mein je die sach guͦt, begären, ir wellind sy von mir grützen, ouch zuͦ üch nemmen h[erren] Joan(nem) Jungium und
h(errn) Zügern, iren alten vogt, die ouch von minet wägen grüßen und ernstlich bitten, das best in diser sach ze thuͦn, damit wenig geschreigs und unwillens angerichtet werde.
Kan ich üch dann ouch, deß glich den anderen beiden minen herren und guͦten fründen und brüderen dienen, wil ich alzyt willig syn.
Gott mit üch.
Januarij 8. anno 1558.
H(einrych) Bullinger.
(Adr.
fehlt.)
