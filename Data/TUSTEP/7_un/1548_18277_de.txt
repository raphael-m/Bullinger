<nr>[18277]</nr>
<ae>Johannes Haller an Bullinger</ae>
<od>Bern, 29. Oktober 1548</od>
<vo>Autograph: Zürich StA, E II 370, 88</vo>
<dr> </dr>
<re> </re>
<tx>Gnad von gott zuͦ vor. Lieber her gfatter, üwer schriben nechst frytags
umb zechne vor mittag usgangen, ist mir worden sampstag umb 3 nach mittag.
Danck üch von m[iner] g[nädigen] herren wegen üwer trüw, muͤg und arbeit etc.
Hieruff, wie ir begert, habend wir erlangt, das uff hütt dato ein gantzer rath,
wol besammlet, disen botten mitt briefen an mine gn[ädigen] herren von Zürich
abgefertiget und begerend nützit mer, dann das auch wir uff unser parthy
zuͦsamen kömind zuͦ rathschlagen umb einhellige antwort, den 7 Orten zuͦ
geben, auch anders, das dann notwendig, zuͦ berathschlagen. Ermanend deßhalb
min herren, das si wellind einen tag beschriben, wenn und wo inen gefellig, den
4 Stetten zemmen zuͦ kommen; acht aber wol, man werde der anderen
zuͦgwanten, so unser religion, glichförmig darzuͦ nitt vergeßen. Wie ir
aber vermeint, das es erschießlich, so ein früntliche gschrifft keme vor raths
zyt uff morn zinstag, ist nitt müglich gsin; dann der mertheil miner herren erst
necht heim kommen, und hatt erst hütt vor rath muͤßen gefertiget werden;
zuͦdem achtend si, nitt sonderer yl von nöthen sin, sittmal der 8 rathschlag
erst sol vor räth und burgeren ratificiert werden. Hienäbend bittend üch vil
miner herren, so mir selichs befolhen, üch zuͦ schriben, das ir mitt allem
üweren vermögen daran syend, das der tag beschriben und nienerdurch verhinderet
werde, sittemal uns allen vil daran gelegen. Das hab ich üch bi disem botten uff
üwer schriben widerumb wellen wüßen laßen. Sonst weiß ich üch uff diß mal
nüt zuͦ schriben. Calvini Propositiones hab ich üch bi Hanns Mangolden
widerumb zuͦgschickt. Frisio dicere potes postridie venturos 4 ecclesiae
nostrae stipendiarios, quos, ut audio, in suam recepit mensam et disciplinam.
Per illos quoque, si quid interea fuerit scriptu dignum, scribam. Si nihil
scripsero, habeto tamen eos alias commendatos; sunt iuvenes non indocti et,
quantum mihi eos cognoscere licuit, pii et modesti. min her seckelmeister
Haller, h[err] imm Hag, stattschriber laßend üch fast gruͤßen. Den zweien
herren ist üwer schriben worden; danckend üch fründtlich. Salvum te cupiunt
etiam reliqui fratres. Tu omnes, qui vobiscum sunt, salvere iubeas meo nomine
atque etiam familiam tuam ex me meaque. Vale.
^$Bernae 29. Octobris 48.
<un>Tuus, quantus est, Ioannes Hallerus.
</un>
<lz>[Adresse:] An sinen sunderlichen lieben herren und gfatteren M. Heinrychen
Bullinger, predicanten zuͦ Zürich.</lz>
