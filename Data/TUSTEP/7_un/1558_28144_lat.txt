<nr>[28144]</nr>
<ae>Bullinger an Friedrich von Salis</ae>
<od>Zürich, 11. November 1558.</od>
<vo>Chur, Ktsbibl.
Ms.
B 1818, 13 u.(Adr.) 14b.
/ Orig.(Aut.)
Gr.
II, 110f.
R.
S. D. Merito te, domine colendissime et frater charissime, veneror et permultum diligo, ut qui variis argumentis quotidie discam adeoque experiar, quanto me facias et quantopere diligas.
Ex Vienna Austriae binas aut ternas scribebas literas nondum plene confecto itinere, ex ipso mittebas itinere literas significantes feliciter te attingere fines patrios; mox subiiciebas, quam benigne exceptus et liberaliter ab imperatore fuisses honorario munere donatus; adiiciebas copiose et perspicue,
quaecunque arbitrabaris mihi enarrandum esse rerum Austriacarum.
Atque hic ego videri poteram parum esse gratus, qui ne unas quidem rescripserim literas, et quidem non ingratus modo, sed iniquissimus etiam iure haberer, nisi me impedivissent, quae nunc apud te excusant.
Viennam tuto non potui ullas mittere epistolas, cumque audissem te salvum et incolumem redisse domum, in diem te cum filio nostro expectabam ideoque omnia in tuum ipsius adventum reiiciebam, accessit nonnulla aegritudo, quae iam
aliquot septimanas omnia instituta consilia negotiaque conturbavit.
Nunc vero cum ex ultimis illis tuis e Tavosa submissis subintelligere videar te fortassis hac hyeme non venturum ad nos, tempestivum esse putavi unis his literis pluribus istis tuis respondere, ne te prorsus a me negligi existimares, quem merito maximi facio et inter primos et intimos meos amicos colo.
Principio ergo gratias ago tuae humanitati, qui tam diligenter, tam copiose et eleganter subinde de omnibus tuis rebus scribas
semperque his inseras, quae me non modo delectant, sed et iuvant atque erudiunt.
Imprimis vero gratulor tuae pietati praefecturam illam Clavenensem nobilissimam obvenisse ac dominum oro, ut te donet spiritu illo principali suo, quo se David rex inclytus donari petivit, quo possis par esse muneri tanto.
Multa et magna hic a tua pietate omnes pii expectant ideoque domino maximas agunt gratias, qui te populo suo praefecerit, obsecrantes sedulo illum, ut is te ducat, instituat atque confirmet et
conservet in sanctissima sua voluntate ad gloriam nominis sui salutemque tuam ipsius propriam et ecclesiae suae, quam suo precioso sanguine redemit, incrementum et incolumitatem.
Ac cernis palam ipsum dominum aspirare tuis illis initiis; quantum enim occasionis suppeditatum est iuvandi veram religionem et abolendi superstitionem per decretum illud Trium Foederum Tavosi nunc aeditum? In iisdem vero comitiis tu crearis optimorum suffragiis praeses eorum locorum, quorum nomine decretum illud
promulgatum est.
Videtur sane mihi dominus ea re  te confirmasse ac veluti dixisse: "Vides, Frideryche, quid velim.
Tu designaris iam praefectus, cum simul stipendia ministris verbi mei decernuntur.
Volo itaque, ut sub administratione tua currat inoffense verbum meum.
Volo, ut aboleantur monachi, antichristianismi firmamentum tutissimum." Et certe praestat te vigilantissimum esse contra hos.
Experieris mirificas horum artes cum contra veram religionem tum contra ipsa Foedera.
Nescit hoc genus
hominum quiescere.
Apud nos fuerunt monachi in coenobio, quod Rüty appellatur, quod et reformatum est ad normam verbi domini ab amplissimo huius urbis senatu.
Mortui autem sunt monachi omnes; unus remansit ex omnibus; is iam annis multis simulavit se favere nostrae religioni, nunc vero post annos triginta furtim se subducit ex coenobio, profugit ad Svitenses, horum implorat auxilium ac dicit se cupere restitutum in coenobio illo ordinem abolitum a Tigurinis.
Auxilium et consilium isti fugitivo
et perfido contra nostram rempublicam suppeditant, quibus et alii sese Pagi videntur adiungere.
Alieno itaque exemplo discite, quid monachis credatis; sementum sunt et superstitionum et turbarum; nam soboles sunt Sathanae, qui mendax et homicida fuit ab initio.
Nostri cum nullo pacto restitutionem ordinis fieri permittent, alii vero postulanti non deesse videantur, quid futurum sit, divina.
Certe concertationes non leves nunc agitantur et habebuntur comitia Badae 4. decembris; nam et abbas
Sangalli mire insolescit et suos illos graviter premit.
Queruntur ergo et pro su   libertate intrepide certant.
In summa: die mönich habend nie nüt guͦts geschafft und richtend alles böses an; sind vollen arger dücken und boßheyten.
Proinde vigilate; in omnibus vero dominum ora, ut is te dirigat et spiritu suo sancto gubernet etc.
Quod filios nostros attinet, suspicor ex iis, quae in ultimis ad me literis scripsisti, te filium tuum forte apud te hac hyeme retenturum solatii ergo.
Ego vero pace tua dixerim prudentius te facturum putaverim, si minus indulgenter illum foveris, sed promoveris magis ad literarum studia, et ut in ludo aliquo exerceatur cohabitetque illis, qui ipsum exerceant; nam nulla est iactura preciosior quam temporis.
Adolescit ille iam in singula momenta, nedum in dies et menses.
Quam pulchrum vero esset,
si in literis quoque et moribus emendatis simul adolesceret? Verum haec tuae prudentiae aestimanda relinquo.
Parens tuus, vir clarissimus et mihi perpetuo summa observantia colendus, scripserat ad me literas te adhuc Viennae agente postulans, ut condonarem errorem ipsis iuvenilem et utrumque iterum benigne reciperem etc.
Quamquam vero diversum statueram, vicerunt tamen senis mihi reverendi et colendi preces; respondi itaque  me illi nihil negaturum, modo pueri sint morigeri posthac et literarum
pietatisque studiosi neque disciplinam repuerint.
Literas amplissimo viro oratori regio Curiam misi orans, ut is eas diligenter curaret.
Interim, quod utrique vestrum visum fuerit statuere de filiis, liberum quidem et quidem merito iureque per me erit; imo dominum oro, ut omnia illis prospera sint et ad salutem cedant.
Salutabis hos cum meo tum totius domus meae nomine, sed et amplissimum virum patrem tuum, imprimis vero dominum meum colendissimum Traversum, socerum tuum fidelissimum et
humanissimum, et familias vestras mihi semper dilectas.
Habeo penes me duo exempla sermonum hac aestate a me aeditorum De feriis Christi domini et servatoris nostri etc., quae vobis amicissimis dominis et fratribus reservavi.
Non possum illa cuilibet imponere; metuo, ne pereant in itinere; reservabo ergo, donec ipse huc venias, aut tantisper dum fidum assequar nuncium, qui sponte accipiat.
Exempla omnibus meis amicis misi; vos praeteriri non debuistis, cum sitis inter primos.
Incipio utcunque et
sic satis bene convalescere; reliquum etiam adiiciet dominus.
Nova habent, qui apud nos agunt Angli, graviter ęgrotare cum reginam tum cardinalem Polum; Anglos vehementer irasci suo Philippo, qui videatur segnius instare pro Caleti restitutione, quo omnino carere nolunt.
Miserunt legationem amplissimam ad Philippum, per quam expostulant cum ipso protestaturi se pacem nullam sine caleto recepturos.
Rex Gallus dicit: "Nulla re offendi Angliam, reginam colui; illa petulanter bellum mihi indixit:
ergo dei gratia in hoc illato bello et a me repulso recuperavi, quod maiorum meorum fuit.
Angli meis ademerunt et multis possederunt annis, maiores mei longe ante multo pluribus.
Cum ergo meum peculium recuperaverim, non puto me ullo iure reposci ad restitutionem neque patiar, ut ullus habeatur sermo de restituendo Caleto, quod non ut iniuste et per vim occupatum teneo, sed recuperatum summo iure etc.
Quid ergo futurum sit (si ista vera sint), facile vides: nulla pax, sed perpetuum bellum.
Dominus misereatur populi sui.
Ego tibi debeo, propterea quod mutuo dederis filiis meis Heinrycho et Christophoro, pro qua benevolentia maximas tibi gratias ago et pro omnibus beneficiis collatis in meos filios.
Dabitur aliquando benemerendi opportunitas.
Uxorem meam monui, ut rationem habeat vestium rerumque filii et fratris tui apud nos relictarum; ubi iusseris reculas illas tibi mittere, una cum illis mittam supputationem, et quod tibi debeo.
Literas autem has filio meo Christophoro tradi
cures, oro, quem maluissem mansisse in Germania; sed quia te authore hoc suscepit itineris, aequius fero.
Alioqui serio illi prohibueram, ne Italiam ingrederetur etc.
Vive et vale aeternum.
Tiguri 11. novembris 1558.
                                                   Bullingerus tuus.
Salutant te d.d.
Petrus Martyr, generi mei, d.
Gvaltherus et caeteri.
Excuditur iam elegans opus d.
Martyris de eucharistia contra episcopum Wintoniensem.
Clarissimo viro d.
Friderycho a Salice Samadeni agenti, domino suo colendissimo et fratri charissimo.
