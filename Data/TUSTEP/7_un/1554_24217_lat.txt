<nr>[24217]</nr>
<ae>Valentin Paceus an Bullinger</ae>
........... , 16. Oktober 1554.
<vo>Zürich StA, E II 335, 2263. / Orig.(Aut.)</vo>
S. P.  Etsi nihil sit admodum, quod aut a me perscribi hoc
tempore aut a te legi operę precium magnopere esse
iudicem, tamen, ut tuas elicerem, non potui facere, quin vel
salutarem te vosque valere sic satis iudicarem. Et ecclesias
scholasque et rempubli[cam] universam nostram mediocri statu
ut hactenus esse, quamquam de margrafio Alberto contra
Norimbergenses et episcopos Herbipo[lensem] et Bambergensem
multa feruntur et in motu esse dicuntur. Speranda tamen
omnia opt[ima] et quęcunque fuerint ferenda. Occalluimus
enim fere ad talia; sed tamen non cessabimus et deum precari
omnibus votis et, quod quisque omnino poterit, ad communem
pacem ac tranquillitatem patriae salutemque sollicitius
semper invigilare atque intercedere. Peccata sunt nostra,
praesertim ingratitudo erga evangelium et omnia dei dona ac
praecipue contra primam tabulam, quae haec incommoda publica
privataque merentur et iram domini contra nos irritant. Vos
cum ecclesiis vestris ne cessetis, quaeso rogoque, vel de
indignis ingratisque quibusdam bene mereri votisque ac
precationib[us] publicis privatisque et officiis et
beneficiis presto semper adesse
<gr>kai mh ekkakhshte kalopoiounteV</gr> (Thess. 3,13.)
Iniquum est, fateor, benefacientibus non solum non <gr>autw
metrw h kai lwion</gr>, ut ethnicus etiam montis Helion, ut
Pausanias tradit, sacrificulus <gr>kai parocos</gr>
praecepit. Sed regium etiam est vereque christianum
<gr>agapan touV ecJrouV, eulogein touV katarwmenouV, kalwV
poiein touV misountaV kai proseucesJai uper twn ephreazontwn
(Luc. 6,27.), mhdeni kakon anti kakou apodidontes
(R"m.12,17.), mh eautouV ekdikounteV, alla dontes topon th
orgh; touto te poiountes anJrakas puros swreusomen epi thn
kejalh autwn. mh nikw upo tou kakou, alla nika en tw agaJw
to kakon (R"m. 12, 19.20.21.)</gr> Sed sus Minervam lignaque
in silvam ego, qui haec ad te. Nihil scilicet aliud, nisi
ut, quod facis, facias neque ullorum clamosorum et
inquietorum ex aequo ac indoctorum temeritate aut malicia
unquam tentari te sinas, quominus nobiscum et cum doctis ac
saniorib[us] nunc dei gratia plurimis amicitiam mutuamque
benevolentiam atque officia humanitate pietateque nostra
condigna excolere velis ac in amore favoreque vicissim
semper respondere illosque, quicunque tandem fuerint,
vulgatiores ac semissis homines, terrę filios, ne
respicere quidem aut verbo ullo dignari, sed potius in
explicandis more tuo literis sacris locisque doctrinae
praecipuis contra hosteis veteres maioresque istos <gr>touV
ptocoturannouV</gr> in verba antichristi iuratos ingredi.
Eadem scripsimus fere ad Calvinum nobis omnib[us] omni
genere necessitudinis coniunctissimum aeternaque amicicia
chariss[imum] colendissimumque, ac mihi quidem pro certo
etiam atque etiam est longe persuasiss[imum], si congredi
coram detur aliquando<gr>kai soma(?) proV soma lalhsai</gr>
aut etiam familiarius saepiusque communicare vel <gr>dia
cartou(?) kai melana</gr> quoque sepositis utrinque
affectibus et impedimentis non necessariis omnibus, quam
facillime consensuros statim in omnibus deo volente verbis
etiam phrasibusque nedum sentenciis secundum scripturam
sanctam doctrinamque sanam in ecclesia catholica orthodoxa
sponsa Christi perpetua et immortali matre nostra in Christo
Iesu et spiritu sancto. Sed quo rapior amore ac dulcedine
tecum veluti confabulandi, quod in altera illa vita sine
omni  molestia et malorum tentatione brevi forte confiet
melius, si minus huc coram datum fuerit. Nos enim quid sumus
aut quamdiu haec curaturi sumus? Interim amo te amaboque
merito tuo maximo, ne omittas omni semper occasione
respondere plene etiam atque perquam copiose. Longissima
enim quaeque tua epistola semper est gratissima
iucundissimaque. Vidisse te puto, quae Lovanienses Ruardus
Tappaërdus, quae Driedus, quae alii nuper, [quae] iam nunc
Tunstallus Anglus etc. contra nos; sed Parisienses
Lovaniique secundum Hispanos illos et Italos longe omnium
sunt impudentissimi, quorum fundamentum isthuc ruinosum,
unicum, ridiculum de papa suo et cathedra petri inerrabili,
ita enim insanire non cessant etiamnum porro semper opere
[pre]cium esset te, ut soles, funditus denuo convellere
extirpareque telis ipsorum propriis scripturęque et
patrum
testimoniis certiss[imis], omnia ipsorum sophistica et
sycophantica in isto uno fere loco de ecclesia nostra ac
traditionibus non scriptis suggestioneque spiritus nescio
cuius, quomodo recta sit ac regatur infallibilita ut
inquiunt ecclesia. His, et qui sunt huiusmodi, par fuerit os
impudens illud obturari primum omnium, quamquam verum sit ex
altera parte et extremitate Servetum, ut nunc huc quemdam
apud nos Loriottum, iurisperitum, humanum alioqui satis
officiosum Gallo animo hominem, Stancarumque et Amsdorfium
et Stenckfeldum Osiandrumque nunc boream instar euripi sui
aestuantes, ne dicamus de Westphalo, Gallo, etc. ingeniis
prorsus gallinaceis non minus apud imperitum et indoctum
vulgus nostrum esse iam nunc foreque periculi. Sed facile
brevique evanescent omneis haec nebulae <gr>kai scismata kai
aposcismata twn scismatwn</gr> doctorib[us] et saniorib[us]
consentientibus vobisque nobiscum coniunctis. Quodsi, ut
proxime, Numburgi cum convenissemus, sperabamus, non Hessi
solum et Witembergenses, sed et alii etiam aut omneis nostri
doctiores aut certe pars maior ac melior opera vel
civitatum, quorum certe fuit Argentina semper cum aliis
quibusdam vel etiam principum nostrorum Pfaltzgrafi,
Wirtembergensis, Hessi etc. vestris quoque una cum
Argent[inensibus] et Calvino vel scriptis tantum mutuis
amicisque coniunctis communicare et congredi alicubi
possent, quemadmodum Prutenicus princeps per Osiandrum suum
vehementissime institit, sperarem equidem, nisi me fallunt
omnia, ecclesiis scholisque totius Germaniae nostrae multo
melius consultum iri brevi et monachis sophistisque
condolium ac laqueum, qui nunc ovare triumphareque adeo
videntur malis nostris. Sed desino teque, ut rescribas, oro
exoratumque confido. Aeternum vale, vir mihi in Christo
perpetua veneratione colendissime. Datum ocyss[ime] cum
relegere etiam non vacaret, in strepitu nundinarum nostrarum
ipso Galli anno 1554.
Val[entinu]s Paceus.
Magnifico viro optimoque de republica universa promerito
domino Henrico Bullingero, ecclesiae Tigurinae episcopo
vigilantissimo, domino et amico suo aeterna veneratione
colendissimo.
