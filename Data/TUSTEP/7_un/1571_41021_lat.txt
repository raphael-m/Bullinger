<nr>[41021]</nr>
<ae>Tobias Egli an Bullinger.</ae>
<od>Chur, 5. März 1571.</od>
Zürich StA, E II 376, 188f. / Orig. (Aut.)
Abschrift (von Bernhard Lindauer?): Zürich ZB, Ms B 13, 187r.-189r.
Graub. III, 240ff. Exc.
S.  Infinitis negociis te distrahi, reverendissime domine,
facile credo, maxime hoc tempore, quo omnia plena sunt
malis, quibus ex dei verbo medicinam afferre oportet. Quod
me attinet, video mihi haerendum, quamvis omnibus fortunae
telis expositus, an haerere possim, ignorem. Angulus aliquis
sufficeret mihi alibi, qui huic ecclesiae cum veritatis
nuncio tanto sim oneri. Exspectabo ex tuo consilio
eiectionem; nolim autem eiusmodi catastrophen eiectionis,
qualem ante annos 12 maximo meo meorumque malo non leviter
sensi.    -      Dici autem non potest, quanta apud nos sit
penuria ex annonae caritate et hominum opulentiorum belluina
tenacitate, qui frumentum reconditum perire potius quam
venale exponere vellent, modo rerum eiusmodi pretia in dies
fiant auctiora et lucrosiora. Plaeraeque familiae huius
urbis panem nullum diebus aliquot viderunt nec puerperae
etiam, ut nihil dicam de paganis et rusticis, qui cum saccis
vacuis plorantes urbem exire coacti sunt. Ego cum scirem
omnem in magistratu et frumentariis nostris culpam haerere,
acriter illos pupugi de suggestu, nec caruit concio suo
fructu. Statim enim die lunae quorundam horrea et
receptacula magistratu ita iubente aperta fuerunt; interim
avarorum invidiam et insidias fructum recipio.     -
Gantnerus cum d. Campello colloquutus perstat in sua
sententia et iuramentum in Novo Testamento non praecipi
dicit neque conscientiam eius rei gravitate afflictam
compellendam esse. Extenuat autem nunc culpam suam et
purgatis omnibus in me unum transferre enixe laborat.
Affirmat se non negare magistratui nihil in haereticos esse
iuris, si eruperint in seditionem; Frellum autem seditionem
nullam adhuc concitasse; propterea non ea via incedendum cum
illo fuisse. Mavult ignem et incendium sentire quam
praecavere. Quid autem simili in negocio Itali quidam
moliantur, ex literis et responso Sylvio, homini irrequieto,
a d. Lentulo dato abunde cognoscetis. Ne autem rixosi isti
clamatores Gantnero manus et operas suas conferrent,
impetravimus a dominis Trium Foederum, ut per
com[m]issarios, qui nunc sunt in itinere et rationes in
Valle Telina conficiunt, omnes Ariani, qui manifesti sunt,
una cum Sylvio, qui decretum dominorum pacificum improbe
scripto exagitare ausus est, sine ulla excusatione
eiiciantur. Ita tamen negocium attemperavimus, ne isthaec
reformatio piis ministris (utpote Paulo Gadio etc., qui vos
humanissime salutant) fraudi et damno esse possit. Nescio
tamen, quid iudicare satis possim ex effectis istis, qui
excommunicationem Italorum comitantur, maxime cum post
funera etiam fratrum animi ex ea exacerbentur. Exspectabo,
quid vos de hoc casu et obitu istius, cuius d. Lentulus in
literis suis mentionem facit, iudicetis. Gratissimum autem
mihi feceris, si libellum istum Germanicum descriptum mihi
miseris, quo iuver ex eo contra hoc dogma impium, sicuti ex
d. quoque Bezae libro quotidie sapere disco, quem (utinam
cum pace tua) remittere tibi vix possum adhuc, mundum autem
restituam, quamprimum facultas erit. Auxit autem
singulariter omnes curas et dolores meos generis tuis, viri
praestantissimi obitus, qui ecclesiae tam utilis esse
potuisset et necessarius. Ea autem tempora nunc esse puto,
ut bene actum cum eo ....
(Schluss nicht abgeschrieben von T. Schieß.)
