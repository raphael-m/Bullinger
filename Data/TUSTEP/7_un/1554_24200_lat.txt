<nr>[24200]</nr>
<ae>Pier Paolo Vergerio an Bullinger</ae>
<od>Tübingen, 28. September 1554.</od>
Zürich StA, E II 356, 630ff. / Orig.(Aut.)
Tunc scribo, clarissime Henrice Bullingere, quum occasio
nunciorum se offert; alioquin frequentius meas literas
videres, quum te usque adeo diligam atque observam. Ad tuas,
quas nuper meo nuncio dederas ferendas, quamquam essent
uberrimae, tamen pauca sunt ad quae rescribendum sit.
Princeps differt profectionem ad Ferdinandum. Molinaeus
perendie hinc abibit, tametsi post petitam veniam discedendi
paenituerit hominem et conatus fuerit manere; sic est vir.
Deus scit, quam doleam eius vices, neque unquam deserui; sed
parere amicorum consiliis omnino recusat. De his duobus
capitibus scripseras et respondi ego.
Forsan una cum Molineo aut non multo post cogor reverti
Argentinam ob Christi causam; scies postea et laudabis, sat
scio. Qua occasione spero me quaedam Latina imprimenda dare
vel Argentinae vel Basileae. Certum est me in reditu velle
invisere bonum illum Bullingerum procul dubio.
Quandoquidem non vacat modo ad Galitium scribere, oro te,
mone tu primo quoque tempore me a principe nuper impetrasse
pro eius filio, quod optavit, ut in nova schola Stutgardiae
instituta admittatur, unde postea licet alienigena
admittetur in stipendium; princeps inquam clementissime
concessit. Scribam, quo et quando debeat puerum mittere.
Eodem die impetravi ducentos florenos dividendos inter
pauperiores exules Anglos, qui ante paucos dies Argentinam
sunt missi. Spero habendam rationem istorum, qui apud vos
sunt, et principem plura daturum. Quibus salutem velim dicas
meo nomine et pollicearis sancte me non defuturum. Eodem die
eius celsitudo auxit mihi non petenti aliquid ad veterem
conditionem, praeterea dedit fruendam optimam vineam, quae
intra moenia est et olim ad Augustinos monachos attinebat
optimumque vinum et bene multum fert, quae res mihi auxit
multorum invidiam. In summa: utor hoc principe nunc maiore
quadam foelicitate quam unquam antea, deo gratiae. Audies
coram nos bonum fratrem in Christo profecto habere.
Supervenit comes Georgius, qui multa mecum, quum forte
essemus in venatione. Is me rogavit, rogavit inquam, bene
bis, ut ad te scriberem eum tibi valde bene velle, et
quandoquidem tu librum illi inscripseris et nihil hactenus
dederit, se nullo modo velle pati, ut indonatus abieris. Et
quum responderem ego, quae scio te velle pro te in tali re
responderi, urgebat se nihil admittere, sed facturum nescio
quid. Salutat te amantissime. Ubi Argentinam venero,
scribam, simne illic diu moraturus an vero Basileae, ut
possis ad me rescribere. Oro te, mitte has ad d.
Bassaf[ontaneum]. Vale et salve cum tota familia, schola
atque ecclesia. Ora pro me cum omnibus. Tubingae  28.
septembris 1554.
Vergerius.
Ulmenses abiecto Caesaris timore tandem statuerunt velle
instaurare ecclesias eorum. Iam anxie quaerunt pastores pro
oppidis et pagis; e summo templo dudum reiecerant
Intremistas, deo gratiae. Tota Austria nuper petivit a
Ferdinando saltem communionem sub utraque; habeo
supplicationis exemplum. Rex respondit se deliberaturum
neque ausus est praecise negare.
Tibi Bullingere.
