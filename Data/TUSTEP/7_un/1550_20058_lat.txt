<nr>[20058]</nr>
<ae>Joachim Vadian an Bullinger</ae>
St. Gallen, 6. März 1550.
<vo>Zürich StA, E II 357, 111.</vo>
St.G. Mitt. 30, S. 835f.
Orig.(Aut.)
S.   Tuto ad me tuae pervenere, et vigilabimus pro virili;
tantum memores sitis
tacite, de quibus bona fide commonuimus. Non sunt animi
nostrorum hominum inter
se tales, quales erant, quum pro libertate pugnaretur. Iam
fere pugnandum foret,
ne amitterentur, quod non sudore modo, sed sanguine etiam
obtentum est. Eius rei
caussae mihi esse videntur auri fames et odium religionis
nostrae. Dominus nos
conservet et mente donet sana, qui voluntatem eius non
agnoscunt.
-      De papa recte admonuisti; Arretinus est patria,
functione
Prenestinus episcopus, Iulius III. cognominatus,
auspicatissimo nimirum
tyrannidis vocabulo. Gallicę vero factionis eum esse
pridie mihi Egidius
noster Tschudus narrabat, qui Sangallum accessit, quo
Wettingensem
archimandritam salutaret. Durum hospitium pertulit Bernae
quaestor Uraniensis,
qui volens in nassam irrepsit, e qua iis modis erat a
molitore eiiciendus. Satis
risi, quum literas Halleri legerem, et dolui interim non
mediocriter, quod
eiusmodi tam diris dominis servire non verentur, qui aliis
solent imperare. De
tuis ad me tam fuse exaratis magnas tibi senatus etiam
nomine gratias ago; si
quid ad nostros scriptum nunciatumve fuerit, quod nosse te
referat, non
reticescam. Remitto d. Halleri literas oroque, ut, quae
adiunxi Myconio nostro
inscriptas, eas Basileam perferendas curare velis. Velim
autem me diutius
Decadibus tuis alteris iam sub praelo anhelantibus carere
non sineres. Vale.
S.Galli pridie nonas martii anno 1550.
Ioachimus Vadianus.
Praestantissimo viro d. Henrycho Bullingero, clarissime
urbis Tigurinae
episcopo, domino et amico multis modis colendo.
