<nr>[18225]</nr>
<ae>Johannes Haller an Bullinger</ae>
<od>Bern, 11. September 1548</od>
<vo>Autograph: Zürich StA, E II 370, 81</vo>
<dr> </dr>
<re> </re>
<tx>
Gratiam et pacem a domino. Venerunt studiosi nostri Samuel et Abel; tuas mihi
attulerunt. Duabus horis, antequam ipsi venirent, aderat viator ille Tigurinus,
qui alias quoque a te scriptas mihi exhibuit, ad quas nihil video, quod nunc
respondeam, nisi quod ingentes tibi agimus gratias pro tua erga nos diligentia
et humanitate, quod Vocabularium tuum nobis, sicut petieramus, misisti, eoque
amplius, quod pulcherrimum illum libellum Naogeorgi simul misisti, quem ut
primum inspexi, legere non destiti, donec integrum legissem. Dabimus operam, ut
diligenter, quae praescribis, exequamur. D. Paulus Rasdorfferus ipse ad nos
scripsit<f1>Vielleicht der Brief an Unbekannt in Zürich ZB, Ms A 69, 319???<fe>, cui respondeo omnium nostrum nomine; moneo, ut, si quid impetrare
velit, veniat ipse. Video enim neminem vocandum a nostris; paucos tamen, qui
synceri esse appareant, reiiciendos. 4 vacant iam parochiae in agro et nonnisi
duos illos habemus iuvenes, in quibus tamen adhuc periculum est, an possint
tantis ita neophyti praefici vocationibus. Sunt quidam ex nobis, qui omnes
Svevos cane et angue peius odiant<f1>Adagia, 2, 9, 63 (LB II 676f).<fe>. Ego dum bonos viros promovere studeo et
instituere, quae existimavero ecclesiae utilia esse, tot tantaque devorare
cogor, ut, nisi dissimulare multa possem, iam pridem defecissem. Vacat
diaconatus in urbe, ut scis; fatemur omnes in toto agro nullum esse, qui ei
praefici commode possit excepto solo Hochholtzero, quem tamen senatus, quia a
Tigurinis petendus erat, vocare recusavit; nolunt enim subinde molesti esse
vobis et videri, quod tanta doctorum laborent penuria.
Interim tamen hoc confitentes abhorrent, quandocunque docti alicuius et boni,
sed peregrini vocandi fit mentio. Ego libenter ipsorum animos tam longa et
acerba contentione efferatos cicurare conarer; sed dum hoc meditor, videor illos
magis irritare. Ita enim excanduerunt in omnes illos, in quibus vel aliqua
haesit suspitio sacramentarii negotii, ut et de iis, qui impolluti ab hoc
contagio permanserunt, tamen, quia peregrini aut cum aliis commorati sint,
rectum omne amiserint iudicium. Vix quemquam video, qui studeat errantes
revocare ad meliorem mentem, sed condemnare statim omnes, quotquot nostris non
per omnia accedunt conveniuntque ingeniis. Consuluisti tu, ut amice me gererem
erga Viretum et Calvinum, id quod facio, et puto vel ipsam pietatem et
charitatem christianam hoc requirere. Hoc tamen certum est: si quidam hoc
rescirent, quod vel ego ipsis scriberem vel illi mihi, me cum illis haberent
suspectum. Et hoc facit, ut minus pro arbitrio vel charissimum meum fratrem
Musculum vel alium quemquam hic promovere possim.
D. Iodocus facilis est, et illum faciele in meas possum trahere partes, quamvis
in eo quoque hoc desiderem, quod peregrinis iniquior sit; tamen alias bene inter
nos convenit. Eberhardus similiter; sed alius symmista noster (nam non possum
amplius reticere, quamvis tibi soli dixero) conatus nostros omnes impedit.
Resistit mihi in vocandis viris doctis, resistit in institutione publicarum
precum, resistit in institutione et celebratione synodi. Dum ego laborarem pro
Musculo, ille contra infundebat clam me circumcursitando cunctis senatoribus,
qui nostrarum fuerunt partium, quam esset sacramentarius, qualia aedidisset
contra disputationem nostram; nunc ipsum quidem mutata fortuna mutare quoque
animum, ut ego postmodum accedens illos viderer illis quasi novarum cupidus esse
turbarum. Ita ego, colendissime pater, inter sacrum sto et saxum: hinc me
calamitas urit fratrum, cui subvenire cuperem totis viribus; illinc ecclesiae
concordia me urget, quam promovere non disturbare denuo conor. Interim, quantum
dominus dederit, prudenter simul agam et fortiter, ne vel negligam miseros vel
tumultuose agam cum fratribus; ago enim domino gratias, qui, ut semper mihi suam
concessit gratiam, ita nec hic illam mihi subtrahit, ut utraque pars in mea
doctrina quam optime conveniat et consentiat, nec dubitarem, quin brevi inter
fratres etiam totius ditionis tolleretur dissidium, si modo suspitiones et
veterum memoria iniuriarum cessaret.
^$Quod de Blaurero scribis, placet mihi; expectabo tuum consilium.
Musculum hic expecto, quamvis aegre hic promoveri possit; conabor tamen, quantum
possum. Vellem illum posse me Brugis convenire; eo enim sequente septimana
proficiscar ad visitandam scholam; nam ex decreto senatus mihi iniunctum est, ut
scholas Brugis, Zofingę et Tunis visitem, examina et censuras sicut in urbe
habeam, qui profecerint in literis, ut publicas lectiones audire queant,
Bernam transferam, alios in illorum locum (nam in his locis etiam certos habent
stipendiarios) substituam etc. 17. Septembris hinc discedam, ut 19. illic examen
fiat. Si ergo interim ad te venerit Musculus, hortare eum, ut illic me
conveniat; si hic ipsi prospici non possit et Tigurum concedere velit, per me
meae ipsi patebunt aedes, et quicquid habeo. Non puto hoc vel tibi vel D.
praeposito molestum futurum, cum mihi non modo non molestum sit, sed
gratissimum, ipsius succurrere pro omnibus meis viribus necessitati; id quod
totum vobis committo, sicut prius etiam aliquoties scripsi. Atque utinam posset
Tiguri manere usque ad meae vocationis terminum; tum enim commode et maiore
authoritate a dominis Tigurinis et Bernatibus mihi substitui posset.
^$De D. Naogeorgo idem respondeo, quod de reliquis: concedat ad me; de illo tamen
hoc pertimesco, quod nimis barbara et Saxonica Helveticis auribus, praecipue
Bernatium intollerabili et molesta utitur lingua, sicuti audies, ubi ad te
venerit; tamen danda opera, ut tam pio doctoque viro prospiciatur. O quoties
cogito, quid nobis immineat, cum nos tales simus erga tam bonos viros!
Misereatur nostri deus!
^$Literas tuas iam ter et quater ad me missas relegi, si quid esset, ad quod non
respondissem; non inveni, ad quod, si recte memini, non responderim; tuum ergo
erit, si quid amplius habere volueris, mihi significare; posthac faciam, sicut
mones, ut tuas mihi proponam. Leges scholae Tigurinae in tempore misisti; ago
tibi magnas gratias. Per hunc tabellionem remittere non possum; nam curo
describi, quod nondum fieri potuit. A Brugis tibi proxime mittam.
^$Studiosi 4, quos ad vos mittemus, venient post angariam proximam; habete illos
commendatos. Remitto ad te Musculi et Naogeorgi literas; incredibile, quantum me
ipsorum affligat calamitas. Mitto simul quaedam excerpta ex literis quorundam,
ut videbis, ex quibus intelliges, quid sentiant. Talia etiam faciunt nostros
acerbiores. Mitto tamen ea lege, ut descripta ad me denuo mittas; non enim mihi
tantum ocii datum, ut denuo describerem; sed neque aliis libenter describenda
credo. A Zebedaeo habeo, qui, ut bene sentit, ita tamen nimium quoque affectibus
duci videtur et ex invidia et contentione multa agere. Haec raptim quoque
congessi, tuum erit ignoscere; non enim relegere licuit.
^$Salutant te D. Iodocus et reliqui symmistae; Eberhardus iam non est in urbe.
Salutem ex me meaque uxore dicas tuae tuisque omnibus, fratribus quoque et
symmistis omnibus colendissimis.
<odtx>Bernae 11. Septembris 1548.</odtx>
<un>Ioann[es] Hallerus totus tuus.
</un>
<lz>[Adresse:] Clarissimo praestantissimoque viro D. Heinrycho Bullingero,
vigilantissimo Tigurinae ecclesiae antistiti, domino suo colendissimo. M.
Heinrych Bullinger.</lz>
