<nr>[18174]</nr>
<ae>Johannes Haller an Bullinger</ae>
<od>Bern, 25. (26.?) Juli 1548</od>
<vo>Autograph: ZÃ¼rich StA, E II 370, 75. (Siegel....)</vo>
<dr>Ungedruckt</dr>
<re>Regest</re>
<tx>S. Nihil equidem nunc habeo, quod ad te scribam;
nihilominus tamen occasionem scribendi negligere nolui,
colendissime domine compater. Ago tibi gratias, quod tu
singula ita diligenter ad nos perscribas. Expecto singulis
iam horis tuas literas per uxorem D. Iodoci. Hodie habitus
est hic diacosiorum senatus. Lectae sunt literae
Basiliensium, quae profecto tristia multa retulerunt, quod
etiam dux et illi alii, qui hactenus recusaverint Interim,
nunc recipiant exceptis solis civitatibus Lindoa, Constantia
et Argentorator, de quibus tamen audimus, quod intestina
tantum non laborent seditione, dum hii recipere velint, alii
minus. Det eis dominus constantiam piam! Vellem, ut
nostratium literis saltem aliquatenus confirmarentur, ne
videamur non esse christiani nec vicino moveri malo; certe
enim nostra res agitur, paries cum proximus ardet.<f1>Vgl. ^#/+Horaz,^#/- Epistulae, 1, 18, 84.<fe> Prudenter
quidem et caute agendum, sed et pie, et ut fides et
christiana non crudit charitas. Cuperem et hoc fieri nunc
apud nos, quod et apud vos fit Tiguri, ut imminente tanta
persecutione publica etiam poenitentia et preces
instituerentur communes, ut tota conveniret ecclesia, tam
pueri quam senes, et confessis peccatis atque implorata
misericordia divina promissionibus erigeretur sacris et
exemplis sanctorum confirmatur. Posset fieri commode, cum
paucae alias hic habeantur conciones neque vel solus ego
gravarer hoc labore. Contuli ea de re cum quibusdam; placet
aliis, aliis vero non. Cupio etiam tuum habere consilium.
Omnino non est remedium in hisce malis quam invocatio divini
nominis et vera confessio et poenitentia.
^$De Musculo scripsisti ad D. Eberhardum. Ego illi rem omnem
commisi; nam cum ego pro eo anxie laborarem, tantumnon ipse
factus sum quibusdam suspectus, imo, quod maius est, odia
quorundam in me congessi, quibus cuperem cum syncera
constantia moderatiora esse iuditia. Musculo ecclesiae
nostrae conditionem descripsi et, quid hic egerit Bucerus,
qualis a nobis et piis omnibus habeatur, significavi; petii,
ut, quoniam scripta sua sint intricata, ego vero de eius
animo et sententia non dubitem, ut non gravetur scripto mihi
suam sententiam explicare. Fecit et pie et aperte confessus
est, quid sentiat de negotio sacramentario, adhaec quam ob
causam studuerit huic moderationi in aeditis suis in
Mathaeum commentariis. Petit tamen, ut, si existimem vel
aliquantulum suspitionis de eo sinistrae esse, ut non urgeam
suam vocationem; sibi enim hoc molestissimum futurum, si a
quoquam, quod non sit, videatur. Atque inde profecto minus
insto, quamvis cuperem viro tam docto, cuius profecto haec
ecclesia supra modum indiget, denuo coniungi. Vos per omnia
sacra oro et obtestor, ne eum dimittatis; certum est enim,
si vel aliquamdiu tantum apud vos manserit, omnes hic
interim interituras suspitiones, ut vel tandem, si ita
domino videatur, lapso vocationis meae termino mihi
succedat.
^$Calvino literas tuas misi. Scripsit ille mihi prius;
rescripsi nunc ego cum tuis. A nostratibus pro nebulone (tam
praecipitia sunt iuditia) prorsus habetur. Multa hic mihi
propter aedificacionem dissimulanda. Scio quidem, quantum
etiam delinare voluerit; corrigendos tamen fratres ego
satius esse duco constanti mansuetudine quam temeraria et
affectuosa rabie condemnandos et reiiciendos. Hoc certum
est, si scirent quidam vel ullam me ad illum scribere
literam vel ab ipso recipere ullam, statim et me in
suspicionem nescio quam traherent. Haec tibi propterea
scribo, colendissime pater, ut intelligas, quam saucia in
utramque partem haec sit ecclesia et quam non parvos
sustineam labores, dum ita dissidentes partes non magis
distrahere, sed in ipsa veritate pia moderatione conciliare
laboro. Orate dominum, ut huic meae intentioni et labori
benedicat, ne in vanum curram.
^$Hodie primum porrecta manu me salutavit consul Vadevylerus,
cum ad prandium in nuptiis quibusdam in eadem mensa mihi ad
latus veniret, ita tamen gravatim, ut, nisi tanta adfuisset
occasio, quam praeterire nulla honesta ratione potuit,
nondum certe fecisset. Hallerus<f1>Sulpitius Haller.<fe>, aerarii quaestor,
humanissimum se mihi exhibet; multum enim ei insto in
scholico negotio, cum ille summus sit scholarcha. Tui
nunquam non honestissime meminit. Valentini compositoris
sicuti mones nondum sum oblitus. Hortare modo, ut expectet,
donec illi significavero; frustra enim veniret, si non
praesentem haberet occasionem. Offeret sese, ut coniicio,
brevi commodo. Hisce te in praesentiarum obruere volui. Tu,
prout perpetuo facis, etiam haec boni consule.
^$Vive et vale cum uxore liberisque omnibus, quibus meo
meaeque uxoris nomine plurimam salutem dicito, tum dominis
et fratribus omnibus D. pellicano, Theodoro, Gvalthero,
Hoppero, Frisio aliisque omnibus. Salutant te nostri D.
Iodocus, Textorius, Eberhardus et Nicolaus.
<odtx>Bernae 25. iulii anno 1548.</odtx>
<un>Tui studiossimus Ioannes Hallerus.
</un>
<lz>[Adresse] fehlt.</lz>
