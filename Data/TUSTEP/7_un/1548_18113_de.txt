<nr>[18113]</nr>
<ae>Gervasius Schuler an Bullinger</ae>
<od>Memmingen, 26. Mai 1548</od>
<vo>Autograph: Zürich StA, E II 361, 342 (Siegel....)</vo>
<dr>Ungedruckt</dr>
<re>Regest</re>
<tx>Fruntlicher lieber herr und alter, getruwer lieber
pruder und frundt, ich much uch in meyner anliegender noth
unverhalten laßen, das gemain anligen meyner und mir
befolhener kirchen. Erstlich so hatt der kayser auß
getrungenlichem und böcheschem anhalten der pfaffen ein
schrifft laßen an die stend des reychs langen, welche man
das Interim nennet, wie mans im fryden im reych hie
schwischen dem concilio halten solle, welche schrifft mir
sampt meynen pruderen zugestelt, das wir unß dorinnen sollen
besehen und alsdann eynem er[samen] ratht unßer
guͦtbeduncken dorüber anzeygen.
^$Nun hab ich ein gantzen tag sampt meynen lieben pruderen
daran geleßen und will üch, so vyl muglich ist, die summa
anzeygen. Erstlich vermant und pitt der kayßer in dißer
schrifft alle pfaffen und iren anhang, das sy bey irer
religion wellend bestendig bleyben und nütt möhten dorvon
weychen, nota. Zum anderen, das wir die evangelischen (alßo
pegert der kayßer ernstlich) zu der allgemeynen kirchen
widerumb tretten wellen. Wo aber nitt, das wir das
fürgeschlagen Iterim wellend halten und wir prediger nit dor
wyder lehren, reden noch predigen wellend, sondern das stäht
h[alten]. Demnach hatt der kayßer in dißem Interim gestelt
den artikel von dem fahl des menschen, von dem freyen
wyllen, von der iustification, guͦten werken, könde nitt
beßer sein, von der kirchen, irer authoritet, facht er an
zum teuffel hinken, setzt syben sacrament, im sacrament des
altars die transubstantiation mit ußgetruckten worten, das
anbetten, das hüßlin stellen, umbhertragen wyll er haben,
der kayßeresch bapst und bäpstlich kayßer, die fürpit der
heyligen, vigilien, die selmeßen, fanen, kertzen, götzen,
fasten, fleysch eßen, anruffung der heyligen, der toden
gepett, und sagt frey heruß mit ...den worten in dem
artickel von der gedechtnuß der todten, in der meß wir
gedencken der todten heyligen, die die kirch gloupt im
christenlichen glouben verscheyden sein, aber noch nit gewyß
ist, ob sy gar geraynigot sigen oder nicht. In summa: du
hast unverschempter ding nie geleßen. Dißes Iterim hatt
markgraff Jochim, kurfurst von Brandenburg und der
pfalzgraff, der kurfurst, angenommen, aber hertzog Moritz,
kurfurst zu Sagßen, ubi diis placuerit, markgraff Hanß von
Brandenburg, hertzog Ulrich von Wirtenberg und der hertzog
von Zweyprucken habend dorwyder protestiert, die erbaren
frey und reychstett haben das Interim nitt wellen annemen,
sondern an iren oberen und gemainden begert hinder sich zu
pringen, das dann der kayßer schwärlich vergunnt hatt, syl
auff 12. tag geben. Doruff beruwet die sach. Hast hiemitt
den waren grund der gantzen handlung, doruff du frölich
fuͦßen darffst. Nu wart ich, wie sich meyne herren von
Memmingen und ain erbare gemeyn halten will; so verr sy
wolten diß gottloß schreyben annemen, wyßt ich mit kaynem
gewißen bey ihnen zu pleyben (dann das Interim vermag, das
man zum mynsten alle tag in Memmingen Vj meßen haben soll).
Ist derhalb an dich mein gantz früntlich pitt, wellest
bedacht sein umb Christus wyllen und gemayner liebe, wo die
sach bey unß nitt mitt gottes rath gepeßeret, das ich möchte
bey üch ein underschlauff haben, angesehen das ich vormals
in uwerem trubsal geweßen und es truwlich gewagt, ouch gern
ferner bey üch plyben wehre und das ich mich gegen den
lieben aydgnoßen, so in unßerem umfach zu Memmingen geweßen,
aller trüw und liebe geflißen hab, das ich dann verhoffte zu
genießen. Ich bin gott lob nieman nicht schuldig, hette mich
vylicht noch ain jaar oder zwey auß demm mynen zu behelffen,
uber meynen eerlichen haußrath, bettgewand, sylbergeschirr,
klayder und kleynoter und anderen haußrath und bücher, so
mir gott verlichen hatt, darzu hatt mir gott ein fromme
haußliche, früntliche und frydliche hausfraw geben, die
niemand wurd eynchen übertrang anthuͦn. Ich hab in summa
gehaußet nach deynem gefallen. Derhalb begere ich nitt meer,
dann das ich mochte christenlichen platz bey den deynen
haben, in statt oder auff dem land, wo ich aber bey dir in
statt oder land kein underschlayff gehaben möcht, des ich
aber nit verhoffe, weltest bedacht sein, mir gehn Baßel ein
anleytung zuͦ geben, oder was dein christenlicher
rathschlag an mich gedeyen mag, wol welt ich gern bey nieman
lieber sein dann in meyner herren von Zürch piet mein
überigs alter verschleyßen. Nun soltu das von mir halten,
das ich mein kirchen zu Memmingen ohne unvermeydliche
ursachen nitt laßen will. Aber das schandlich Interim mitt
meynem predigen zu verthädingen, bestetigen und zu loben,
wie es dann der päbstlich kayßer in seynem interim vordert,
weyß ich vor gott, meynem gewyßen und allen frommen nitt zu
verantworten. Dorum verpurg mir nitt dein hylff und rath,
nachdem ich dir inn aller christenlicher liebe vertrauwe,
und schreyb mir, so pald du kanst. Der liebe gott beware
dein liebe kirch, statt, land und dich vor solchem Interim
und dem päbstlichem kayßer. Amen.
^$Grtuß mir dein liebe hausfrow und kinder sampt allen lieben
herren und pruderen, so mitt unß im weingarten gottes
fechten.
<odtx>Date Memminge 26. maii anno 1548.</odtx>
<un>Tuus Scolasticus in domino verus ille amicus.
</un>
<lz>[Adresse] Dem frommen, christenlichen, wolgelehrten
herren mayster Heynrich Bullinger, obersten prediger der
kyrchen zu Zürich, meynem lieben herren und sonders guten
frund, zu handen. Zurich.</lz>
