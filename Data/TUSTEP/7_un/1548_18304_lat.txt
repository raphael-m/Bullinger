<nr>[18304]</nr>
<ae>Bullinger an Johannes Calvin</ae>
<od>Zürich, 6. Dezember 1548</od>
<vo>Autograph: Zürich StA, E II 342, 232.206.Orig.</vo>
<dr>Ep. Calv. 1104. Füslin, Cent. 67 (S. 266ff.)</dr>
<re> </re>
<tx>
S[alutem] D. Valde sollicitum me reddiderunt tuae literae, Calvine doctissime
vir et frater charissime, quod indicarent postremas meas tibi nondum esse
redditas. Agam cum D. Hallero ut illas exigat ab iis quibus credidit. Nollem
illas amissas aut interceptas venisse in manus infideles. Libera me, quaeso, hac
solicitudine, si interea illas recepisti. Respondi illis ad tuas postremas,
quibus multis et per propositiones quasdam exponis quid doceatis de sacramentis,
praesertim autem de coena Domini. Inseris quaedam de Bucero et de Iodoco
aliisque Bernensium rebus. Ego vero respondeo ad propositiones illas, non ut tua
impugnem, sed ut tibi occasionem de luculentius sententiam tuam explanandi, si
quo modo detur ut idem sentiamus et loquamur. Retinui exemplum, ideoque aliud
iam tibi mitto, nescio quam probe sit descriptum. Propter negotia et
festinantiam relegere non licuit. Praeterea fideliter explicavi quid desiderem
in D. Bucero. Id quod inprimis nollem incidere in manus infideles. Ita etiam
miscui quaedam de Iodoco et fratribus Bernatibus. Egi gratias pro commentariis
tuis in epistolam Pauli ad Timotheum, Postulavi, mittas et alios commentarios in
epistolam secundam ad Corinthios, ad Galatas, Philippenses, Colossenses,
Thessalonicenses, secundam ad Timotheum et Titum. Non ita impudens sum ut cupiam
illos mihi donari. Sed libenter numerabo pręcium una cum maximis gratiis.
Valde enim tuis delector. Adieci quaedam, si bene memini, de rebus
Constantiensium. Et quoniam spero illas tibi iam esse redditas, ad alia transeo.
^$Propter te et tuam commendationem, mi Calvine, libenter suscepissem iuvenem
quem commendasti, sed res meae accisiores sunt quam fratrum plurium egestati
sublevandae conveniat. At ecclesia nostra alias satis et plus satis est onerata.
Indiem tergoribus nostris nova insident onera. Dominus consoletur oppressos.
Alere tamen ipsum statui diebus aliquot.
^$Actum est prorsus de Germania misera. Erepta est cum libertate veritas
evangelica. Papismus sensim et artificiose alicubi, alicubi terroribus et minis
inducitur adeoque obtruditur. Constantia omnium miserrima est: subdita iam est
domui Austriacae. Mirareris si legeres formulam iurisiurandi iuxta quam sese
regi Ferdinando astrinxerunt. Pollicentur in ea se recepturos sententiam regis
de religione pronunciatam. Iurarunt per Deum et omnes sanctos eius. Domine Iesu
miserere nostri et serva nos a malo. Laboramus iam ut Ambrosio persuadeatur
ministerio Bernensis ecclesiae sese addicat. Spero illum benigne obtemperaturum.
^$Comitia Tiguri celebrata sunt a quatuor christianis urbibus, Tiguro, Berna,
Basilea et Schaffhusio. Deliberarunt de concordi responsione danda (septem) 7
pagis. Hi enim legatione missa in urbes singulas haec potissimum proposuerunt:
^$1. Verisimile esse Caesarem cum insidietur nostrae libertati, praetextu
religionis c(aus)as belli contra nos quaesiturum. Ergo ne iustam videatur habere
c(aus)am, cupere 7 (septem) pagicos, expendant apud se urbes annon commode omnes
Helvetii hoc responsi dare possint: consensuros se in determinationem concilii,
si illud possit cogi liberum, generale et christianum.
Id vero cum nunquam possit sperari, mansuras interim singulas partes in
Helvetiis in suae religionis professione. Si vero Caesar nolit id responsi
recipere, cordatos tum omnes per universam Germaniam, imo Europam. Caesaris
insolentiam et Helvetiorum innocentiam intelligere posse.
^$2. Ne postulantibus aequum ius, negemus cuiquam.
^$3. Coherceantur qui in rebus publicis mendaciis contumeliis et calumniis
dissidia quaerunt, et ut agatur cum concionatoribus ut moderate, non immodeste
nimis concionentur. De his omnibus deliberarunt, ac pulchre convenit in omnibus
articulis responsionis quatuor urbibus, uno excepto concilio. Nam Basilienses
consentire volebant simpliciter in concilium generale, liberum, christianum.
Tres urbes caute agendum putantes exponere volunt diligenter in quale
consentiant concilium. Ut ergo Basilienses etiam in hoc articulo concordent cum
(tribus) 3 urbibus, et hoc ipsum impetretur a Basiliensibus, celebrabuntur 9.
Decembris alia comitia Basilęae, postea mittentur legati ad 7 (septem) pagos
qui referant concors illud urbium responsum, agantque cum illis quae videntur
pertinere ad incolumitatem et pacem totius ecclesiae atque Helvetiae. Interea
orandus est nobis Dominus ut ipse bene fortunet sanctorum conatus et destruat
atque aubvertat impiorum consilia insidias et violentiam. Certe tempora sunt
periculosissima.
^$Mirum in modum videre cupio quae scripseris contra Caesareanum Interim. Edidit
duo folia quidam Saxo contra Interim, sed ea nihil continent quam convitia.
Praeterea non audio quemquam quicquam parare contra Interim. Ego Germanice
quaedam congessi, sed non eo consilio ut edantur. Habui etiam orationem brevem
contra Interim in coetu ecclesiastico: sed talis non est quae mereatur vulgari.
Nec satis scio an hic imprimeretur. Ita divexatus est magistratus noster propter
aeditum Gvaltheri Antichristum. Sed et Gvalt[erus] ac ego mirum in modum
exerciti sumus propter istum libellum, ut in exulcerato isto saeculo et in hoc
loco, isto praesertim tempore cum Helvetii comitia celebrant de concordia
sarcienda, praestet a me nihil vulgari, ne novo incendio materiam subministrem,
et plus diruam quam aedificem.
Vale, frater in Domino colendissime. Salutabis
fratres, praecipue D. Farellum, D. Viretum et alios. Salutant te D. Bibliander,
Pellicanus, Gvaltherus, Werdmullerus, inprimis autem vicinus ille meus et fater
longe charissimus D. Musculus.
^$Tiguri 6. Decemb. anno 1548.
<un>Hein. Bullingerus tuus et omnium piorum.
</un>
<lz>[Adresse:] Praestantissimo viro D. Ioanni Calvino Genevensis ecclesiae
antistiti vigilantissimo suo in Domino semper colendo domino et fratri. Jenff.</lz>
