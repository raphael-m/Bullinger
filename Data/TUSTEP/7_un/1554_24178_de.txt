<nr>[24178]</nr>
<ae>Bullinger an Gräfin Anna von Ostfriesland</ae>
Zürich, Ende August 1554.
<vo>Zürich StA, E II 338, 1499. / Gleichzeit. Kopie.</vo>
Der wolgebornen frouwen N. grävin zu Ostfrießland etc.,
unserer gnädigen frouwen.
Die gnad gottes sampt unseren willigen diensten syend ü[wer]
g[naden] bevoran. Wir bittend v.g. vor allem gar
underthenig, sy wölle diß unsers schriben in gnaden unnd zuͦ
guͦtem von uns uffnämmen; dann, als wir von dem glouben,
den v.g. hatt uff den herren Jesum Christum, gehört, habend wir
gehofft, unser schryben, als die wir prediger söliches
heiligen gloubens in Christum sind, werde v.g. nitt unangnem
sin. Danckend hienäbend gott, unserem hymelischen vatter,
durch unseren hernn Jesum Christum, das er v.g. den rächten,
waren glouben geoffnet unnd inn das hertz gäben, auch so
richlich begabet hatt, das v.g. sömlichen glouben mitt rächt
guͦten werchen bewäret unnd erzeigt. Bittend den herren
Jesum Christum, das er v.g. meeren wöllen disen glouben unnd
inn siner bekantnuͦß unnd allerley guͦten wercken erhalten
biß inn das end, Dann es habend je die säligen apostlen, die
rächten der heiligen christenlichen kirchen lerer, gar
trülich geleert den waren glouben in Christum Jesum, durch
welchen wir allein vor gott gerächt werdent, dem nach auch
die guͦten werch, die uß dem glouben erwachsend, insonders
die werch der liebe unnd barmhertzigkeit.  Rächt spricht der
heilig apostel Jakobus: Es wirt ein unbarmhertzig gericht
über den gan, der barnhertzigkeit nitt gethan hatt. Was
hilffts, so jemans sagt, er habe den glouben, unnd hatt aber
die werck nitt? So ein bruͦder oder schwester blooß were
oder mangel hättind der täglichen narung unnd yemant zuͦ
inen spräche:
"Gott beradte üch, wärmend üch und settigend üch", unnd gäbe
inen aber nieman nütt, was zuͦr notturft dienet, lieber, was
nutzte es sy? Also ist es auch, wenn sich yemandts deß
gloubens ruͦmpt unnd hatt aber die werck der liebe nitt.
Dorumb hatt v.g. ein rächt, guͦtt, groß und seer
christenlich werck gethan, alß sy die vertribne und wyßlose
kirch uß Engelland unnd Franckrych inn v.g. land,
schutz und schirm entpfanen unnd uffgenommen hatt.
Die frommen lütt, wo sy hettend gewöllen offne abgöttery
tryben unnd von erkanter warheit abträtten unnd das heilig
evangelium lesteren, hättend sy inn irem vatterland in eer
unnd guͦtt mögen bliben und sicher gesetzt werden. Do sy
aber sömliche große laster und sünd nitt habend wöllen
began, sonder sich allein gehalten deß herren Christi und
sines heiligen warhafften evangelij, habend sy keinen platz
mer gehept inn irem vatterland, unnd wie schwer es joch
gewest, verlaßen huß unnd heym und mitt wyb und kinden inn
das ellend faren, habend sy es doch uß warem glouben mitt
unserem vatter Abrahamen uff gott gewagt, welcher auch
allein uff gottes beruͦff uß sinem vatterland zog und wust
nitt, wohin, allein das er sich gottes gnad und warheit
vertrost.
Söliche bekümmerte lütt aber und getrüwe, glöubige diener
gottes hatt v.g. beherberget und damitt alle werch der
barmhertzigkeit nitt an inen allein, sonder ann dem herren
Jesu Christo erstattet, welicher imm h[eiligen] evangelio
spricht: "Mich hatt gehungeret, und ir habend mir zuͦ äßen
gäben, mich hatt getürst und ir habend mir zuͦ trincken
gäben; ich bin nacktend gewest und ir habend mich bedeckt
und kleidet; ich bin wyßlich unnd ellend gewest und ir
habend mich beherbergt: warlich sag ich üch, wenn ir
sömlichs gethan habend einem diser minen der
kleinfuͤgisten, so habend ir mir es gethan." Dann
anderschwo spricht er abermals imm evangelio, er welle nitt
unbesoldet laßen joch nun ein kalten waßertrunck, den
yemandts einem siner glöubigen darbüte.
So nun disem allem imm grund also ist, so wirt one allen
zwyfel der trüwe warhaffte gott v.g., deran hoff, land und
lütt gnedigklich benedyen, schützen und schirmen, das sy von
sömlichs uffnämmens wägen diser frömbden lüten keinen
schaden befürchten bedarff oder die ze entsitzen, die dem
evangelio gar uffsetzig,
die evangelischen glichwol nitt allein uß v.g. herrligkeit,
sonder ouch ab allem erdtrich verjagen wöltend, wo sy
möchtend. Aber der herr gott unnd trüwe hirt wachet über sin
kleine herd siner schäfflinen, dann das rych ist sin, und
ist allen denen gnedig, die mitt gricht, grächtigkeit unnd
barmhertzigkeit handlend. David spricht imm 40. psalmen:
"Sälig ist der mensch, der sich wol deß dürftigen verstadt,
zuͦ der zytt, wenn es übel gadt, wirt imm der herr hälffen;
der herr wirt inn behuͤten, das es imm uff erden wirt wol
gan; er wirt inn nitt kummen laßen inn die händ siner
fygenden, und so er kranck wirt ligen, wirt inn der herr
widerumb uffrichten." Die witwen zuͦ Zarpath, alß man liset
im 3. buch der königen amm 17. cap., entpfieng den bennigen
oder geächteten Heliam zuͦ herberg und enthielt inn seer
früntlich mitt ir armuͦtt; der herr aber benedyet sy ann
seel und ann lyb. Also wiederfuͦr auch der Sunamiterin, die
Heliseum den propheten beherberget. Alß Abraham und Loth
frömbde lütt gern uffnamend und herbergtend, entpfiengend sy
die engel zuͦ gesten, das sy meintend, sy hettend menschen
beherberget. Dorumb ist groß das werch der liebe, welches
v.g. der armen vertribnen kyrchen uß Engelland und
Franckrych bewisen hatt, und seer groß ist die belonung, so
sömlichem werck warhafftigklich von gott bereitet ist.
Allein sye v.g. vermanet, in sömlichem guͦten werck zuͦ
beharren unnd den armen vetribnen gnad, fründtschafft
fürohin wie bißhar zuͦ bewysen. Alle guͦte werck habend vill
anfächtens vom tüffel, von der wält und von dem fleisch; der
glaub aber und das göubig gebätt erhalt uns biß inn das end,
also das wir von dem guͦten nitt laßend, sonder mitt der
gnad gottes sölichs zuͦ glücklichem end fuͤrend.
Also soll v.g. ouch unserem herren gott inn der reformation
oder verbeßerung der religion unnd alles gottesdiensts ein
volkommen dienst bewysen unnd alles das, so wider deß herren
wort im bapstumb uffgericht worden, alß da sind klöster oder
mönchenthumb, altär und bilder in der kirchen, mitt dem
heiligen könig Josia und mitt dem säligen keiser Theodosio
gar uß der kirchen ußrütten; denn alß ernempte beid fürsten
söliche wider gotts wort uffgerichtete mißbrüch, ja
abgötteryen laßen inn grund abbrächen, habend sy groß eer
und lob hie und dört erlanget. Laße v.g. den waren rächten
gottesdienst mitt der predig flißig pflantzen, damitt er
uffwachsen möge unnd gruͦnen inn rächtgeschaffnem gebätt,
inn gott wolgefelligem bruch der h[eiligen] sacramenten, inn
allmuͦsen gäben, inn gricht und rächt, inn abstellen der
lasteren und fürderen aller tuͦgenden. Dann der herr nitt
allein will, das wir ußerlich sin wort hörind unnd sine
sacrament gebruchind, sonder das wir fromm sygend und
unseren glouben mitt allerlei guͦten werchen zierind. Setzte
hie v.g. die priester unnd elteren in die kirch, welche die
zuchtordnungen habind, uͤbind und handhabind, warnind,
vermanind und straaffind alle, die ab dem guͤtigen wort
gottes sich zum guͦten und rächten nitt bewegen laßen. Der
herr spricht: "Habend saltz, das ist, die züchtigung und
straaff, under ir, so werdend ir den friden haben under
üch." Der allmechtig gott welle v.g. durch sinen sun unseren
herren Jesum Christum verlyhen frid und sin himelische
benedyung zuͦ eer und pryß sines namens unnd zuͦ trost
und heyl siner glöubigen kirch. Was wir ymmer v.g. gedienen
köndtend, weltend wir allezytt guͦtwillig sin. Befälhend
v.g. gottes gnad und sinem gewaltigen schutz unnd trüwem
schirm. Datum Zürich inn der Eydgnoschafft, die man nempt
das Schwytzerland, imm ußgendem augsten anno domini 1554.
(v.hier an v. Bull. selbst geschrieben.)
Ü[wer] g[naden] williger
diener Heinrych Bullinger
imm namen aller pfarreren,
predigern und läsern
etc., dienern der kyrchen zuͦ Zürych.
