<nr>[42099]</nr>
<ae>Hans Rudolf Bullinger an Bullinger.</ae>
<od>(Berg), 20. Juni 1572.</od>
<vo>Zürich ZB, Ms F 37, 497. / Orig. (Aut.)</vo>
Gott mitt unß. Trüwer, hertzlieber vatter, dini bedi
trostlichi schriben in
miner schweren krankheitt han ich mitt grossen fröden
empfangen; dann wiewol mir
sunst an diner vätterlichen trüw undt liebi nitt getzwiflet,
han ich jedoch
hiebi nach vil mer din stätti liebi gespürt, darum ich dir
hochlich danken und
gott den allmechtigen trülich bitten, das er dich in
gsundheitt undt wolstandt
gnedenklich erhalti, damitt, wenn gott der allmechtig über
mich gebietten sölti,
min liebi husfrauw undt kindt diner vätterlichen hilff trost
und liebi geniessen
möchtendt. Min schweri krankheitt belangendt kan ich wol
erkennen, das die mir
us fursähung undt verordnung gottes uffgeleitt, darum ich
ime dem allmechtigen
gott allein all min sachen bevolen undt us sinen gnaden
bishar tultenklich
dragen. Han mich auch nach diner trostlichen vermanung grad
glich angenz in
willen gottes genzlich ergäben, es sige zum todt oder läben,
namlich mitt gottes
hilff zuͦ überwinden, undt deße blib ich nach stiff undt
stätt, diewil die
zuͦfäl der krankheitt schwär. Wann gott mitt siner
erlösung kumpt im mitt fröden
undt warem glauben durch sin hilff zuͦ begegnen. Wil er
mich dann witter
erhalten, (darum ich ernstlich bitt), das er den artzneyen
krafft und minem
kranken lieb sölchs zuͦ liden sterki gäbi), wolan so bin
ich b[e]reitt in sinem
willen zuͦ läben. Mitt ernstlicher bitt, trüwer,
hertzlieber vatter, du wellist
mich in dinem ernstlichen gebätt gägen gott lassen bevolen
sin; das ist din
sterksti und grösti hilf, so du mir thuͦn kanst. Hiemitt
gott trülich in gnaden
bevolen sampt all den unseren; der sigi unser hilff undt
drost immer undt ewig. Amen.
Das Vrenli, bitt ich dich, wellist uns ettlich tag zuͦ
hilff hinus lassen.
Hans Ro[dolff] Bullinger,
f[ilius] t[uus] d[ilectus],
anno 72.  20. iunii.
Clarissimo atque praestantissimo viro domino Heinricho
Bullingero, patri suo
plurimum dilecto atque colendo.
      Tiguri.
