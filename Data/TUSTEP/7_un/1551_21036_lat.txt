<nr>[21036]</nr>
<ae>Wolfgang Musculus an Bullinger</ae>
<od>Bern, 20. Februar 1551.</od>
<vo>Zürich StA, E II 360, 149.</vo>
S. D.  De rebus meis, compater in domino charissime, non est
ut scribam in praesenti, nisi quod iam tandem, ubi
Commentarios meos in Psalmum Davidis senatui nostro dicatos
obtulero, visurus sum, possimne in posterum commodius ac
tolerabilius hic aucto stipendio hęrere vel, si nulla
accesserit auctio, alias necesse sit constituendarum rerum
mearum inire rationes. Neque etiam video, quid postea
sperari debeat, si hac occasione amici nihil impetraverint.
Domus mea est adhuc per gratiam domini tranquilla, nisi quod
uxor subinde molestius cum utero, quem gravem gestat,
conflictatur.
Hodie literas e Witemberga accepi datas 10. ianuarii, in
quibus tamen de afflictione Magdeburgensium ne gry quidem
scribitur. Scribit ad me Mathias quidam Orbazius Ungarus,
anno 48. in comitiis Augustanis adhuc sacellanus Ferdinandi
regis, nunc Witenbergae sacrarum literarum studiosus,
mirabilis conversio: rebus prosperis hęrebat in aula
regis, nunc, ubi universa veritatis Christi causa non
inclinare modo, sed et extrema periclitari videtur,
coniunxit se nostris perinde atque olim Ioseph et Nicodemus
Christo se, dum penderet in cruce, palam coniungebant, cuius
tamen antea fidem metu adversarię potestatis
dissimulaverant.
De Magdeburgensibus fama est Augustę esse eos iam plane
omni auxilio destitutos, eo quod exercitus ille dominorum ab
Heideck et Mansfelden prorsus sit dissolutus ac dispersus.
Quę res me diebus istis plurimum divexavit; succurrat
afflictis dominus exercituum, et ubi cessat humanum, ibi
incipiat d[omini] auxilium. Ad concilium Tridentinum
parabis te; nihil enim certius est quam, si conatus
antichristi eousque successerint, fore ut postuleris a
Confoederatis vestris et voceris ad conciliabulum, non ad
patrocinium veritatis, sed ad audiendam condemnationis
catholicę sententiam.            Habeo hic exemplum
Commentariorum meorum in Psalmos bibliothecę tuę
consecratum; si nosti modum, quo possit ad te mitti,
significa. Optime vale.  Salutem tuis omnibus, etiam
fratribus, d. Pellicano, Theodoro, Gvalthero etc.  Bernę
20. februarii 1551.
W[olfgangus] M[usculus], compater tuus.
Saluta amanter meo nomine d. Butlerum, amicum charissimum.
Clarissimo theologo m. Heinrycho Bullingero, Tigurinae
ecclesiae pastori fidelissimo, compatri suo in Christo
charissimo.                          Tiguri.
