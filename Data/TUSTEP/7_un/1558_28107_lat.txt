<nr>[28107]</nr>
<ae>Johannes fabricius an Bullinger</ae>
<od>
Chur, 15. August 1558.</od>
<vo>Zürich StA, E II 376, 8f.
/ Orig.(Aut.)
Gr.
II; 94f.
Exc.
S. Literae tuae, reverende in Christo pater, quibus nobis causam boni viri Christiani Bremgartensis commendas, 22. iulii a te scriptae 12. augusti mihi demum sunt redditae.
Quibus lectis negocium omne cum d.
Philippo communicavi, nec, quantum ego video, posthac ei hoc nomine quisquam erit molestus, maxime cum parens illius ex his regionibus sit oriundus.
Superioribus quidem annis intercessione ministrorum in comitiis publicis apud nos lege cautum est, ne quis a synodo reciperetur, qui non esset
prius examinatus, vitae insuper anteactae honestum testimonium attulisset.
Ab hoc decreto non semel est a multis discessum non sine piorum offensione.
Nos vero hoc decretum unice urgemus, qui nulla commodiore via fucos* [     fures) illos a nostris ecclesiis arcere possumus.
Vides ergo eius consilii causam, cui utinam ab omnibus staretur, ecclesiae res meliore essent loco.
^$Novissimę tuae literae mihi mature satis sunt redditae.
D. legato ipse suas exhibui; eas, quae ad Fridericum a Salicis
spectant, dabo quam primum commodum fuero nactus tabellarium.
Legato, quantum ego animadvertere potui, literae tuae gratissimae fuerunt, quarum utique lectionem ipse honorifica de te prosequutus est oratione.
Quaesivi ex eo, quid vellet a me rescribi; respondet se, quae te scire vellet, scripturum ipsum.
Literas tuas post tantam intermissionem legere mihi summe iucundum fuit; quod tu tam humaniter ad me omnia et prolixe insuper, facis tu quidem paterne; utinam ita me geram, ut te tuae erga me
benevolentiae nunquam poenitere possit.
Quod legatus suas mihi legendas dedisset ante, non dubitavi ei quoque vicissim summam mearum aperire, eo praecipue consilio, ut, si quae aliter comperta haberet, ne me caelaret, quo te verum quoque edocere possem.
Ille, quae tu scripsisses, omnia pro veris affirmabat; quae tamen addita sunt de 4 signis in via interceptis et trucidatis, id ipsum negavit et quidem constanter.
Addidit enim d.
de Thermes nihil minus cogitasse quam Donkerkium, locum alioquin munitum, praesidio munire, quod longius abesset et retineri aegre potuisset.
D. de Thermes mareßalcus (eam dignitatem autem non ita pridem post Petri Strozii obitum dicitur consequutus) vivus, uti tu scribis, in potestatem hostium venit, sed et Ryngrafius
iunior; quod ultimum tamen legatus se non ex curia, sed Lugduno ex amicis habere affirmat.
Diu anceps pugna fuit.
Galli postea equitum numero superati remissius agere ceperunt et sibi de fuga prospicere; sed quod iniquiore loco pugnarent et a tergo quoque euripum maris infestum haberent eisque aut fluctibus misere pereundum aut fortiter occumbendum esset, proelium redintegratum est et ad vesperam protractum.
Sed plures in tanta trepidatione a fluctibus absorpti sunt.
Is, qui regis nomine d.
de
Thermes mandata perferret de pugnae consilio deponendo, cladi suorum supervenit, sed nimis sero.
Regem enim timuisse, ne ille de Thermes quid temere faceret, quo nominis dignitatem nuper adeptam plenius illustraret.
Dixit legatus ducem de Thermes primo cum copiis satis aequo consedisse loco; sed quod casu eodem loci 12 triremes Anglorum appulissent, quarum tormentis ex improviso deturbaretur, se in tale discrimen coniicere fuisse coactum.
Reliquae Gallorum copiae iam sunt coniunctae, non item
Philippi (si legato credimus), ad quem quotidie novae cohortes confluunt.
Rex ipse hactenus cum exercitu fuit; sed cursor, qui heri hac transiit, nuntiat ducem Guisium fines regni egredi et Cameracum obsidione cingere cogitare, regem vero intra suos se limites contenturum.
Huic tamen ultimo ne ipsum quidem legatum multum fidei adhibere ex sermone eius non obscurum fuit deprehendere.
Sed Galli tamen exercitum ait paratissimum esse et numerosissimum, quodque regis sui res nullo in discrimine
versentur, id quidem affert argumentum: se, si secus esset, mandata iam diu a rege habiturum fuisse de novo ex Rhetis conscribendo exercitu, cum Gallorum res afflictae in Helvetiorum et Rhetorum auxiliis conquiescant.
Haec hactenus.
Apud nos tranquilla et pacata sunt omnia.
Qui Mediolano ad nos veniunt, viri fide digni, afferunt superiori mense Hispanum pessime erga religionem christianam affectum Mediolanum advenisse, cui Philippus gubernationem eius ducatus commiserit.
Is cum inisset
magistratum non obscuris auspiciis, quam porro antichristo operam navare vellet, aggressus est demonstrare; duos enim christianos multis contumeliis prius affectos propter veritatis confessionem vivos concremavit, quorum alter monarchus (cuius ordinis, ignoro) cum sicariorum vi protrusus suggestum ob hoc ipsum extructum conscendere esset compulsus, ut palinodiam caneret et veritatem publice abiuraret: "Quoniam", dixit, "ad dicendum, quid sentiam, huc protrudor, libere et ingenue dicam." Tunc,
orsus intrepide in eiusmodi verba erupit, quae antichristi satellitibus intolerabilia essent, qui et subito advolarunt et palmis obiectis os eius oppilantes de suggestu eum deturbarunt.
Quibus modis eum et quam indignis deinceps tractarint, ex aliis brevi audies; nullum (audio) crudelitatis genus in eos praetermissum.
Veneti hodie Vincentii unum ex mercatoribus nostris, qui Clavennae habitat, propter religionem in vinculis habent.
Ex nostris missus intercessum Hercules a Salice ad senatum
Venetum heri.
Die keiserischen hand hin und wider uß den vesten plätzen ein züg besamlet, welcher jetz vor Valentz ligt, und von wegen der grossen thüre hand sy ire wyber und den droß überal müssen von inen thuͦn.
Ille, quem rex Navarrenus, de quo d.
Sultzerus scribit, ex carcere liberavit, comestablii nepos est ex sorore.
Cuius quod historia tibi nota est et, quam egregiam confessionem coram rege ediderit, quia iam ante scis, plura de eo scribere supersedeo.
Sed scribit d.
Sulzerus de ministro quodam, quod
non videtur verisimile, cum rex Navarrenus ex illo tempore, quo nepotem connestablii in gratiam apud regem Gallum posuit, cum ipso Galliae rege in castra fuerit.
Haec obiter.
Literas a me iam ante ad te scriptas hic apposui.
Quae nova illis ipsis aspersi, non est quod cures, cum iam omnia habeamus certiora.
Caetera quoque eius generis sunt plaeraque, ut tibi transmittere non admodum opus fuerit; sed quod rescribendi laborem subterfugerem, integras misi.
Has quoque festinantius scripsi, quam oportuit, quod plures simul scribendae essent.
Ignosces ergo festinationi meae.
Vale, reverende in Christo pater, et quod adhuc facis, amare me perge.
Clarissimis insuper et honoratis viris praeceptoribus et mecoenatibus meis semper colendis symmistis tuis plurimam ex me salutem dicere ne graveris.
Curiae Rhetorum 15. augusti anno 1558.
                                           Ioannes Fabricius tui observantissimus.
Clarissimo viro eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo plurimum colendo.
An h.
Heinrych Bullingern by dem Großen Münster Zürych.
