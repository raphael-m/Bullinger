<nr>[35035]</nr>
<ae>Johannes Haller an Bullinger</ae>
<od>Bern, 26. März 1565.</od>
<vo>Zürich StA, E II 370a, 334. / Orig.(Aut.)</vo>
S. Accepi postremas tuas, observandissime domine, quas per Ioannem Damium Palatinensem ad me misisti, de quo miror quod nihil aliud scribas quam eum cupere cum
ministris colloqui et ecclesias invisere, cum tamen nobis videatur alterius rei nomine ad has ecclesias proficisci; defert enim secum libellum, in quo centum
propositiones de iustificatione sunt conscriptae, quarum scopus est (quod dogma ipse quoque egregie tuetur) obedientiae Christi in negotio redemptionis nostrae
nihil esse tribuendum; oportuisse quidem Christum, ut talis esset, qui nos patiendo redimeret, praestare obedientiam legis; sed hoc ipsum propter nos quidem,
sed non pro nobis fecisse; unicae enim passioni eius redemptionem tribuendam, cum tamen nos sentiamus Christum totum illud, quod fecit, pro nobis fecisse, et
quod obediens factus est et quod passus est.
Sicut enim per inobedientiam unius homines peccatores constituti sumus multi, ita per obedientiam unius iusti
constituuntur multi.
    Miror itaque, an vobiscum nihil hac de re contulerit et an theses illas non videritis aut quod vestrum de his sit iudicium.
Dicit
illarum authorem esse quendam ministrum in Franconia et probari eas d.
Ursino.
Sed suspicamur eas aut ipsius aut Heidelbergensis alicuius esse et ipsum huius
rei gratia Genevam adire, ut iudicium d.
Bezae super his cognoscat.
Videmus, quam ferax sit seculum nostrum novarum opinionum; ideo multa cautione opus est, et
timemus, ne Heidelbergensibus aliquid obrepat eiusmodi sicut Polonis.
Cupimus ergo tuum iudicium cognoscere.
Nos agnoscimus totum Christum esse redemptorem
nostrum nec separamus passionem ab obedientia sicut nec hanc ab illa, ne dividatur Christus.
Alias quod nunc scribam, non habeo.
De foedere nihil dicitur amplius.
Expectamus audire, quid in Rhoetia fiat.
Dominus Steigerus, Mülinensis et reliqui, fratres
item ac symmystae, socer, mater et uxor te plurimum salutant.
Saluta ex me tuos quoque.
Bernae  26. martii 1565.
De rebus Gallicis et Genevensibus audies ex hoc illustri comite Ulysse Martinengo.
Io[annes] Hallerus tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino ac compatri summa mihi semper fide colendo.
^&x Hinweis: Urkunde vom 28. März 1565, in der bestätigt wird, das der Heirat von Romanus Huͤeberli von Zürich nichts im Wege steht (Heirat in Lyon); eigenhändiger Entwurf Bullingers, in: Zürich ZB, Ms L 87, f. 92 ^&x{
