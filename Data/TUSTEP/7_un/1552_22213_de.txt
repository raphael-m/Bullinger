<nr>[22213]</nr>
<ae>Graf Georg von Württemberg an Bullinger</ae>
<od>Göppingen, 7. Dezember 1552.</od>
<vo>Zürich StA, E II 363, 148.</vo>
Orig. mit aut. P.S.
Georg, grave zu Wurtemberg unnd zu Mumpelgart etc.
Unnsern grus zuvor, lieber besonder. Wir haben euwer
schreiben sampt zwoen sermonen Von der verclärung unsers
herrn Christi etc. deßgleichen zwo von euwerm schwager
Gwalther mit innhalt weittern euwers schreibens den vierden
dis entpfangen. Bedancken uns anfenglichs gegen baiden
burgermaistern zu Zürich ires gantz christlichen guten und
fründlichen willens, pitten den lieben gott, er wolle sie
erhalten und begnadigen, damit sie treuwlich und mit gutem
eyferigen hertzen ob dem wort des herrn seyen. Gleicher
gestalt haben wir zu g[nädigem] und gutem
danckgevallen von euch angenomen und verstanden eüwer
treüwlichen erinneren, das wir gott dem herrn uff solche
hohe gnad und gutthatenn treüwlicher und gevlissener dienen
sollen dann noch ye. Darzu wolle uns der allmächtig gott
sein göttlich gnad mitthailen, das wir inn dem wahren und
ohngezweyfleten wort ye länger und mher mit wahrer erkantnus
zunemmen und eyferig werden, unserm lieben herrn zu lob,
ehre und preis und uns und andern vylen seelen zu nutz und
hayl. Amen. Bitten den treuwen lieben gott mit sampt euwern
mitbrüedern umb des herrnn gnad und waare beständigkeit, das
gegen euch auch beschehen soll.
Wir künnden euch noch weitter gantz genaigter und guter
mainung nit bergen, nachdem wir jetz vast in die sechtzehen
wochen mit vyler laibsblödigkaiten überfallen, darumb auch
ein badenfart gesucht und da wir am aller krancksten und
schwechsten waren, das wir weder reiten oder ghen kündten,
da ist uns die aussönung one alles unser versehen (wie wir
euch zum thail hievor entdeckt) zukomen, dem herren sey lob
und dannck inn ewigkait; der wöll auch dermaleins gnad
geben, das wir die unsern mit gott gevelligen und
christlichen freüden sehen mögen; dann wir noch uff disen
tag nit zum pasten uff seind. Tragen auch mit euwer
schwachait ain gantz g[nädig] mittlaiden, und wollet
euwerm schwager dem Gwalther unsern gantz g[nädigen] und
genaigten grus anzaigen.
Es hatt auch ain kreütz nach der obgemelten begnadigung
unser underthanen mit vätterlicher straaf und züchtigung
widerumb haimgesucht, also das es zimblich alda anfahet an
peste zu sterben; haben unsers alten . . . . . . . ters
erben, der nhun uber seine sechtzig jar ist, grosse sorg.
Der allmächtig, seye es sein gottlicher will, wölle ime das
leben noch lang günnden; dann es wahrlich ain treüwer
arbaiter ist inn dem weingart des herrn.
Wir möchten laiden, das ir uns noch . . . . . . .  . .
predigen oder sermonen ain par . . . . . . . . . . .
zugestellt haben bey nhester pottschafft zu geschickt
hetten;  neben dem wolt Gwaltherum von unsertwegen ansuchen,
das er uns noch zwai büechlin der tractation aus Paulo, da
er von der dienstparkait gottes und des teufels schreibt,
mitthailen wöllet. Dann wir das ain und nhest zu geschcikt
gar aim geliepten und christlichen mann an unsers herrn
vetters etc. hove zugestelt haben, welcher dasselbig noch
bei handen hatt. Hiemitt seit dem herren aller herren
bevolhen, der wöll euch bewaren vor übel. Datum Göppingen
7ten decembris anno etc. 52.
(a.R.: von hier an Aut.)
Bullinger, euch mag licht ze wissen sein, das wyr vor etlich
verschinen jaren die pfäffische meß zu Mümpelgart und der
herschafft Blamunt und Grogen(?) gar abgethon und in der
grafschafft und herschafft fast in allen dörffern und pfaren
wälsche (uß gnaden gottes) prediger bekomen, warlich nit mit
kleiner mie; das wissen vill gutter litt. Dieselbige etliche
jar mitt zimlicher friden und ru gepredigett, das unß und
andern der gnaden gottes verwundert. Es hatt sie auch unser
vötter   . . . . . alda gefunden und ime also iberantwurt
worden, by anderen gepredigett, so lang bis das verflucht,
gottloß, dyebisch Interum ingebrochen ist; da sendt sie
getrent worden. Etlich willigklich emweg, etlich anderst und
doch etlich mit armut erhalten worden, wie man gmöcht hat,
die zeit in guͦtten wandel und läbens geläpt; die krychen
wider herfür. Es sendt aber der schnidter wenig und der
erndt fill. Dwyll dan uß sonder gnaden und willen gottz
wider dahin ist komen, das an den orten der merer theil die
pf......... römes meß widerum abgeschafft (gott hab lob) . .
. . . . . . . . . sölchen widerum zu einem ringen werckzug
mitt
verdrulich ansinnen (wie unß nit zwiffelt ir uß christlichen
yfer selb gesinnt und willig seitt) üch mit druwen zu
befragen und erkundigen by euwern mittbruͤder und bekanten
umb ein gelerten, gotzförchtigen, iferigen man im wort deß
herrn, der zu gebruchen sy und verkündten die warheit gottz.
Dan der redlich lerer und man Thussanus, den wyr dahin
gebracht und nu der warheit zu Mötz vill verlassen, däglichs
blödt und mitt sillon die zeitt her unru und bekumernus
beladen, das zuͦ besorgen, er werdts nit lang mer
erschwingen mögen, damitt wyr dan einen nebett im und mitt
im in der stadt Mümpelgart haben möchten. So wölt an euwerm
gedruwen fliß nichts erwinden lassen, es sye zuͦ Bern,
zuͦ
Lossana etc. oder ander orten; das wöllen wyr unß
unabschlägig gäntzlich zu euch verlassen. Seitt got
befollen, il.
Unserm lieben besondern Hainrich Bullinger, predigern zu
Zürich zhanden.
