<nr>[27021]</nr>
<ae>Wolfgang Musculus an Bullinger</ae>
<od>Bern, 27. Januar 1557</od>
<vo>Autograph: Zürich StA, E II 359, 2960.(Siegel...)</vo>
<dr> <dr>
<re> </re>
<tx>S. Quod ad clarissimum virum d. Conradum Zviccium,
compater in domino charissime, meo nomine scripsisti, est,
quod animo grato agnoscam, et utinam vacario aliquo negocio
rependere possim. Infirmitati illius condoleo; oro dominum, ut
virum utilem usibus humanis prolixiore ac magis incolumi vita
donet. Humanitatem ac benevolentiam illius obviis ulnis
amplector, qua mihi artis huius lignariae communicationem per
te polliceri dignatus est. Mirum, quam aegre expectem, donec
voti huius compos evadam. Quaeso, agas illi meo nomine maximas
gratias. Tam enim certus mihi de hoc videor illius beneficio,
quam si iam re ipsa in manibus, quod promisit, habeam; nam est
mihi integritas illius iam inde ab anno quadragesimo primo
notissima, quo mihi Ratisbonę in comitiis primum innotescere
coepit.
^$Caeterum, quid sit a dominis nostris in causa Apocalypseos
tuae decretum, nondum rescire potui. Quod si opus hic apud nos
imprimitur, haud secus invigilabo, ut caste exeat, quam si me
ipsum concernat; est enim typographus mihi vicinus, ut facile
sit utrique, tam illi quam mihi, in hanc curam incumbere.
^$Quae de Polonia scripsisti, nonnihil recrearunt animum meum
ac spem pristinam de reformatione ecclesiarum illic olijm
conceptam nonnihil erexerunt. Iuvandi sunt precibus ad
dominum, qui in hoc opere tam sancto ac magno occupantur.
^$Ex Augusta scriptum est ad me marchionem Albertum ...hostem
ex hac vita migrasse nona mensis huius hora pomeridiana
secunda. Mirabilia sunt iudicia dei. De expeditione Turcorum
aliunde quoque accepi; misereatur dominus Germanię nostrae,
quae in magno domi ac foris discrimine versatur. Optime vale,
compater charissime. Salutem toti domui tuae, dominis item ac
fratribus, symmystis ac professoribus. Salutant vos omnes,
uxor et domestici mei.
^$Bernę 1557. 27. ianuarii.
^$Wolfg[angus] Musculus, compater tuus in domino.
<lz>[Adresse ...]: Praestantissimo theologo m. Heinrycho
Bullingero, domino ac compatri suo charissimo. Tiguri.</lz>
