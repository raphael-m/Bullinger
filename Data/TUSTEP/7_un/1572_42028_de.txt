<nr>[42028]</nr>
<ae>Hans Liner an Bullinger.</ae>
St. Gallen, 10. März 1572.
<vo>Zürich StA, E II 351, 271. / Orig. (Aut.)</vo>
Eherwurdiger, hoch- und wolgelertter herr, euch sey mein
gutwillig dienst
jederzit etc. zu bevor. Mein jungst schreiben sant ich euch
mit dem buͦchfierer
Heller sampt den zwaien coppien, deren ich mich bedanckh;
ist vergesen worden uß
ursach, der schwagr Rotmund die gehept. Hiemit ain brieff,
so mir vor datto ist
zukomen; der gut herr schribt mir, ehr habe . . . . . .  zu
Grienenbach; ich
mocht in woll hie liden, so ehr nit versprochen wäre. Herr
Johannes Kessler last
euch sin gruͦtz und dienst anzaigen; ist vor datto bericht
vom landtvogt, das
laider den gutten leuten nit zu helffen ist. Das haben wir
zuvor besorgt; allain
will ehr sy bißhar hat lasen ungezwungen plipen, dai noch
plipe mit
freundtlichem schreiben. Ich will die tag mit dem man reden,
so euch bekant; der
will nit mehr da sin; gott gebe ain guͦten an sin stat,
amen. News han ich
wenig, allain das etlich schriben uß Augspurg hand, das die
Tarter, so der Turck
in das Ungerland in die besatzung wollen legen, sollen von
Cristen gschlagen
sin. Dem gib ich kain glauben; dan mir der postverwesser
zuͦ Augspurg auch
schreibt, meldt nichts darvon. Damit sind gott dem herren
sampt den ewern in gnaden bevolhen etc.
Dattum St. Gallen den 10. marci anno 1572.
E[wer] w[illiger] d[iener] a[lzit]  Hannß Liner.
Hiemit ain brieff vom jungen herren von Sax, der begerts.
Dem erwurdigen und wollgelertten herren Heinrich Bullinger
der ölter, der
kirchen Cristy gethrewer dienner, minem erenden geliebten
herren in       Zurich.
