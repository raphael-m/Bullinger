<nr>[31178]</nr>
<ae>Christoph Thretius an Bullinger</ae>
<od>
Genf, 22. November 1561.</od>
<vo>Zürich StA, E II 338, 1596. / Orig.(Aut.)
Wotschke, S. 138f.
S.P. Ago tibi maximas gratias, clarissime domine ac pater observande, quod me in tantis tuis occupationibus literis tuis dignatus es, quae mihi supra, quam dici potest, gratissimae fuerunt.
Quod tantam benignitatem paternam pueris tuis alumnis praestas, de qua ad me et Laurentius plurima et ex tuis literis cognoscere potui.
Id deo, ecclesiae eorumque patri gratissimo gratum te facere existimes, qui dabit sine dubio operam, ut huius tuae maternaeque benignitatis nunquam vos ambos paenitudo
capiat.
Et quamvis mihi nunquam id fuit dubium, quod filiorum loco eos habiturus esses, quippe quod pietatem ipsam naturaeque bonitatem ac utriusque vestrum benevolentiam non modo vidi, sed expertus sum, tamen nescio quomodo mihi, tuo famulo puerorumque amico, magnus cumulus gratissimi animi et laetitiae ex tuis illorumque literis est additus.
Ne graveris itaque, benignissime pater, una cum tua piissima uxore eodem amore et benevolentia eos in posterum prosequi.
Futurum enim est, ut ex hac
sancta vestra opera deus optimus maximus glorificetur et laudetur; illi vero memores ac grati una cum parentibus et amicis suis ac ecclesiis nostris semper hanc educationem tuam celebraturi sunt.
Ac scio equidem, quod sumptus vester et opera quotidiana pensionem victus exuperat, imo fortasse constituta pecunia non sufficit; id enim me coniecisse statim in initio vel tu ipse animadvertere potuisti, qui ampliare praeter tuum postulatum volui.
Augenda itaque erit impensarum ratione et victus
difficultate idque ex tuo nutu ac voluntate, de qua fac me et Laurentium certiorem, quo possemus sine mora cum magnifico domino ea de re agere ac maiorem summam constituere.
Caeterum oro iterum tuam pietatem, ut de illo ministro, qui in Palatinatu vixit [Füßli ...... Joh.
Brunnerus] et qui ire in Poloniam non recusarat, aliquid ad me perscribas, aut si quem alium putares esse idoneum ad scholam regendam.
Expecto enim singulis diebus e Polonia literas, in quibus monebunt fortasse, quod semel
iam commiserant, ut talem aliquem ad eos mitterem.
Adde praeterea in tuis literis (si sine molestia aliquando scribere poteris), num viginti coronati ad te sint perlati, quos, cum in Galliam irem, Geneva misi; nam hactenus nihil cognoscere potui, et quantum defuit ad triginta taleros explendos.
Literae tuae ad d.
Calvinum magnam mihi utilitatem attulerunt et eae, quas ex Polonia misisti, iucunditatem.
Si quando contingat ad tuas manus venire alias, rogo, ut transmitti cures, ac ego pro tua in me
benignitate omne meum studium ac tui perpetuam observantiam tibi offero, cui me humiliter commendo oroque, ut te deus ecclesiae suae longissimo tempore servet.
Saluto tuam domesticam ecclesiam.
Dat.
Genevae  10. calend.
decembr. 1561.
                               Tui observantissimus Christophorus Thretius, Polonus.
[Adr.
fehlt.]
