<nr>[18048]</nr>
<ae>Joachim Vadian an Bullinger</ae>
<od>St. Gallen, 2. März 1548</od>
<vo>Autograph: Zürich StA, E II 351, 65</vo>
<dr>St. G. Mitt. 30, S. 707f.</dr>
<re> </re>
<tx>
S.P.D. Ego tibi, vir optime et doctissime, caussam parochi a Romisshorn, qui has
meas perfert, ex animo commendo. Misere ipsum tractat et valde contemptim
Antronius, nec potest in praesentem usque diem caussas tantae indignationis
extorquere praefectus Durgavię Holtzhalmus, nec ita pridem, quum homo optimus
apud me Sangalli ageret, de eo capiendo Antronius decrevit dispositis passim
armatis et mire praeclusis itineribus, ne elabi ullo modo posset. Quod ubi
rescivimus, ridiculo, sed vafro tamen stratagemate ita consilium Antronii et
grassatorum elusimus, ut, ipsis ad multam noctem excubantibus, parochus interim
(sed longiore tamen itinere) incolumis ad suos crastino die pervenerit. Proinde
nullus ei locus intra illius ditionem tutus est. Consultissimum esset meo
iudicio, ut Itelianus<f1>Itelhans Berz; s. Sulzberger.<fe> noster, D. Holtzhalmi patrocinio adiutus, diem diceret
Antronio ad Thermas vel proxima in comitia vel mox inde futura. Videtur enim hic
rem omnem in alius praefecti adventum dilaturus. Dabis igitur operam, uti per
tuos pro virili adiuvetur, ne demum calumniis obrutus solum vertere non sine
gravi suorum offensione cogatur. Amo ego hominem non tam ob morum facilitatem,
quam ob eximiam constantiam, qua sanae nostrae religioni addictissimus est.
^$De missis ad me chartis tui Epitomatis longe maximas ago gratias petoque, ut
reliquas itidem ad me mittendas cures, neque meo opus est iudicio, quod sane
mire in illo adquiescit; sed iudicabunt doctissimi, dignum esse ipsum, quod
omnes, qui apostoli lectione delectantur, manibus terant. Cuperem et Kesslero
nostro exemplum transmitti; nam et ipse iudex est minime proletarius. Oro autem,
meo nomine appellare D. Bibliandrum velis, ne et sua me lucubratione carere
sinat. Vale.
^$Sangalli, postridie Calendarum Martii, anno domini MDXLVIII.
<un>Ioachimus Vadianus.
</un>
<lz>[Adresse:] Praestantissimo viro D. Heinrycho Bullingero, clarissime urbis
Tigurinae episcopo, domino et amico colendissimo.</lz>
