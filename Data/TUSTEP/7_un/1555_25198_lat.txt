<nr>[25198]</nr>
<ae>Pier Paolo Vergerio an Bullinger</ae>
<od>Zürich, 6. Dezember 1555</od>
<vo>Autograph: Zürich StA, E II 356, 674.(Siegel...)</vo>
<dr> <dr>
<re> </re>
<tx>Vir clarissime, rarius omnino scribo, quam vellem; sed hoc facit nuncciorum
penuria. Scribo nunc, quia Schafusianus nuncius se obtulit. Pulchre valeo, dei
benignitate, ac laboro more meo. Verti librum Brentii contra Asotum, ac fere iam
typis excussus. Utinam Italice intelligeres; non pauca enim addidi, sed consulto
autore. Avellar hinc proxima septimana, ut spero, futurus partim Stutgardiae,
partim in quodam oppido, cui nomen Bachenae, ubi dominus Gribaldus profitetur.
Germania bene haberet, quod ad religionem attinet, nisi hinc Svenchfeldiani,
inde amarus zelus in articulo eucharistico eam proscinderet; det pacem dominus ecclesiis suis.
^$Omnino futura sunt comitia mense martio Ratisbonae pro expeditione scilicet in
Turcas suscipienda; iam enim, quanquam sit hyems, excursiones faciunt in
Hungaria. Intra octo dies sumus habituri conventum totius circuli Suevici hic
Reutlingae. Princeps noster venit hodie in proximum pagum venaturus, dum veniat
dies negociis statutus. Fui cum illo aliquandiu; inimicus homo multa instillavit
in eius aures de Calvino, cui certe undique video non paucos esse adversarios.
Si forte e Berna venit imago a Matthia Apiario, cura illa Schaphusam ad Rugerum
nostrum; si nondum missa est, urge Hallerum, ut Apiarium, qui iam praecium
tulit, urgeat. Mitto aliquot imagines cum Germanico elogio; hac alea scilicet
ludo, cum a gravioribus studiis quiescendum est. Salvere iubeo dominum Gualterum
ac tuostris generos ac reliquos fratres. iuvate me precibus vestris, quod vos valde rogo.
<odtx>Reutlingae 6. decembris 1555.</odtx>
^$In hoc conventu quaeretur, quo modo Suevia sit parata preditibus, equitibus,
bombardis etc., si pugnandum esset. Hoc caput.
^$Vergerius frater.
<lz>[Adresse ...]: (A.H.) Clarissimo viro domino Henrico Bullingero, Tigurinae
ecclesiae antistiti, fratri honorando. Tiguri.</lz>
