<nr>[31041]</nr>
<ae>Johannes Fabricius an Bullinger</ae>
<od>
Chur, 3. März 1561.</od>
<vo>Zürich ZB, Ms
F 62, 226. / Orig.(Aut.)
Graub.
II,  280f.
R.
S. Literae tuae (reverende in Christo pater) 20. februarii scriptas, quibus exulem commendas, 2. demum martii nobis sunt redditae.
Appellas illum hominem eloquentem, quem nos loquentem plus satis cognovimus.
Siquidem in examine nobis satisfecerit et homo frugi volet esse (quod o utinam!), habebit fortassis apud nostros locum, ubi ecclesiam multum iuvare poterit.
Commendabimus enim eum ecclesiae Luceinensi, in quibus partibus praefectus imperatoris praesidet; modo non sit effreni oris; nam apud
Sargans non satis modeste se gessisse dicitur.
In praesentia enim praefecti in mensa cantitavit (psalmos quidem) et se pro milite gessit, quod adesset eius loci sacrificulus, quem ille verbis incessere non est veritus.
Haec scribo, mi pater, ut intelligas apud nos quidem idoneorum magnam esse penuriam, erronum vero uberem admodum proventum.
Vehementer ergo te rogamus, ut nobis nullos commendes praeterquam eos, de quorum anteacta vita tibi certis authoribus constat.
Sed etsi tales commendas,
literas ad utrumque tam ad d.
Philippum collegam quam ad me dirige; id propterea fieri velim, quod nobis communi opera sit agendum.
^$Quod ad Eglinum attinet, quem ego iam puerum novi, quod me praeceptore esset usus, gratulor nobis; polliceor enim mihi de hominis modestia et probitate multum.
Si nondum ad consulem Ambrosium illius nomine scripsisti, non video, quid opus scribere.
Quid enim eum nunc quidem iuvare possit, non satis video.
Sed ubi Eglinus tam diu manet, quem ego adventum
maturare omnino velim propter certas et graves causas.
Urge ergo hominem, ut quam primum se expediat.
Si commodo tuo potes, rem mire nobis gratam feceris, si mandatum regis Galliae miseris, quod nos per certos homines prima quaque occasione remittemus.
Edoce nos etiam,  an illud mandatum ad principes Germaniae sit missum et quem finem nacta fuerint comitia Neoburgensia, et explica amplius, quae nuper aspergebas de coniuratione.
Avemus illa omnia ex te intelligere; si tibi non vacat, da hoc
negotium d.
Ioanni Rhodolpho filio, quem tu simul in hac palaestra exercebis.Scribit episcopus Constantiensis ad G[regorium] Carl[inum] et inter alia haec quoque:  "Die luterischen fürsten tagend zuͦ Nüwenburg in Meyßen; man fürcht, sy richtind nüt guͦtts uß, sy verbindend sich wider die Moscoviten und das künfftig concilium." Haec ille; ex te cupimus certiora.
Ex Italia nihil nunc quidem affertur praeter continuos rumores de terrore Turcico.
Vale, reverende in Christo pater.
Curiae  3. martii anno domini 1561.
                                       Tui observantissimus Ioannes Fabricius.
Examinavimus interim Martinum, quem commendasti; sed non credis, quam tenuis sit eruditionis, dicerem pene in theologia nullius.
Clarissimo viro eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo unnice colendo.
An h.
Bullinger.
