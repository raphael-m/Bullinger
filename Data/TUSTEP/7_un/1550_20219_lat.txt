<nr>[20219]</nr>
<ae>Wolfgang Musculus an Bullinger</ae>
<od>Bern, 30. September 1550.</od>
<vo>Zürich StA, E II 359, 2864. / Orig.(Aut.)</vo>
S. D.  Qui has reddit, compater in domino charissime,
significavit se Tigurum
iturum; si quid illo scribere vellem, paratum se esse ad
hoc, quicquid sit,
officii praestandum, ut literas reddat. Quanquam igitur
nihil sit, quod
necessario scribam, nolui tamen occasionem negligere, qua
literas abs te possum,
si quid sit, quod scribere velis, commode recipere. Oro
autem, ut, si quid ex
Augusta habueris, paucis significes. Hodie retulit mihi
filius Apiarii detineri
quasdam literas nomini meo inscriptas Basileę in officina
Episcopii a
typographo quodam, qui illas Augustę mihi reddendas
acceperit. Quodsi in
illis, ubi allatę fuerint, quicquam deprehendero, quod
dignum sit tua
cognitione, curabo, ut scias. Caeterum domi meę pacata
sunt adhuc omnia, nisi
quod uxor mire tristis et anxia eam est ob causam, quod
nostra hic insumimus,
quę liberis et ipsi servanda putaverit. Verum quid faciam?
Polliceor illi
dominum tandem etiam hoc incommodum sublaturum; sed subinde
parum proficio,
quę res me non leviter fatigat. Ora dominum, ut infirmi
vasculi rationem
habere dignetur. Saluta nostro omnium nomine honestissimam
tuam uxorem una cum
liberis, item dominos ac fratres omnes, d. Pellicanum, d.
Theodorum Bibliandrum
et d. Rodolphum et amicum nostrum d. Butlerum. Bernę
ultima septembris 1550.
W[olfgangus] Musc[ulus], compater tuus in domino.
Praestantissimo theologo domino Heinrycho Bullingero,
Tigurinae ecclesię
antistiti vigilantissimo, domino ac compatri charissimo.
            Tiguri.
