<nr>[33054]</nr>
<ae>Bullinger an Stanislaus Miszkowski</ae>
<od>Zürich, 3. Mai 1563.</od>
<vo>Zürich StA, E II 371, 936.. . / Aut.</vo>
Kopie.
Wotschke, S. 184f.
Dominus Iesus Christus, unnicus mundi servator, benedicat tibi,
domine colendissime.
Sol[l]icita est semper christiana charitas, etiam tunc, quando
nihil erat opus, quemadmodum ne nunc quidem opus esse arbitror
mea admonitione, quam nihilominus in praesentia ingero teque, vir
amplissime, hortari pergo, ut in vera orthodoxa et catholica fide
perseveres et doctrinam sparsam contra hanc fidem averseris et,
quantum possis, opprimas.
Neque vero opus esse puto multis
commemorare, quae sit vera, solida et syncera doctrina de unitate
dei adorandaque trinitate deque coaeterno dei patri filio.
Extant
de his illustria divinae scripturae testimonia ex quibus contexta
sunt ante annos mille ducentos et amplius symbola, quae
nuncupantur apostolorum, Nicenum, Athanasii et
Constantinopolitanum.
At exoriuntur nunc scioli quidam maleque
feriati, imo pravae et corruptae fidei homines, qui illa omnia et
in rixas abripere et in dubium trahere nihil verentur.
Nam soli
illi sibi rectius omnibus aliis sapere videntur et sophisticen
papisticamque corruptionem nuncupare audent, quod certo constat
traditum esse ex scripturis priusquam quisquam quicquam de papa
romano et eius antichristiana corruptione vel verbum audisset.
Istorum temeraria impiaque importunitate factum cum dolore
audimus, quod ecclesiae polonicae dissidiis discissae adversariis
alias robustis minus feliciter resistere possunt, quod item
simpliciores gravissime offenduntur adversarii denique habent,
quod nobis opprobrent et cursus evangelii impediatur, gloria dei
obscuretur et salus populi periclitetur.
Proinde videt tua
pietas, vident alii viri prudentes et pii, quid facto opus sit,
quod amplius dissimulari ista non possint, sed coniunctis viribus
boni omnes in hoc unice intendere debent, ut istis non
permittatur sic progredi et perturbare ecclesias et docere contra
veritatem scripturis et symbolis traditam.
Habet ornatissimus vir
d.
Christ.
T[h]retius, vir pius et doctus, scripta aliquot
breviter de ista causa, adumbrata verius quam scripta, quae non
dedignabitur communicare piis viris.
Commendamus illum tuae
pietati ut virum orthodoxum,  commendamus et studiosum iuvenem
pium et doctum Laurentium Zemlinum, amplissimi viri d.
Stanislai
Cikouski puerorum nobilium paedagogum fidelissimum.
De his ut
personis in ecclesia aliquando utilissimis optime speramus.
Rogo
excellentem tuam pietatem, vir excellentissime, ut boni consulas
brevem hanc meam admonitionem optimo sane animo profectam.
Si
quid unquam tuae pietati potero inservire, promptissimum me tibi
semper exhibebo.
Dominus Iesus servet te.
Tiguri  3. maii anno 1563.
        P. T. deditiss.
Hein. Bullingerus, Tigurinae ecclesiae
minister etc.
Magnifico domino d.
Stanislao Mischkovio a Myrow, capitaneo
Malburgen.
domino meo colendiss.
