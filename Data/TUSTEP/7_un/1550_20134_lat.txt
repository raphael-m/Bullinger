<nr>[20134]</nr>
<ae>Christopher Hales an Bullinger</ae>
<od>London, 12. Juni (1550).</od>
<vo>Zürich StA, E II 669, 185.(?)</vo>
Zur.lett. III, S. 188f.
Ep.Tig. III, S. 125.
Orig. (Aut.)
Permagnam cepi voluptatem, Bullingere pręstantissime, cum
ex bono Abele
audirem te valere ac vivere; verum cum is mihi tuas dedisset
literas, tum demum
certissime cognovi rem ita se habere et te amicitiam nostram
paucorum mensium
colloquiis contractam adhuc e memoria non deposuisse, id
quod ego singulari
tę humanitati tribuere soleo. Utinam vero ea mihi
aliquando detur occasio, ut
vel tibi vel alicui ex amicis tuis aliqua ratione
gratificari possim! Curarem
profecto, ne mutua fides ac benevolentia in me uspiam
desideraretur. Quod autem
ad imagines attinet, dabo equidem operam, ne ulla ex ea re
nascatur offensio,
neque vero hac in re solum, sed etiam in reliquis omnibus
propugnabo, quantum in
me erit, vestram omnium famam et existimationem, quippe quam
scio ab omnibus iis
esse alienissimam, quę dei gloriam ac laudem aliquam
ratione imminuere possint.
Hac aestate puto fratrem meum maiorem natu, Ioannem
Halesium, eum, qui celeris
ac repentinę meae a vobis discessionis autor fuit,
Augusta ad vos venturum.
Qui si qua in re volet uti tuo prudentissimo consilio, fac,
sciat meam
commendationem aliquid ad eam rem momenti attulisse; quod
autem ipsi feceris, id
mihi multo gratius acceptiusque erit, quam si in me ipsum
contulisses. Quod
tametsi magnum tibi fortasse videatur, amor tamen meus in
eum facit, ut, cum
omnia dixero, parum mihi dixisse videar. Vale, vir
pręclarissime et me tuum
esse persuadeas. Salutabis meo nomine omnes dignissimos eius
ecclesię ac
scholę ministros, quibus precor omnia felicia in domino.
Vale. Londini  2. idus iunii.
Tuus ex animo Christophorus Halesius.
Pietate et eruditione pręstanti d  Henrico Bullingero,
amico suo inprimis colendo.
[Ti]guri.
Notiz v. Bull.s Hd.: "Christophorus Halesius, Anglus."
