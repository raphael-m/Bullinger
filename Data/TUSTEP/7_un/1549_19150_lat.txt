<nr>[19150]</nr>
<ae>Johannes Calvin an Bullinger</ae>
<od>Genf, 26. Juni 1549</od>
<vo>Entwurf Calvins: Genf 1074,13.(Siegel...)</vo>
<dr>CO XIII 305ff. N 1211.</dr>
<re> </re>
<tx>Eximię pietatis et doctrinę viro D. Henricho Bullingero
Tigurinę ecclesię pastori symmystę et fratri colendissimo.
^$S. Domum reversus nullas abs te vel a Lęlio literas inveni,
sed Lęlii non multo post secutę sunt. Tuas vero mihi unus ex
regiis legatis die Iunii 17. obtulit et quidem resignatas. Hanc
se licentiam sumpsisse pro iure veteris nostrę amicitię
causatus est. Factum eius, qualecunque esset, non miratus sum.
Nobis interea cavendum ne in tales manus incidant literę
nostrę. Scriptum quod a vobis retulimus fratribus legi summa
omnium gratulatione. Lausanne quoque transiens Vireto et
collegis eius non modo recitaveram sed describendum permiseram.
Omnes non levi gaudio affecti certatim gratias Deo egerunt.
Quidam tamen monuerunt, si quando in publicum exiret, pauca
desiderari posse, quę si adderentur aliquid lucis et simul
gratię accederet.
^$Primum, ubi dicimus Christum in carne sua considerandum esse
sacerdotem, regem etc., tum continuo post subiicimus: Hęc
spiritualis est communicatio, hoc certe nimis est abruptum.
Corrigi autem facile vitium posset hanc sententiam inserendo:
"Porro, ut se nobis talem exhibeat Christus ac eiusmodi effectus
in nobis proferat, unum cum ipso nos effici et in eius corpus
coalescere oportet, quia non aliter vitam in nos suam diffundit,
nisi dum caput nostrum est, ex quo totum corpus compactum et
connexum per omnem iuncturam subministrationis secundum
operationem in mensuram cuiusque membri augmentum corporis
facit." In his verbis scio nihil esse quod non vobis arrideat.
Et omnino tale aliquid texendę orationi necessarium est.
^$In sexto capite, ubi habetur: simulque pro his beneficiis olim
in cruce exhibitis, fide vero perceptis a nobis etc. postea
animadverti orationem alioqui nonnihil asperam mitigari [hoc
modo] posse: et quę quotidie fide percipimus. Ita et sensus
erit plenior.
^$Post caput decimum octavum, ubi figurate exponimus coenę
verba: Hoc est corpus meum, hic est sanguis meus, cogitavi non
intempestivum fore, si obviam iretur quorundam dubitationi.
Erunt enim procul dubio boni quidam viri quos male habebit
nullam fieri rei mentionem, ubi signum duntaxat nominatur,
pręsertim cum in toto scripto verbum de carnis manducatione non
fiat. Sicuti autem nimium cauti esse non possumus, ne quid
crassis opinionibus affine verba nostra redoleant, ita rursus
studendum est ne homines moderati recteque sentientes minus quam
quod satis est reperiant. Atqui non difficilis esset
satisfaciendi ratio, si qua talis expositio adderetur: Quod
autem carnis suę esu et sanguinis potione quę hic figurantur
Christus animas nostras per fidem spiritus sui virtute pascit,
id non perinde accipiendum quasi aliqua fieret substantię vel
commixtio vel transfusio, sed quoniam ex carne semel in
sacrificium oblata et ex sanguine in expiationem effuso vitam
hauriamus.
^$Hic quoque nihil puto contineri quod aut vobis displiceat, aut
aliis suspectum esse possit, aut denique calumnię futurum sit
obnoxium. Quod si omittatur, audientur multorum querimonię,
pręteritum fuisse quod maxime ad rem pertinebat. Nec deerunt
qui astute id factum esse obstrepant. Qui vero minus erunt
iniqui et maligni interpretes, data opera nos dissimulasse
suspicabuntur, quia inter nos male conveniret. Ad hęc in
multorum animis scrupulus de modo et ratione manducationis
hęrebit. Nemo festinationi ignoscet, quia et in re tanta
maturitatem omnes requirent, et vix ullis persuadebitur nos adeo
properasse.
^$Atque hę quidem familiariter eo consilio afferuntur a me, ut
dum res adhuc est integra cum fratribus nostris consultes
quidnam magis expediat. Interea, si nihil mutandum vel addendum
censueritis, nullam in nobis subscribendi moram fore spondeo.
Quamquam non adeo forte in pręsentia de hac re laborandum est,
quando fratres nostri Bernenses a publicatione abhorrent. Nisi
tandem aliorum exemplo flexi in diversam sententiam concedent.
Sane rationes quibus impediuntur videntur mihi parum firmę.
Neque enim dissensionem inter nos hactenus fuisse profitemur,
neque improbis maledicendi ansam prębemus, quasi pręsentium
turbarum metu amoliamur a nobis invidiam. Nihil istorum dici
poterit, quin potius erigentur bonorum animi nostro consensu ad
frangendos impios. Multum nostra in his turbulentis temporibus
constantia et libertas valebit. Pie et recte nos sentire
intelligent qui [qui] secus fuerunt antehac persuasi. Plurimi,
qui hodie suspensi hęrent, habebunt in quo acquiescant: qui in
longinquis regionibus a vobis sunt alieni, brevi, ut spero,
manus protendent. Denique, quidquid acciderit, habebit
posteritas fidei nostrę testimonium quale ex contentiosis
disputationibus colligi non posset. Sed hoc Deo gubernandum
relinquo, cuius gratię te cum tua familia, adeoque totam
ecclesiam vestram commendo. Vale, ornatissime vir et frater
plurimum in Domino colende. Saluta quęso diligenter D.
Theodorum, Pellicanum, Galtherum et reliquos collegas meo
nomine. Tibi quoque et illis fratres mei multam salutem
precantur.
^$Genevę 6. Calend. Iulii 1549.
^$Ioannes Calvinus tuus.
<lz>[Adresse]: keine</lz>
