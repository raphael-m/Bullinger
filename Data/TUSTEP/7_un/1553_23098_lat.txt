<nr>[23098]</nr>
<ae>Bullinger an Jean du Fraisse</ae>
<od>Zürich, 23. Juni 1553.</od>
<vo>Zürich StA, E II 347, 474.</vo>
Gr. I,  S. 469f.
Aut. Entwurf.
S. D.  Nihil sane opus fuerat, vir clarissime idemque domine
colendissime, multis excusare scripti tui brevitatem   -
satis copiosę, imo nimis prolixae videntur literae, quae
ab aegrotante scribebantur; satis sunt tersae, quae summa
cum humanitate et eruditione se exaratas esse probant   -
; quin imo gratias ago tuae humanitati non tam pro
doctissimis literis quam pro summa tua erga me benevolentia.
Dedicavi sane librum De perfectione, quam christiani in
Christo habemus, potentissimo Gallorum regi, quod
Christianissimo nuncupato rectissime videretur competere
liber de Christo conscriptus; curavi eundem verti in linguam
Germanicam deinde et Gallicam ac imprimi adeoque et
colligatum transmisi principi per beatae memoriae Morletum
nostrum; sed ne hodie quidem intellexi, an rex acceperit.
Utcunque vero ea res habeat, qua nihil ambivi, quam salutem
regis, certe amavi et amo Galliam syncere, cum quod una
nobis tot dat martyres Christi sic certum de se praebens
argumentum plures vere credentes ipsam quam ullam aliam
nationem habere, quamvis interim non probem persequutores et
martyres facientes, tum quod honesta studia foveat et
plurimos habeat viros doctissimos plurimumque iuverit
pietatis et literarum negotium. Eaque de c[au]sa
Galliae regno certe florentissimo invideo pessimos illos
consiliarios, qui regi authores sunt rerum non bonarum,
propter quas valde timeo ipsum et clades perpessurum et
super regnum inclytum alioqui inducturum iram domini.
Dominus misereatur illius et omnium nostrum.     -
Quam vero placet iudicium illud tuum de Philippo! Nam
placuit mihi semper hominis pietas et eruditio; sed valde
displicuit admiratio illa in ipso astrologiae nimia. De
Mauritio nihil praeterea, quam quod nuper scribebam, etiam
nunc audio. Caesarem, truculentam beluam, nondum extinctum
esse ferunt, qui aiunt illum ascendere Treverenses. Mitto
tuae pietati libellum in argumentum observantiae in te meae.
Vive et vale in Christo et me tuae pietati commendatum habe.
Tiguri,  23. iunii 1553.
Tuus ex animo Bullingerus.
(Autographer Entwurf ohne Angabe des Adressaten, jedoch
offenbar die Antwort auf das vorangehende Schreiben v. 18.
Juni.)
