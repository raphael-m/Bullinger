<nr>[23268]</nr>
<ae>Pier Paolo Vergerio an Bullinger</ae>
<od>Tübingen, 19. DEzember 1553.</od>
Zürich StA, E II 356, 567ff. / Orig.(Aut.)
Recte omnia. Libenter vidi tabellionem et solvi, quod
imperasti, tametsi hic duplo minus soleo dare. Sed audi rem
miram: negotia, de quibus ad me Baionensis, certe (ut tecum
dicam), non erant digna, pro quibus proprius nuncius
mitteretur; ad dignissimum erat aliud, quod in literis illis
continebatur, quas scribis tibi a Zieglero fuisse datas.
Movit itaque deus illum oratorem ad scribendum de proprio
nuncio mittendo, ut interim fer[r]entur ad me aliae
ponderosiores literae; nam, ut scias, Laelius ad me scribit
de nuptiis meae neptis, quae oportebat me cito rescire. Laus
domino, qui omnibus modis favet piis. Mitto responsum et ad
Baionensem et ad Laelium; tu cura, ut cito et fideliter
perferatur. Laelius valet, et brevi eum visuri estis; ita
etiam Zieglero nunciare oportet. Nova quae scripsisti,
carissima fuere. Respondi ad priores literas et misi illas
Scaffusium. Spero hunc tabellarium allaturum ad te; iussi
enim, ut quaerat apud Ruggerum. Fui nuper Stutgardii
(podagra enim inducias mecum); obtuli commendationem tuam d.
duci et legi, quod de Martire sentis. Affirmo eum libenter
audiisse, neque abhorret abs te (crede mihi), at neque
Brentius, qui te amanter salutat. At emulatio et odium in
aliis quibusdam esse animadverti atque in his etiam, quos
nunquam credidisses; aperiam aliquando, nam operae pretium
est, ut scias. Quin e Basilea quispiam huc scribens inserit
odia. Hunc cogor nunc indicare; Sulc[erus] scripsit enim vos
addidisse quaedam in consensione ad Calvini sententiam. At
habebam ego eam consensionem Genevae impressam et protuli et
retudi mendacium. Sed omnia apud te. Non potui scire, vivat
necne Beatus ille, de quo scribis; at inquiram et scies.
Post crastinum diem iturus sum Augustam atque intra 15 aut
20 dies rediturus. Causae bonae et sanctae eo me trahunt
media hyeme fere egrotantem adhuc. Vix poterunt papistae
(qui multi hic sunt; vide, quid dicam) diu me ferre; ita
urgeo dei gratia. Is libellus, quem ad te nunc mitto, valde
movit multos ex eo grege, at magis movet, quod quotidie
stimulo ministros. Unus insignis papista ante quatuor dies,
quum profiteretur in Decretali, percussus a deo ipsa fere
sede expiravit, certe parum supervixit. Gaspar Volandus is
erat. Molinaeus coepit profiteri maxima auditorum
frequentia; est, quod laetemur talem virum nostra duorum
opera insertum huic scolae. Mitto eius ad te literas. Nondum
respondit Martir, velitne mecum hyemare; invitavi enim
illum, ut iam scripsi ad te; bone deus, quam hilariter
suscipiam tantum hospitem.
Id te oro, ne mittas (si amplius fuerit mittendus) tam
illustris nuncius; timeo invidiam, sum Italus, sum inter
papistas multos, inter evangelicos a me dissidentes;
princeps aperte favet: omnia haec cumulant odium. At neque
inscribas consiliario, sim re ipsa, ut sum; fugiamus
invidiam, quantum possumus.
Ex 12 libellis, quos mitto, 6 mittito tu ad
Bassafontaneum; reliquos istic distribue tuo arbitratu; ne
graveris tu etiam legere, nam te ipsum etiam invenies inter
praecipuos haereticos connumeratum; quin addidi duos, ut tu
octo habeas.            Comitia saltem usque ad pascha non
sunt futura (ut scripsi). At scripsit Caesar d. Hugoni
comiti de Montfort, qui fuit eius legatus in concilio, ut
paret se ad eam legationem iterum. Marchio Albertus
proscriptus est; at adhuc sustinet se. Aiunt nunc illum
offerre suam operam Gallo, quin et Augustum in Galliam
ivisse ferunt; ego certum non habeo. Ubi Augusta rediero,
spero me plenum rebus novis fore et scio me habiturum inde
viam, qua ad te scribam, quod libenter faciam.
Summa negotiorum, propter quae amicus ille optavit nuncium
mitti, haec erat: nempe illum illum, cum quo tu et ego
collocuti sumus, scis quem dico, donasse illi, qui nunc ad
te scribit, 50ta coronatos; at penes te. Mirum, unde dominus
et ex qua colluvie sustentet suos. Quaenam erunt miracula,
si haec non sunt? Ego pro miraculo agnosco, quod caelestis
pater mihi indicat, ut certe sciam eum esse veracissimum.
Flens dico et tibi uni hic pietatem frigere; crede mihi, sic
res est. Apparent rari; rogemus deum, ut mittat operarios in
messem suam. Nic[olaus] Gallus et Matthias Illyricus
conquesti sunt per literas cum ministris huius ducatus eos
favisse Osiandro in causa iustificationis, atque hinc audies
tragediam exorituram. Melanthon edidit libellum contra
Stancarum; cuperem pacem inter tales. Expecto tuos de
iustificatione libellos; utinam attigeris etiam Osiandri
novitatem. Expecto etiam Catolum et quod contra eum
scripseras. At iam vale et salve; hora enim undecima
nocturna instat et totus sum defatigatus. Ora pro me,
Henr[ice] Bullingere, cum tota familia, scola atque
ecclesia. Deus te illi servet incolumem. Tubingae  19.
decembris 1553.
Vergerius ille usque adeo tuus.
Surrexi ante diem, ut absolverem fascem literarum. Oravi
tabellionem, ut per Tuttlingen iter faciat; nam forte illic
et non Scaffusii inveniet literas, quas proxime ad te
scripsit. Pollicitus sum duos batios pro bibalibus, si ad te
attulerit, si e Tuttlingen, inquam; eos si dederis,
rependam.
Tibi Bullingere.
