<nr>[19020]</nr>
<ae>Sebastian Schertlin an Bullinger</ae>
<od>Basel, 30. Januar 1549</od>
<vo>Autograph: Zürich StA, E II 335, 2126</vo>
<dr> </dr>
<re> </re>
<tx>
Würdiger und hochvertrauter, lieber herr, ich hab ewer schreiben sampt
eingelegtem brieflin ordenlich empfangen unnd sag auch deßhalb freuntlichen
danck.
^$Das der kaiser vel potius ander mine mißgunstigen abermals also häftig
anhalten von wegen, das ich die von Costantz in der triebsal getröst und billich
mitleidenn mit inen getragen, mich uß der Eidgnosschafft zu vertreibenn, dess
hab ich laider gut wissenn, auch das die 5 Ort darzu getrewlichen helffenn, unnd
sag euch grossen danck e[wers] guten bedunckens, auch rats etc. Ich hab ainmal
bei nechstem tag gon Baden unnd darnach zweimal an alle Ort unnd jedes
innsonderheit umb glait zu guetlicher verhör geschriben und gebetten, uff welhs
mir für antwurt gefallen, sie wöllenn ire botten uf nechsten tag darinnen zu
handlen, was gmeiner Eidgnossen nutz und ehre (eher?) sey, abfertigen etc. So
hab ich minem könig geschriben, clagt und gebetten, sich bei nechstem tag min
anzunemen; auch vertrosten mich des konigs gesanten oratores, von mein wegen das
best zu thun.
^$Die von Basel haben mir vor 4 wochen sagen lassen, dweil der kaiser also
unuffhorlich wider mich schreiben thwe und inen veleicht von min wegen möchte
unratt zusteen, so sey ir ratt, das ich mich etlich mont uß der statt thun sol,
bis das geruͦcht verganng; sie wellen dannecht weder mein haußhalten, weib
noch kinder vertreibenn etc. Uf welhes ich mine beschwerden schrifftlich
inngelegt. Daruf haben sie sich entschlossen, die sach bis auf nechsten tag
beruwen zu lassen, darauß ich vermerck, das min sach gmeiner Eidgnossen sach
will werden unnd sie gar wenig vorhaben, sich selbs bei iren freihaiten zu
erhalten und hanthabenn.
Aber ich getrawe dannocht dem lieben got und seiner warhait, gemein Eidgnossenn
werdenn mich unverhörten nit ußtreibenn, unnd, da ich nun verhört wurde, sie
sollen uß minem ainfalt den grund und warhaftenn bericht vernemen, das sie mich
nit allain zu recht unnd billichait werden hanthaben, schützen und schirmen,
sonnder auch ain gunstigs mitleiden mit mir tragen. Dann es würt sich ye nimmer
anders finden, dann das ich in dem laidigen krieg nichts anders, weder das mich
min obrikait geheissen und mein versprochne, verpflichte dienst gewesenn,
gehandelt; auch dis sach nit min gewesenn. Ich wolt gern ain hundert kronen oder
zwei verschmiren, so ich nun wüste, wenn oder wahin und das es angelegt were.
^$So bitt ich euch, ir wöllend solch min schreiben her[n] Bernharten von Cham,
meinem sonder vertrauten hernn unnd freunt anzeigen, den ich waiß ain sonder
mitleiden mit mir tragen wurdet, und das ich seinen, auch hern burgermeister
Hab[en] unnd banerhern sondern ratt und gutbedunck[en] darinnen bitten thwe.
Unnd was ir also von ime vernemen, mir bei eignem oder sonst gwyssem botten
unverzogenlich zuschicken.
^$Das verdiene ich mit hohem vleyß und willen. Wa will mich doch unser got
hintreiben? Wie lang will doch die persecution bei mir verharren? Wann ich mich
nit allain der hilf des almechtigen vertröstet (dann ich bin ye von allen
freunden und der welt verlassen), so were nit wunder, ich verzaget an mir selbs.
Mich bedauren nun mine liebe weib unnd kinder, wiewol ich ain gnedigsten konig
zu Pfa (Ffa?) hab, der mich gantz wol halt, so hab ich doch vonwegen, das ich
mich miner religion nit mercken dürfft lassen, kainen lust hinein. Der gnedig,
lieb got wöll mir beistendig sein, amen.
^$Ich bin umb 60000f. guts komen; het es nun end. Her Bernhart von Cham würt wol
wissen, uß was grund und wie ich Costantz getrostet; mir zweifelt gar nichts an
ime und andern hernn zu Zürich; sie werdenn mich nit verlassen. Ach got, warumb
blib ich nit zu Zürich, als ich kranck dahin kamm? Ich wolt darumb bezalen 1000
kr[onen] (kronen). nun muß ich bsorgen, wann das mall ain meer über mich
gemacht würdet, oder das ich uß Basel verrucken mueß, das mich kain Ort mer
anneme; so bin ich des Teutschlands gar verwisen und kan nimmermer zu meinem
verlust komen.
^$So bin ich der newen zeitungen, so ir mir schreiben, nit hoch erfrewtt, unnd
zwifelt mir gar nit, der kaiser, teufel unnd ire anheng lassen an aller
geschwinder practica nichts erwinden gegen säxischen stetten, Franckrich und den
Eidgnossen und allen denen, die gern cristenlich und erlich lebtenn. Sie werden
Engelannd, unnd wer inen nutz sein mag, anrichten. Aber ich bin getröster
hoffnung, mein konig sei nunmer aller diser handlung weis worden; so aollens
gmein Eidgnossen auch billich versteen unnd unns arme ellende Schwaben inen
lassen ain gut exempel sein, sich kainer des andern glauben, die doch zu allen
seiten cristenlich glauben, irren oder verhindern lassenn, (dweil auch kainer
für den andern in die hell fart und kainer gern den andern an sein stat in himel
last), sich underainander unnd mit ainem konig (der inen menschlich wol zu
helffenn vermag) uff news verainparten unnd underainander ainhelligklich
verpünden. So das beschicht, trag ich wenig sorg, got werde in anseihung der
perfidia unnd der grausamen tiranei, tobens und wietens, welhs unnser gotloser
gegenthail unuffherlich übet, sein gnad mit unns tailenn, den trachen von unns
stürtzen. Ich were minsthails gantz unerschrocken, wann solher punt mit got
möchte volgen. Es würdet sich auch Franckrich nit also ringklich, wie euch
geschribet würdet, hinziehen lassen (one Rom ze melden).
Hab ich mit disem kaiser den könig zum fünfften mal mit grosser herscraft
helffenn überziehenn, dannoch ist er mit hilff gottes, der Eidgnossen und andrer
ufrecht belibe, und hat ime der kaiser wenig aberhalten. ich bitt euch auch zum
höchsten, das ir mir nit für unguͦt welt halten, das ir wellt zu wolher
verpuntnüs suadieren und nit (wie ich vernomen) an ewer predigen also hart
dargegen sein, wie ir ain zit her gethon haben solt, so seind mir mit got starck
gnug. Also geschickt kan er nit werden, wenn die Eidgnossen wellen paß
vergunnen, wie will er uß dem reich luit wegkbringen? Es würdet nit alle
winckel verhueten mögen. Legt er dann zusätz wider die Aidgnossen, wie ir
vermeldet, so mögen sie an andern orten ußbrächen und ine an andern orten im
reich angreiffen. Ich kan nit anders noch versteen, dann das min konig des
pundts mit den Aidgnossen begerlich, glaub auch, er werde bald selbs ain tag
ansetzenn und ausschreibenn. So solt ir als der hochverstendig bei den ewern zur
verainigung und püntnus helffen; alsdann werden wir gewißlichen rüwig sitzen
und wol blibenn. Das ir vermain, der konig hab von wegen der harten straff ain
grosse ungehorsame, die hat der kaiser im reich tausentfeltig mer; er hat uf
sich geladen den unwillen aller chur-, fürstenn, grosen hern, stetten, edlen und
gemeinden, sie dermassen tirannisch angriffen und ergrempt; wenn es ainmal
anfieng zu brechen, wo wurts niemant mer hefften könden.
^$Ich bitt euch, wölt mein schreiben nit für ungut annemen, insonders guter
meinung gegen euch beschechen sein verston. Ich glaub, der mir das briefli durch
euch zu geschickt, hab euch allerlai solher seltzamer newer zeitungen zu
geschriben. Ich verwarne euch, das ir ime von der Eidgnossen und derselben unnd
aller unser handlungen wegen nit wöllen erschrockenlich antwurt geben, sonder
machen die sach gegen dem man dapffer und gut, schreibt im auch min sach nit
übel steen; dann ich kumm in erfarung, wiewol er seiner condition ledig gegen
der statt Augspurg, so ist er doch fuckerischer diener; es seind backvögel; solt
veleicht uß euch erfarn wöllen, wie es sich allenthalben bei unnd umb uns
hielte. Ir kenne diese leut nit recht. Doch last mich in vertrawen unvermert;
ich gemeins gut, bezeug ich mit got.
^$Beigelegts brieflin bitt ich demselben man, uf erst ir gewisse bottschafft
habenn, zukomen zu lassen, und wann euch widerumb von ime etwas zukompt, bitt,
mirs unverzogenlich, wa ir nit vergebnen botten, bei aignen zukomen lassenn.
^$Ich thw mich euch frenntlichen bevelhenn unnd gewarte ewers und andrer hern gut
beduncken unverzogenlich. Die genaden gotts seyen mit unns allen.
<odtx>Datum Basel den 30. Jeners anno 1549.</odtx>
</tx>
<un>S[ebastian] Schertlin, ritter, [sub]scripsit.</un>
<lz>[Adresse:] Dem würdigen und wolgelerten hern maister Henrichen Bullinger,
pfarhern zu Zürich, minem [g]ünstigen hern, zu hannden.</lz>
