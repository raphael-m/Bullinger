<nr>[20224]</nr>
<ae>Ambrosius Blarer an Bullinger</ae>
(Beilage zu: 2. Oktober 1550.)
<vo>Zürich StA, E II 357a, 822.</vo>
Bl. III, S. 85.
Der Reformation halber soll kai[serlicher] m[ajesta]t anzögt
sin:
1.  Etlich collegia und gaistlich privatpersonen, mitt
privilegiis, indultis und
dispensationen von bepstlicher hai[ligkai]t versechen,
dardurch sy sich den
ordinariis entziechend und sy an gepurender visitation
verhinderen; item, das
sölliche reformation, wa man sich deren wider solich exempt
personen geprauchen
etc., anzögen wurdt, alls sollte sy in ettlichen puncten
gemainen rechten
engegen sein; item, das sy an denen orten, da der confession
verwandten sunder
predicanten weren, an uffrichtung derselbigen verhindert
wurden,  köndten auch
kainen priester, der sich solcher gstallt geprauchen wellte
lassen, bekommen.
2.  Das die declaration (Interim), er verstaht by der
declaration das Interim,
nitt in allen puncten in das werk gepracht worden were,
sollten die
verhinderungen kai[serlicher] m[ajesta]t furgepracht werden;
namlich, das ir
m[ajesta]t zuͦ ermessen, das die religion nunmehr by 30
jar im schwanck gewest
und durch emsig predig, singen, lesen und leren in die leut
gepildet worden,
allso das die underthonen anderst nitt wissen, anderst dann
das es der heiligen
schrifft gemäß were und allso nitt ainsmals davon abgewendt
werden möchten.
Zuͦdem so zögten ouch ettlicher stend underthonen den
fursten und landtschafften
an, das das Interim der hailigen schrifft nitt gemäß und sy
on ain concilium
davon nitt ze wychen wissten; sollten dann nun die
underthonen darzuͦ trungen
werden, hette man sich derselbigen tumult, uffruͦr und
rumor zuͦ besorgen, allso
das man dasselbig on sonder gefar nitt durchpringen köndt.
So wöllten ouch die
predicanten das Interim nitt lehren, verliessen eh ir
kirchen und stuͦl; so
kondte man sonst ouch nitt priester haben, dardurch dann der
christianismus
abtriben, die kirchen öd stehn muͤssten und allso ain
haidenschafft ingfuͤrt
werden. Deren ursachen sind noch vyl fuͤrgewendt.
[Blatt ohne Dat. Unterschr. u. Adr.]
