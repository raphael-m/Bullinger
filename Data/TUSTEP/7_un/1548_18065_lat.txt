<nr>[18065]</nr>
<ae>Joachim Vadian an Bullinger</ae>
<od>St. Gallen, 26. März 1548</od>
<vo>Autograph: Zürich StA, E II 351, 67</vo>
<dr>St. G. Mitt. 30, S. 721f</dr>
<re> </re>
<tx>
S. Omnia mihi Itelianus Bertzius<f1>Itelhans Berz.<fe>, vir candidissimus, summa fide reddidit. Agit
tibi una mecum amplissimas gratias D. Ioannes Kesslerus ob donum illud tuum
insigne, quod, papyraceum cum sit, gratius tamen utrique atque auro charius est;
Theodore itidem meo nomine ut agas gratias, vehementer oro. Curabo autem, ut et
Augustanus ille pius et doctus scriba per te missa bona fide accipiat; nam quae
Ulmam perferenda ad me dabas, certo sunt pro tuo desiderio perlata. Non caremus
enim, utpote homines negotiationi dediti, id genus tabellionibus, quorum cura
omnia bona fide queant expediri. Expectamus in dies, quo sint Carolini conatus
erupturi; nam de omnibus ingens iam nunc silentium agitur. Sed quid ad Thermas
actum sit, ex te audire percupio; quanquam domino consule Habio authore pluscula
accepimus.
Date, oro, operam, ne non in aliquo honestissimis conditionibus conscripto
pactoque foedere cum Gallo, tot modis ad amicitiam sese offerente, coalescamus.
Existimo enim, cum salva libertate religionis sanitatem nobis consistere posse.
Vale et rescribe.
^$Sangalli, XXVI. die Martii, anni domini MDXLVIII.
<un>Ioachimus Vadianus.
</un>
<lz>[Adresse:] Spectatissimo viro domino Heinrycho Bullingero, amplissimae urbis
Tigurinę episcopo, domino et amico vere charo et colendo.</lz>
