<nr>[24248]</nr>
<ae>Jean Garnier an Bullinger</ae>
<od>Straßburg, 10. Dezember 1554.</od>
<vo>Zürich StA, E II 347, 475. / Orig.(Aut.)</vo>
Ep.Calv. 2058 (XV, 336f)
S. P.  Ergo tandem finis imponetur huic nostrę
tragedię,
pater ac praeceptor in Christo venerande, hac tamen lege, ut
ego una cum tota hic nostra Gallicana ecclesia approbem
atque recipiam Augustanam confessionem, idque simpliciter
absque huius aut alterius interpretatione. Iam me non adigit
noster senatus ad alicuius interpretationem, sed ad ipsam
confessionem simpliciter. Nunc superest videre, num hoc
praestare possimus sana conscientia, num praedicta confessio
pura sit et syncera. Ego quidem illam perlegi, at quoniam
mihi non fido, ad praeceptorem meum d. Calvinum hac de re
scripsi qui in hec verba mihi respondit: "Augustanę
Confessioni cur subscribere dubites, non video. Si ecclesias
Saxonicas tibi obtendant, in promptu est responsio, multos
esse in Saxonia non minus turbulentos quam crassos homines,
tibi satis esse si cum Philipo et similibus sentias. Nam hic
licet timide mentem suam occultet, prorsus tamen noster est
: pudebit, opinor, eos qui tibi molesti sunt ulterius
instare", etc. Consilium et iudicium d. Calvini non
contemno, imo magni facio. At quoniam in ore duorum vel
trium stat omne verbum, atque istam vestram Tigurinensem
ecclesiam semper plurimi feci, tuum quoque imprimis, deinde
omnium tuorum symmystarum iudicium et consilium peto in hac
parte, idque non meo tantum sed omnium nostrum nomine, neque
enim minimi ponderis erit apud nos vestrum iudicium, quoniam
non dubitamus vos agi spiritu dei. Itaque per eundem
spiritum, qui coniunxit nos, atque per servatorem nostrum
Iesum Christum rogamus ut dignemini nobis significare
vestrum iudicium, qui vobis probetur praedicta confessio,
Augustana scilicet, atque quid nobis sit agendum in hac
parte, consulere, idque quam celerrime fieri* (*a.R.:
fierit) poterit, quo huic nostrę afflictę ecclesiae*
(*a.R.: ecclesia) labenti in tempore succurratur ac
medeatur, sicque fiet, ut nos vobis satis devinctos
devinctiores red[d]atis. Valete, perpetuo foelices. Orate,
queso, pro incolumitate huius ecclesiae *
(*a.R.:wieder:ecclesia):
nos quoque vicissim pro vobis omnibus orabimus. Dominus deus
te una cum tuis symmystis omnibus diu incolumem ecclesiae*
(*ecclesia) suę servet ad laudem et gloriam sanctissimi
nominis sui. Amen. Argentinę  10 decembris 1554.
Tuus tui studiosissimus
Ioannes Garnerius.
Vera pietate et eruditione insigni viro d. Henricho
Bullingero, suo in domino preceptori et maiori.
                                                    Tiguri.
