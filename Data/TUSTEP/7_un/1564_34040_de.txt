<nr>[34040]</nr>
<ae>Bullinger an Johannes Fabricius</ae>
<od>(Zürich), 17. März 1564.</od>
<vo>Zürich StA, E II 373, 501. / Orig.(Aut.)</vo>
Gr.
II, 496 Exc.
Gott mitt üch.
Üwer brieff sampt h.
Martinengi sind mir worden, dancken üch allen.
Jetzund hab ich, das ich begärt; gott hab lob.
Sobald ich nun kan, wil ich
drüber sitzen und ein ußzug machen; dann mich wil beduncken, es wölle sich roden.
Von Basel, Neroberg, Straßburg wirt geschriben, das ein heimlicher pundt sye
gemacht in Italia und das Philipps mitt den Moren ein anstand gemacht, das er dister feriger sye.
Der bapst hat inn betört; der wirt an alle stend die decreta
concilii schicken und anzeigen: die dise nitt annämind, werdint aller fryheiten beroupt und yederman erloupt.
Der könig Philips sol wöllen die exeqution
thuͦn.
Das alles schrib ich üch, wie ichs in brieffen gesähen; obs aber ein grund hab, das sag ich nitt, weiß ouch nitt.
Demnach schript man, wie ein tag der
fürsten und stend jetzund zuͦ Wurms sye von wägen des chuͦnzilij, und wie man sich hallten, ouch von des von Grumpachs wägen, der vomm keyser in d'acht
gethan und aber underschlouff hat by den jungen fürsten zuͦ Saxen, da grosse rüstung sin sol.
Hessen, Pfaltz, Wirtenberg etc.
söllend all in grosser rüstung
sin.
Also schript man; weiß nitt wytern bescheid zuͦ gäben, ob es war oder nitt.
Das ist sunst gwüß, das der tag zuͦ Worms ist.
Besa schript mir  6. martij,
das Calvinus fast kranck, das der cardinal von Luthringen häfftig angehallten, das concilium ynzuͦfuͤren; hat imm aber der erst anlouff mißradten; doch ist
kein uffhören.
Der bapst hat peremptorie die königin zuͦ Navarra gen Rom citiert; deren tröwt Hispanus.
Sy hat gen Genff ein eignen botten gesandt, zeigt das
an und begärt der kylchen fürpitt; ee sy wichen, ee wil sy das läben und land verlieren, fart für und reformiert.
Man acht, der könig werde kummen disen mart
gen Leon.
Von Neroberg wirt mir von einem eerenman geschriben, Bernhardin lige da verborgen, schrybe wider uns, wölle in Poland; dann er werde nitt getuldet
zuͦ Neroberg.
Vil sältzamer prattiken werdent gefuͤrt.
Bittend gott und vermanend, gott zuͦ bitten umb gnad und hilff.
Unser herren burgermeister habend
üweren geschriben, das mitt Philippo nüt gemachet.
Gruͤssend mir sy trüwlich, und gott mitt üch und den üwern allen.
Oremus sedulo dominum; res flagitat.
17. martii 1564.
Vigila, explora; machend kundtschafft, wo ir mögend.
In yl.
Der üwer eewig.
Praestantissimo viro d.
Ioanni Fabritio, fideli Curiensis ecclesiae ministro, domino et fratri colendo et percharo.
                                    Chur.
