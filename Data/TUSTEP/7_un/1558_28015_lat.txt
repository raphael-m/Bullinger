<nr>[28015]</nr>
<ae>Nikolaus Dluski an Bullinger</ae>
<od>
(Basel), 17. Januar 1558.</od>
<vo>Zürich StA, E II 338, 1554. / Orig.(Aut.)
Wotschke 74, Notiz.
S.P.D. Literae tuae, quas ad me nuper dedisti, in discessu meo erant mihi reddite; invitatus enim eram una cum hospite et domesticis omnibus magnifico viro domino de Anwil, archiprefecto, in Retele castrum.
Eas si paulo maturius recepissem, adhuc tum temporis tibi respondissem.
At, licet nemo sit in scribendo tam piger quam ego et ob id maxime, quod hanc scribendi viam et rationem vix extremis (ut dicitur) digitis attigerim, tuae tamen litere perbene Latine et perhumaniter scriptae me excitarunt
feceruntque, ut nunc pro politis ac limatis impolitas ac rudes non verear ad te scribere.
Itaque loetor mihi responsum esse et me quodammodo iterum lacessitum ad scribendum sane literis officii et charitatis paternae plenis.
Afficior item magna voluptate ex illis tuis doctissimis literis; nempe mei memoriam apud te nondum esse deletam, quo nihil gratius mihi potest accidere.
Perlectis enim literis tuis, quoquo me verti, vestigia sensi amoris tui erga me.
Amo igitur voluntatem ac immortales ago
tibi gratias agamque, dum vivam; nam relaturum me affirmare non possum.
Quod enim ita aperto pectore ad me scripsisti et preclaris tuis exortationibus animum e torpore erexisti, non modo non laudare, sed ne oblivisci quidem possum.
Dum enim illa in memoriam reduco, alacrius me fungi munere soleo; si  equo calcar addidisti.
Tantis itaque tuis officiis non videor mihi respondere posse, nisi forte, ut tu gravissime disertissimeque scripsisti, ita consurus es, ut me referre gratiam putes, cum tuas
cohortationes memoria tenebo.
Pulchre quidem dicis et mones, ut inprimis a timore dei auspicemur; qui enim a hoc veluti fundamento sua studia omnesque acciones ad hanc normam tanquam ad amussim dirigunt, illi labi vix possunt.
Alterum est, quod silentes praetermittendum non est: unum a nobis cavendum esse, ne, dum nobis occasio offertur, in nugis tempus teramus et parentum de nobis conceptam opinionem frustremus, ut cogitemus nos in eum locum esse positos, ut necesse sit aut summa cum laude
peragere fabulam aut summo cum probro defatigari.
Quare dabo operam, ut presertim <gr>syn few</gr> patrię reipubliceque meae decori satisfaciam, deinde ut parentum expectationem respondeam.
Vale meque, ut cepisti, ama.
1558. 17. ianuarii.
Tuus tuique observandissimus in Christo filius Nicolaus Dluski, Polonus.
Clarissimo viro domino Henricho Bullingero, ecclesiae Tigurinae pastori, domino et patri in Christo observando.
Tiguri.
^$Zu Zurich.
