<nr>[19051]</nr>
<ae>Johannes Haller an Bullinger</ae>
<od>Bern, 7. März 1549</od>
<vo>Autograph: Zürich StA, E II 370, 93f.</vo>
<dr> </dr>
<re> </re>
<tx>
S. Quid apud nos fiat, quid Lausanae actum, quare non scribam, sine dubio
vehementer miraris et sollicite cognoscere expectas. Unica tamen est causa,
quod, ex quo domum reversus sum, nullus mihi contingere potuit, qui ad vos
proficisceretur. Nunc se mihi offert Iacobus Stapferus. Res ita se habent:
Discessi ego hinc 16. Februarii sperans me ad 24. eiusdem mensis posse reverti.
Proinde admonueram quoque D. Musculum, ut ad eum diem suum maturaret adventum.
Cum vero iamiam discessuri essemus, monuit D. Steigerus etiam Genevam et
Tononiam usque nobis proficiscendum esse. Poenituit ergo me Musculo eum
praestituisse diem, quo ego adesse non possem. Scripsi iam ocreatus unam et
alteram lineam, ut differret suum adventum ad 3. usque Martii. Literas has ad
illum aut in eius absentia ad te destinavi; puto te interim recepisse. Quin enim
familia non mox habere potuit nuntium, non potuit admoneri per has meas
Musculus.
Advenit ergo 23. Februarii. Ego calendis Martii demum reversus sum. Humaniter
admodum exceperunt eum me absente fratres; voluerunt eum offerre aut praesentare
senatui; sed recusavit senatus voluitque in meum differri adventum. Dimisso
equite in meas concessit aedes longissimam moram trahens me expectando. Caeterum
ego reversus nihil adhuc potui neque volui ipsius causa agere, cum neuter
consulum sit in urbe et expectentur quotidie legati nostri ex Badena redeuntes,
consul Negelinus et quaestor Hallerus, quorum necessaria erit huic negotio
praesentia, neque volunt domini quicquam agere ipsis absentibus. Forma agendi
talis erit: offeremus et sistemus eum senatui; volent illi deinde et mandabant,
ut cum eo conferamus; fiet hoc, et, ut spero, foeliciter procedet negotium; inde
certa illi constituetur et determinabitur conditio. Quod de stipendio mones,
aequum est tantum virum honestissime tractari; sed non illo maius potero
impetrare stipendium, quam nos habeamus; nostra vero, ut scis, tam sunt tenuia,
ut illius familiae alendae non suffecerit tale. Valde ergo anxius sum hic. Ego
nisi ex Tiguro haberem portionem, nescio quomodo tantos sumptus ferendo essem;
crescit familia, crescit quoque pauperum et exulum accursus. Ego hactenus fere
solus omnia sustinui. Quid agam? Petamne?
Atqui nunquam unquam aut uspiam quicquam petii, et parum habebit honestatis,
offendiculi plurimum. Cum ergo ego gravor, multo magis ille gravabitur, cuius
amplior longe est familia. Si nobis solis addatur aliquid, reliqui mordebunt et
invidebunt; si omnibus, reliqui sunt suis contenti nec maioribus opus habent
beneficiis. Video ergo gravari hac in parte Musculum non leviter neque immerito.
Ego illi sollicitudinem eximo, quibuscunque possum rationibus; meliora promitto.
Ut ergo praestare queam, tu quoque tuum communicabis mihi consilium; vix enim
est quicquam, a quo magis abhorream quam a petendo, atqui video necessarium
fore. Et iniquum est, cum nulla urbs opum ecclesiasticarum direptione ita se
inquinarit ut nostra, a nulla quoque urbe ministros parcius tractari quam ab ea
ipsa. Certe, utut alia habeam Tigurum redeundi argumenta, non inficior tamen
etiam hanc causam plurimum apud me valere et mihi multas parere cogitationes.
Iam 2. Martii, altero statim post reditum meum die, uxor mea denuo peperit
filiolum elegantem domino benedicente et fortunante nos, ipsi sit laus et
gloria.
Musculus hospes meus, et filia D. Iodoci testati sunt apud baptismum. ita
crescit prolis numerus singulis annis; crescunt simul et nutriendi curae. Eas
cum humanae sint, neque a D. Musculo abesse cogito; proinde non tam meo quam
illius nomine sollicitus sum et, quid agam, qua occasione, quo consilio, ignoro.
Tu suggere, si quid habes, sed propter illum; mecum enim bene agitur, dum salva
est conditio Tiguri. Sed cum ille aliunde nihil habeat et tantum non in fundo
iam parcere cogatur, video illi gravem imminere molestiam, qua urgente cogitabit
etiam de mutando loco. Quod ad familiam et suppellectilem eius transvehendam
attinet, dabo operam, ut commodo id fiat. Sentit iam nostrorum morositatem;
prudenter tamen non offenditur, sed modeste sustinet. Caeterum ex illo plenius
omnia intelliges. Appropinquat synodus; curis ergo et negotiis ita obruor, ut
vix possim etiam Musculo vacare horis prandii et coenae. Ecclesiastica dogmata
imprimuntur; quotquot volueris exemplaria mittet. Praefationem [in] priore
parte, quae satis aspera hoc tempore videbatur, mutilavi; posterior pars
conveniet operi neque nocebit authori. Pro tuis sermonibus ago tibi gratias;
erunt mihi utilissimae.
Nuncius, cui tradidisti, ad me Lausanam usque detulit omnia; ibi recepi et in
itinere magnam legi partem; perplacet ordo commodus et elocutio familiaris,
utilissimum utique futurum omnibus ministris opus.
^$Lausannae haec egimus: Composuimus negotium Corbelii cum reliquis. Zebedaei
vero cum aliis controversiam dirimere non potuimus, nisi quod pollicentur
utrinque pacem se servaturos mutuam. Interim tamen alii alios traducunt.
Conqueruntur infinita, ingentia. Homines contentiosiores non vidi unquam, qui
minutissima quaeque rigidissimo iure prosequi satagant. Viretus est doctus, aber
kybig et loquax. Zebedaeus ist inen zgschwind, kan inen inhalten. Hoc tamen
fecimus, ut speremus successu temporis defervescere posse aestus illos
contentionum. Ich ersorg erst den synodum übel mitt inen, wiewol alle andere
wältschen Capitel wol eins und mitt uns zfriden sind. Tantum episcopalis illa
sedes nescio quam quaerat prioritatem et praerogativam. Sunt. illic certe multi
viri doctissimi plurimique studiosi, et qui bene promoveant.
Placuerunt caetera omnia. Modo cessent hae partes et odia. Domini est
reconciliare animos; illum invocabimus. Habitum est etiam examen publicum
classium et publicarum lectionum. Examen sequebatur censura. Abdicati quidam et
privati stipendiis. Neque inutilis fuit haec visitatio. Bibliotheca instructa,
et certa pecunia annua ad eam conservandam et augendam deputata. Aedificiorum
etiam inquisitio facta, ut ruinosa restaurarentur etc. Et quod maximum et
summopere necessarium, didicimus proprie magis eorum cognoscere ingenia, et qua
ratione cum illis agendum, quod prius ignotum erat nobis omnibus. Postquam
Lausanae omnia expedita essent, Genevam profecti sumus. Calvinus me humanissime
excepit hospitio, simul convocans omnes fratres et ministros. Multa cum illo et
liberrime contuli. Venisset ad synodum. Sed ego, quid a Dominis constitutum
esset, significabam. Doluit illi quidem: non potui tamen omnino improbare
Dominorum consilium. Est vir pius et doctus, et qui in Gallia plurimum potest,
sed inquieti valde ingenii. Retinendus in offitio ita videtur, ut libere
intelligat, quid in illo nobis placeat, quid displiceat, quatenus accedere illi
possimus, quatenus non possimus.
Exhibet se humanum et facilem etc. Hinc ex altera Lemanni lacus parte
ascendimus, ita ut totam fere novam viderim provintiam.
^$A Lafatero Ludovico mitto tibi literas, quas Lausanae mihi tradidit. Egit ibi
integrum fere mensem in hospitio publico non sine sumptibus; fuit cum eo
Vulteius Hessus tibi notus; sed is iam adepta aliqua conditione discessit.
Meditatur Lafaterus in Italiam proficisci; dicit se literas expectare parentis.
Videtur non indoctus, sed graviores requirere mores. Haec tibi dico, quia patrem
summopere diligo et veneror; poteris ei rescribere et admonere eum; ego quoque
illum admonui, ut frugi sit. Sed videntur hii communes esse studiosorum mores;
memini me quoque aliquando talem fuisse.
^$Pro exemplari tuo contra I[nterim] gratias ago maximas; caute et prudenter
agam. Transferam post synodum; integro enim hoc mense studiorum meorum nullam
potero habere rationem. Copiam literarum vestrarum pro Musculo ad nos daturam
remitto; bene et recte omnia. Plura non possum, cum sim valde occupatus. Hodie
prosynodum habebimus; proinde haec quoque festinantissime exarata boni consule
et me, ut pergis, fave et ama. Dominus te custodiat et tibi tuisque omnibus
benedicat perpetuo. Salutem ex me, puerpera mea, domino Musculo etc. dicas uxori
tuae, suae et utriusque vestrum liberis, frabribus denique colendissimis
omnibus.
^$Bernae 7. Martii. Tam festinanter omnia, ut non possim relegere; nescio, si
quid exciderit. Si quid fuerit, proxime diligentius. 1549.
</tx>
<un>T[uus], quem nosti.</un>
<lz>[Adresse:] Fidelissimo domini nostri Iesu Christi servo D. Heinrycho
Bullingero, vigilantissimo Tigurinae ecclesiae pastori, domino suo
colendissimo. Zürich.</lz>
