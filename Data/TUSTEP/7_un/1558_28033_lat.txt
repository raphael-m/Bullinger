<nr>[28033]</nr>
<ae>Theodor Beza an Bullinger</ae>
<od>
Lausanne, 16. Februar 1558.</od>
<vo>ZÃ¼rich StA, E II 368, 91. / Orig.</vo>
<dr>Ep.Calv.2502(XVII, 37f)

<re>Regest</re>
<tx>S. Mi pater.
Paucis rescribo, festinante tabellario.
De Anglo illo non habeo quod tibi significem.
Memini quidem hac praeteriisse quendam, qui se istinc venire diceret, sed non est ita recens memoria ut possim apud me statuere quis esset neque an amplius aliquid ex eo intellexerim.
Hodie literas, quas (ad) me de ea re scripsisti, ad Calvinum nostrum misi ut, si fieri potest, ista sol(l)icitudine te liberet, quod sane et ego facerem perlibenter, expertus nimirum quam graves sint eiusmodi
molestiae.
Caeterum spero fore ut brevi, id est, intra triduum Bernam veniam, et inde ad te copiose scribam de quibusdam, quae malo nunc prorsus omittere, quam non satis diligenter explicare.
Tum quoque ad te mittam Camerarii scholia, de quibus magnas tibi gratias habeo.
De Goldio nostro non puto melius illi potuisse prospici.
Collocavi eum apud Beraldum nostrum, hominem sane eximiae tum doctrinae tum pietatis, quem nunc gymnasio praefecimus, dimisso senectutis caussa optimo sene Corderio.
Videtur autem ipse adolescens bonae indolis, quod vel eo coniicio, quod ultro petierit se apud eum collocari ubi arctiore disciplina contineatur.
Ego vero, mi pater, praeterquam quod hoc quicquid est officii studiosis omnibus ipsique ecclesiae dei debere me existimo, libens conabor etiam tum patris ipsius nobilis et pii hominis caussa, tum vero propter tuam et d.
Volfii commendationem illi omnia praestare quibus adiuvari illum posse et ad omnem pietatem et doctrinam acui existimabo.
Bene vale,
mi pater.
D. Iesus te salvum et incolumem cum bonis omnibus conservet.
D. Martyrem, alterum meum parentem, d.
Volfium, d.
G(u)alterum, patres denique ac fratres meos istic omnes salvere cupio in domino.
Laus. 16. februarii.
<un>Tuus Beza.
</un>
<lz>[Adresse:] Eximio Christi servo d.
Henrico Bullingero, patri mihi plurimum observando Tigurinae ecclesiae vere fido pastori.
Tiguri.</lz>
