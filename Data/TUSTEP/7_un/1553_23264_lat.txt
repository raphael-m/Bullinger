<nr>[23264]</nr>
<ae>Bullinger an Jean du Fraisse</ae>
<od>Zürich, 16. Dezember 1553.</od>
Zürich StA, E II 365, 140f.
Gr. I,  S. 342f.
Ego pro tua illa in me propensa voluntate beneficiisque cum
per d. Vergerium, tum per tuas litteras oblatis fateor me
tibi debere plurimum. Capitale est civi Tigurino vel
teruntium accepisse a principe aliquo. Sum autem civis, sum
et legum custos, sum huius ecclesiae pastor et minister.
Dominus Iesus conferat mihi, ut sim, quod audio. Peccatorem
et indignum tantis muniis me esse fateor; sed interim
gratiam conseq[u]utus propensam mentem habeo faciendi meum
officium. Utcunque vero nec civis essem nec huius ecclesiae
minister neque ullis obstrictus sacris capitalibusque
legibus, animus tamen meus libertatis cupidissimus necnon et
conscientia mea, qua a puero tranquilla per dei gratiam usus
sum, a muneribus horret et refugit. Saepe mihi dona a
magnatibus, synceris amicis meis, opima sunt oblata; ego
vero nunquam quicquam a quoquam accepi. Contentus sum meo
stipendio et, quam possum, frugaliter vivo frugalitatemque
meos doceo. Propediem pedem, quos dici solet, ponam in
Charontis cymbam; fere enim peregi vitae annum
quinquagesimum. Quod reliquum ergo vitae est, cogito, si
dominus deus meus mihi concesserit, in mediocritate vel
paupertate mea transigere. Theologos non decet in hoc seculo
thesaurisare, decet autem moderata vita ornare doctrinam
servatoris nostri Iesu Christi. Nosti auream illam divi
apostoli Pauli sententiam: "Est quaestus magnus <gr> h
eusebeia meta autarkeias</gr>. Nihil enim intulimus in
mundum, videlicet nec efferre quicquam possumus; sed
habentes alimenta et tegumenta his contenti erimus. Qui vero
ditescere volunt, incidunt in tentationem" etc. et reliqua,
quae nosti ex 1. ad Timoth. 6. cap. Oro sine intermissione
dominum, ut non tam ego quam omnes, qui in evangelio
praedicando servimus Christo, pontifici nostro maximo, et
ecclesiae, eius sponsae sanctissimae, sic praeparemur a
domino, ut cum apostolo eius semper dicere possimus:
"Didici in his, in quibus sum, contentus esse. Novi humilis
esse; novi et excellere (Ubique et in omnibus institutus
sum) et saturari et esurire, et abundare et penuriam pati,
omnia possum per Christum, qui me corroborat." Sic
loquebatur vas electionis ad Philipp. cap. 4. Haec verbosius
forte apud te non in alium finem expono, quam ut animi mei
institutum cernas et non existimes hic a me quicquam fieri
per superbiam aut contemptum. Praeterea non ingratum tuae
benevolentiae experieris. Sponte et ultro in omnibus piis
postulatis tibi inservire paratus sum et forte fidelius,
quam solent ii, quos tibi maxime obstrictos putas. Quoniam
vero novi liberalia ingenia, nisi mutuis certare possint
officiis, ingemiscere, age, reverende mi domine, iuva,
quantum potes, decertantes in eruenda et asserenda veritate
Christi evangelica, si non audatius, certe ne
perseq[u]utione crudelius atterantur; iuva, ut salutaris
illa omnibus hominibus veritas aliquando pure principi tuo
potentissimo et regno florentissimo innotescat. Scis autem
te hac in caussa non mihi soli gratificaturum, sed ei
magis, cuius totus es anima et corpore, qui te creavit,
redemit, vivificat et iudicabit. Vale.
