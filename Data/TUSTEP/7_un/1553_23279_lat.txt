<nr>[23279]</nr>
<ae>Girolamo Zanchi an Bullinger</ae>
<od>Straßburg, 28. Dezember 1553</od>
<vo>Zürich StA, E II 356, 740. / Orig.(Aut.)</vo>
<dr>Druck?</dr>
<re>Regest</re>
<tx>Gratia et pax a domino Iesu Christo.
Tam gratę mihi fuerunt literę tuę, doctissime atque
ornatissime Bullingere, quam quę unquam gratissimę,
quippe quę plenę officii, humanitatis, amoris. Ego
vero,
ut ad illas respondeam, non possum satis tua commendare,
tantum abest ut nimium exornem, atque hoc quidem non tantum
observantię erga te meę, quę tamen perexigua non
est,
quam dignitati, quę maxima est, rerum tuarum est
tribuendum. Illud certe est singularis humanitatis tuę,
quod me tuis et literis et amicitia dignaris meque in numero
amicorum tuorum tam humaniter reponis. Non tua interest
mihi, sed mea tibi gratias habere et agere perpetuas, quando
me nullius nominis hominem in tuam sanctissimam et a multis
desideratam amicitiam recipere sis dignatus, ex qua mihi et
honoris et utilitatis plurimum quoque accedat, tibi vero ex
mea nihil aut parum accedere possit. Hoc unum dumtaxat tibi
accedit: verus et fidus et perpetuus amicus, qui tametsi
prodesse tibi non possit, cupit tamen ex animo. Filius ergo
tuus mihi et longe carissimus et commendatissimus; deesse
illi non possum non solum tui causa, sed etiam quoniam sua
sese virtute, modestia moribusque christiano et filio tuo
dignis non mihi solum, sed omnibus carum atque amabilem
reddit. Hoc doleo, quod quę sua nimia est modestia ac
verecundia neque me neque rebus meis hactenus unquam est
usus, cum tamen nil magis exoptem, quam illi prodesse et
tibi gratificari. Hoc certo scito te tuosque omnes ex animo
a me observari et diligi; nil ergo gratius facere potes aut
tu aut tui, quam si mihi (modo aliqua in re aut prodesse aut
saltem commodare vobis possim) iubeatis. Quare obsecro, ut
iubeas; libentissime enim parebo et, quod iussisti,
lubentissimo itidem animo, quantum mihi per dominum
licuerit, pręstabo.
De amico illi non despero quidem, quando de omnibus bene in
domino est sperandum. Sed tamen res ipsa, (ut tibi ingenue,
sicuti semper facio, dicam) non solum non dat bene sperandi
animum, sed etiam ante datum adimit; nam Martyr noster toti
urbi, senatui et scholarchis carissimus, quippe cuius
honestissimos suavesque mores et multam eamque vere
christianam doctrinam multos abhinc annos bene perspectum
habent, iam in pristinum, quem . . . . . . antea hic
habebat, locum, restitutus esset, nisi ille et alter, adde
et vestratem, vehementer hucusque restitisset et viro etiam
nunc resisterent idque nullam aliam ob causam, quam aperte
prętexant, nisi ob rem sacramentariam, praesertim quod
libri de hac re ab eo et editi et foras dati sint. Voluerunt
eum sine conditione recipere, si confessioni de hac re
sacramentaria nomine etiam civitatis Argentinensis concilio
Tridentino oblatę subscriberet. Cum verba illa tam non
repugnent nostrę eique rectę sententię, si dextre,
quam faveant sę, si perperam et contorte intelligantur,
recepit Martyr, se facturum hac addita particula, si recte
et dextre verba illa intelligantur. Noluerunt admittere et
nunc tandem urserunt magistratum, saltem
curaret, quo concordię alias inter d. Lutherum et d.
Bucerum factę subscriberet Martyr, id est, ut Zanchus
quoque (sed, si deo placeat, quod minime placet)
subscribere cogeretur.Vidimus concordiam illam malam, cuius
tandem s'anctum] Bucerum pęnituit; ibi inter cętera
continetur corpus domini ab ipsis etiam impiis (ut te quoque
credo legisse) fide et pęnitentia carentibus manducari.
Recusavit ergo ingenue Martyr seque ne quicquam talem
concordiam approbaturum dixit. Hucusque res est reducta, ubi
et qui et quid impedimento sit, ne hactenus sit in fratrum
locum restitutus, facile videre potes. Quem exitum sit res
habitura, ignoro; spero tamen restitutum iri citra ullam vel
confessionem vel subscriptionem. Videor enim videre senatus
et civium fere omnium animos, quoquo evasura sit res, hoc
saltem boni ex illorum trium resistentia consequimur, quod
multi hac re commoti legent Petri de eucharistia
tractationes et disputationes, quo futurum spero, ut
plerique ipsam rei veritatem, deo tamen intus docente,
percipiant; quod ut fiat, rogandus est dominus. Iam vides,
mi d. Bullingere colendissime, quid spei mihi dent amici
illi; rogemus ergo dominum, ut suo spiritu illos illuminet
atque veram verbi intelligentiam doceat; nam in hunc finem
hęc tibi uni recensui.
Gratissimę fuerunt symmistarum tuorum salutationes; eos
igitur universos meo nomine tua dignitas resalutabit. Salvum
atque diu incolumem te cupiunt Sturmius, Dasipodius aliique
multi docti et pii viri. Servet deus istam vestram cum
omnibus piis et doctis viris ecclesiam. Vale, mi ornatissime
Bullingere, et Zanchum tuum, ut facis, ama. Mea quoque uxor
multam tibi salutem precatur. Iterum vale.
Argentinę  28. decembris 1553.
<un>Tui studiosissimus Hieronymus Zanchus.
