<nr>[27170]</nr>
<ae>Johannes Ehinger an Bullinger</ae>
<od>
Augsburg, 19. August 1557.</od>
<vo>Zürich StA, E II 345, 436. Orig.(Aut.)
Salve in Iesu Christo, qui vera et unica salus est.
Reverende vir, non est, quod de filio tuo Christophero sollicitus; nihil enim tam arduum, tam asperum erit, quod tua caussa non sim libenter subiturus, etsi me parum posse scio.
Illud tamen polliceor me, quecunque ad filii tui salutem et dignitatem videbuntur, tanto studio esse facturum, quanto tu et studio et officio in meo exilio fecisti.
Nichil enim magis in votis est, quam ut primum abs te, deinde a ceteris omnibus gratissime cognoscar.
Hec
tibi spondeo neque animo neque diligentia defuturum.
Deinde nolo te latere, quod extat libellus a doctore Iacobo Andreę Göppingensi, magnificum profecto opus, quod non tibi soli, sed et omnibus doctis non potest non esse gratissimum, quod etiam Lutheranis et Zwinglianis (ut vocant) maxime probatur et in re sacramentaria tam luculenter, vere et solide concordie egregium dedit specimen, ut sentires ipsum in id operis peculiariter incalescere et singulari quodam numine hunc deditum.
Si libellus
iste ad vos non pervenisset, iam dudum tibi misissem.
Non dubito tibi illa sua modestia valde probaretur.
Faxit deus, ut non solum papiste, sed etiam nos ex utraque parte veram et solidam queramus veram concordiam et ecclesie unitatem.
Audio papistas mira moliri contra veram concordiam ecclesie abutentes stoliditate quorundam fascinatorum, ut magis cum gladiis et fustibus quam veris ac solidis argumentis nobiscum colloqui mallent, et sunt, qui undique bella minantur.
Sed domino nos custodiente
tanquam pupillam oculi sui nihil possunt contra nos.
Dominus a Stetten rogat te, ut has inclusas literas domino Laurentio Agricole (cui ex me salutem dicas) facias certo quodam nuncio presentari.
Nunciavi domino Heldio et Mi    lo ex te salutem.
Sic etiam salutabis meo nomine dominum Bibliandrum et omnes bonos et doctos viros.
Raptim ocyssime Auguste 19. augusti anno 1557.
T[ibi] ex animo d(e)d(itus) Ioannes Ehingerus, quem nosti.
Summa eruditione et pietate ornatissimo viro domino Henrico Bullingero, Tigurinensi ecclesie ministro doctissimo dignissimoque, domino ac fratri suo eterna veneratione colendissimo.
