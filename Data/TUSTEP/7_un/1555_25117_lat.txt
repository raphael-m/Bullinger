<nr>[25117]</nr>
<ae>Wolfgang Musculus an Bullinger</ae>
<od>Bern,  2. August 1555.</od>
<vo>Zürich StA, E II 359,2949./(Orig.(Aut.)</vo>

S. D.   Posteriores tuas, compater in domino charissime, 30.
mensis praeteriti accepi. Quae de improbitate Lutheranorum
scribis, mihi iam antea ad nauseam usque innotuerat. Nihil
est, quod miremur in illis infrenem hanc et impudentem
maledicendi libidinem; melius instituti non sunt, benedicere
nesciunt, quia a praeceptoribus suis maledicentiam istam sic
imbiberunt, ut maledicta ex ore ipsorum ultro effluant, de
quibus antea non cogitarunt. Existimant se probe fungi  suo
munere, ubi conciones suas loedoriis in sacramentarios, ut
nos vocant, eiaculatis magna ex parte absolvunt. Orandus est
dominus, ut reducat eos ad meliorem mentem. Quam longe
aliter animatum convenit esse Christi ministrum? <gr>Polla
dei merimnhnai</gr>, inquit alicubi Basilius, <gr>kai pollaV
agruptouV nuktaV dienegkein kai meta pollwn dakruwn
ekzhthsai para Jeou thn alhJeian ton mellonta jiliaV adeljou
temnesJai.</gr>
Caeterum, quod Matheum Beyer attinet, qui has reddit,
deputarunt illi domini nostri singulis quartalibus anni
florenos quinque cum duabus frumenti mensuris nostratibus.
Exigua sane est annona pro necessitate eius, qui quatuor
liberos est cum uxore secum adducturus; verum quid faciamus?
Venit huc non satis in tempore; nostri magnis sumptibus
gravantur, praesertim hac tempestate, quare tenaciores sunt
solito. Dominus Hallerus non adest; caeteris consultum
videtur, ut huc veniat; sperant ipsam praesentem
necessitatem plura extorsuram.
Reliquum est, ut vos isthic hominem sumptu aliquo itineris
ad nos usque iuvetis, quandoquidem de suo non habet, unde
hospiti satisfaciat. De meo dedi illi dimidium florenum, quo
expeditius ad vos usque redeat. Non possumus bona cum
conscientia deserere tales. Quare te oro, compater
charissime, impetres a tuis viaticum ad nos profecturo; ubi
huc cum suis venerit, reliquam illius curam in nos
suscipiemus. Optime vale cum tuis omnibus. Salvi sint etiam
domini et fratres, d. Pellicanus, Bibliander, Gvaltherus,
Zvinglius, Hallerus vester praepositus et reliqui. Salutant
te fratres et mei omnes, praesertim Heinrychulus tuus.
Bernę  1555. 2. augusti.
W' olfgangus] Musculus, tuus in domino.

Praestantissimo theologo m. Heinrycho Bullingero, Tigurinae
ecclesiae pastori fidelissimo, domino ac compatri suo
charissimo.                                Tiguri.

