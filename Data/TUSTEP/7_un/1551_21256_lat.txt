<nr>[21256]</nr>
<ae>Ambrosius Blarer an Bullinger</ae>
<od>Biel, 29. Oktober 1551.</od>
<vo>Zürich StA, E II 357, 383. / Orig. (Aut.)</vo>
Bl. III, 143f.
S.  Pro literis illis tuis et communicatis mihi rebus novis
gratiam tibi magnam habeo. Utinam proximis comitiis sic
invicem vinciantur Helvetiorum animi, ut vanos se vates
fuisse intelligant, qui diversum se praesagire haud levibus
adducti coniecturis recte sibi videntur. Esset profecto
constans ista animarum consensio etiam potentissimo isti
C[aesari] magno terrori futura, qui malis artibus
potius quam fortitudine iam inde ab initio regni sui rerum
potitur. Precamur igitur cum nostris ecclesiis terrarum
cęlique unicum dominum, ut pacem melioremque faciem
propediem videamus.
Ex Augusta literas heri accepi, quibus scribunt
C[aesarem] omnino illic cum suis hybernaturum iamque
mensium aliquot inducias pactas cum Magdeburgensibus, quod
miles C[aesaris] in Pedemontanam mittendus fuerit.
Legatus a latere pontificis Lugduni in horas expectatur, qui
de pacis conditionibus cum Gallo tractet.
Scribit Augustanus pius mercator Lugduno Gallum ab Anglo et
Venetis impetrasse, ut natum iam sibi recens filium ex sacro
fonte levent iamque Venetorum legatum huius rei caussa
Lugdunum venisse, porro ad regem recta profecturum.
De Turci ferocia et crudelitate horrenda quotidie
scribuntur, nec ullicunde apparere iusta auxilia, quibus
miserrimi christiani de malis illis ita, ut par erat,
vindicentur; ita nimirum et erotici istius hostis gladio et
nostris ipsorum fraudibus et proditionibus prorsus ac brevi
conficiemur, ni alios nobis animos quamprimum inducamus.
Si quid forte de meis etiam rebus scire cupis, ego hic cum
meis bene habeo et ita profecto, ut quando omnino ab optimis
meis amicis abstrahere me domino visum est, malim hic quam
usquam alibi esse; metior enim me, quod debeo, meo pede ac
pastorum principi Christo gratias ago, quod veterano mihi
militi suo tale onus imponere voluit, quod auxiliari manu
sua adiutus ferre me humerulis istis utcunque posse video.
Tu me haud aliter atque iam inde a multis annis charitatis
tę visceribus constrictum tene ac cęlesti patri per
filium suum Christum pio patrocinio diligenter commenda.
Salveant omnes fratres, symmystę tui cum cęteris
clarissimis viris et amicis nostris, inprimis vero
sanctissima tua coniunx cum dulcissimis liberis, quibus ut
Christus ęternum faveat, obnixe precor. Valde quam
reverenter te salutat seque tibi commendat charissimus
Funclius meus, haud aliter, quam si germanus filius esset,
baculus senectutis et pars animę meę. Bene vale.
Bielis  29. octobris 1551.
T[uus] Ambr[osius] Bl[aurerus].
Praestantissimo doctrina pietateque viro d. Heinricho
Bullingero, suo non tam colendo quam omnium longe optimo
fratri.                                     Tiguri.
