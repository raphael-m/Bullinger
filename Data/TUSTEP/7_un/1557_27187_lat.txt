<nr>[27187]</nr>
<ae>Die italienische Gemeinde in Genf an Bullinger</ae>
<od>
Genf, 1. September 1557.</od>
<vo>Zürich StA, E II 368, 252.  Orig.
Gratia et pax a deo patre nostro et domino Iesu Christo. Amen.
Cum superioribus diebus, clarissime ac praestantissime Bullingere, dominus ad se collegerit Maximilianum Martinengum, ministrum ecclesiae nostrae, in quem statum ipsa ob eam causam adducta sit, non facile possumus verbis consequi, cumque diu ac multum etiam illo adhuc aegrotante inter nos deliberaverimus de alio pastore in eius locum sufficiendo ac viderimus, quanti sit momenti ad Christi regnum in nostra gente propagandum huic ecclesiae, si fieri possit, eum praesidere, cuius doctrina
caeteraque dei dona, quę potissimum in episcopo desiderantur, nostratibus facile perspecta sint, neminem sane habuimus, in quem unanimes, uti omnes fecimus, consentiremus, nisi d.
Petrum Martyrem.
Illum vero cum nunc videamus istic vobis esse obstrictum nec fieri posse, ut sacram vestram academiam relinquat et suam ecclesiae nostrae operam navet, nisi vos benigne permiseritis, nos, etsi huiusmodi nostra petitione fortasse vobis molesti futuri adeoque importuni videri possumus, vestra tamen omnium
summa humanitate ac benignitate freti, unum e nostris ad vos mittere non dubitavimus (misimus enim charissimum fratrem nostrum Nicolaum Balbanum, seniorem ecclesiae nostrae), qui illum a vobis nostro omnium nomine peteret.
Te vero, optime Bullingere, summis precibus oramus et per Christum obsecramus, ne nos, quantum potes, iuvare hac in re graveris utque ipse primum (si modo tibi iustum desiderium nostrum, si honesta petitio videtur, quemadmodum nos quidem existimamus) nobis d.
Petrum Martyrem
concedere velis, deinde alios cum in ecclesia, tum in republica, qui minus ad id propensi fuerint, ut idem faciant, hortari; scimus enim, quantum apud utranque et gratia et authoritate polleas.
^$Pluribus in praesentia tecum non agimus; reliqua enim coram Nicolaus.
Speramus te pro singulari tua erga fideles pietate summoque illo promovendae Christi gloriae studio, quo semper flagrasti, nobis in re tam necessaria minime defuturum.
Qua re nos et nostram ecclesiam tali beneficio tibi
perpetuo devincies.
Bene vale, vir clarissime, cui nos a domino salutem atque omne bonum ex animo precamur nosque ipsos et nostram ecclesiam pastore destitutam maiorem in modum commendamus.
Genevae calendis septembris 1557.
Tui observantissimi seniores, diaconi et ecclesia tota Italorum Genevae congregata.
Clarissimo viro domino Henrico Bullingero, ecclesiae Tigurinae primario pastori nobisque inprimis observando.
^$Tiguri.
