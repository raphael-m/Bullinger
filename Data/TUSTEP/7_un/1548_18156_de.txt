<nr>[18156]</nr>
<ae>Johannes Haller an Bullinger</ae>
<od>Bern, 13. Juli 1548</od>
<vo>Autograph: Zürich StA, E II 370, 73f. (Siegel....)</vo>
<dr>Ungedruckt</dr>
<re>Regest</re>
<tx>Gottes gnad zuͦvor! Lieber herr gfatter, üwer beide
schriben deß erschrockenlichen falß der schwäbischen stetten
bkümmeret mich und alle guͦthertzigen christen nitt wenig.
Gott erbarm, das eß darzuͦ kumpt, das die frommen lüt ire
kilchen verlaßen und inn das ellend müßend und alle
abgöttery so gwaltig innistet. Wir bittend gott stet, das er
alle die gnediklich erhalte, die uff sin einige hilff
vertröst der luge und trugnuß sich widersetzend.
^$Wie ir aber der vertribnen brüderen, sonderlich Musculi
halb ernstlich schribend, das wir das best thuͦn und üch
guͦte antwort wellind wüßen lan, wil ich üch allen bscheid
schriben, was ich gehandlet und wie es stand.
^$Uff üwer schriben han ich die brüder all zemmen gnan, mitt
inen beradtschlagt, sonderlich Musculi halb, wie imm zuͦ
thuͦn, diewyl er nitt nun von mir, sonder auch von üch als
unserm aller vatter sölich testimonium habe; sie auch
gebetten, inn für empfolen ze han, anzeigt, wie er sich
allweg gegen mir ghalten. Daruff si sich nun deß bedacht, si
möchting wol Musculo alles guͦts gunnen und thuͦn; die
wyl si aber bi nüwen uß dem span kan und Musculi bücher
verhanden syend und sonderlich by der widerpart für groß und
helig geachtet werdind, möchte sich lichtlich hie durch der
span wider erheben oder zum wenigsten der gegentheil die
köpf wider strecken und ein hügen han, so der, der ir
meinung wer, also in kem; bsorgend auch, die widerwertigen
von der burgerschafft wurdind sich an inn hencken, das bald
widerumb ein zwyendß gebe, es were denn sach, das er durch
ein offen gschrifft imm truck sich erklerte und bekante, wie
sine gschrifften zuͦ verstan und was jetz sein meinung
were, das si doch auch nitt eerlich hieltind, so er als vil
alß widerruͦffte. Derhalben ir meinung, da gantz still
zuͦ stand; denn es nitt wenig unruwen geberen wurde.
Welchß, diewyl es ansehens gnuͦg hatt, han ich nitt
darwider können, doch si gebetten, diewyl mir nitt zwyfle
auch uff üwer zugnuß hin, dann das er uffrecht sye, welle
ich üch unser bschwerd alle zuͦschriben, üwerß radß und
bscheidß darüber zuͦ erwarten, das inen auch nitt
mißfallen.
^$Desselben tags, nachdem wir selichs gehandlet, kumpt der
ander brieff mittsampt deß h(erren) Nägeliß. Ich bruͦfft
si all ylend zemen, laß inen üwer trungenlich beger der
gmeinen not und sonderlich widerumb Musculi halben, fand
ettlich guͦtwillig, doch nitt all, die do meintind, wir
söttind uns keine Schwaben uff den halß laden; es wer nie
nüt guͦts uß inen gfolget, und so man die ufnem, wurde der
lauff gar volgen etc. mitt derglichen mer. Ich ermannt sie
zuͦ betrachten, das inn der gmeinen not weder Schwytzer
noch Schwab zuͦ bedencken wer, sonder was christenlüten
ampt wer, was barmhertzigkeit, gott gefiele und er an uns
forderte. Hett gern ghan, das sie all mitt mir werind für
radt gangen und alß christenliche brüder helffen für die
armen bitten inn der tringenden not. Ich möcht eß aber nitt
erlangen; si woltend nitt für schüßen, minen herren ein last
ufzuͦtrucken. Das schrib ich üch allein vertruwlich, das
ir sehind, wie gar hie die gmüter 'über alle die erbitteret,
die nun ushin inhin kommend, wie si joch gsinnet syend, das
ich inen, alß die das lang zänck erhitzget hatt, nitt zuͦ
argem rechnen. Wölt doch, si werind mansuetiores und ließind
nunme die milch nider. Ich seit inen, ich wurde bi minen
herren darumb anhalten, wie ir mich hießind, damitt üch
guͦte antwort, wie ir begerend, werden möchte. Gieng
daruff zuͦ dem h(erren) schuldtheß Nägeli, bracht imm den
brieff, zeigt imm auch Musculi halb, wie die sach stünd, was
ir mir beide mal geschriben; batt, inn und andre befolchen
ze haben. Er gab mir auch sin brieff zuͦ lesen, enbot sich
vil guͦts; doch wölle er den handel an min herren langen
lan. Am donstag bracht erß für radt; erkantend min herren,
man sölte mich bschicken, diewyl ich Musculi kuntschafft
hette, das ich si berichtete sineß wäsenß. Das ist gschehen
uff hütt frytag. Darzwüschend habend mich vil miner
gn(ädigen) herren privatim Musculi halb gfraget und siner
bücheren; dann schon bi inen allen das gschrei was, er hette
wider unser disputation gschriben, sött deßhalb nüt, das er
brüfft wurde. Ich berichtet si privatim wie auch hütt
publice vor rath, was kuntschafft, fründtschafft und
einikeit ich duß mitt imm ghan, wie er predget, was sin leer
und läben, auch glerte, und das auch ir imm kein ander
testimonium gebind, dann ich bishar thon. Darnach welt ich
inen keinßwegs verhalten han, wie er durch den Butzer auch
inn die luterisch concordi gfürt und also verhofft, alles
gfridet sin; habe auch nach der form diser concordi und
verglichung hernach alles das gstellt, das er in sinen
commentariis, auch catechismo vom nachtmal hab laßen usgan,
also das er sich deß gflißen, also zuͦ schreiben, das er
endtwederen theil erzürnte; doch hab er nieman bnamset,
gschriben oder nantlich antastet. Darbi ich auch anzeigt,
wie das uns etwas abschühenß brechte, so inen imm evangelio
dienetind, die wyl wir besorgen müßtind, es möchte von wegen
deß gegentheilß unrath gebenn; welte eß deßhalb iren gnaden
heimgsetzt haben. Darnebend truͦg ich für den gmeinen
handel, bat, hierinn uns etwas trosts und hoffnungs
ufzuͦthun [Satz am Rande nachgetragen]. Daruff min herren
dise erkantnuß thon: diewyl die sach mißlich und sorglich
und aber wir guͦts von Musculo zügetind, da doch sine
bücher anderß lutetind, weltend si nüt endtlichß bschloßen,
sonder mir hieby befolhen haben, mitt üch wyteren rath zuͦ
halten und üch unser beschwerd, so wir daruff hettend,
anzeigen; was ich dann raths und guͦts funde, sölt ich
wider an si langen laßen. Deß gmeinen handelß halb könnind
si nitt wol zvil zuͦsagen, diewyl der zuͦlauff zgroß sin
möcht; so aber guͦt eerenlüt, und die imm sacrament nüt
verschreit oder mitt irriger meinung verhafft, wellind si ir
hilff und trüw nieman abgschlagen han; denn sie gsinnet
gsunet syend, gegen den frommen sich alß christenlüt zü
erzeigen. Das mög ich auch üch zuͦ wüßen thuͦn.
^$Also stat der gantz handel. Hieruff, lieber herr gfatter,
bitt ich üch, ze helffen und ze rathen. Musculi halb sorg
ich, eß welle hie fel sin; dann h[err] Joß und sonderlich
Textorius hefftig werend. So wett ich ungern ein unlust
machen, wiewol ich Musculo das hertz imm lyb von siner
glerte und frommkeit halb möcht mittheilen. Will üch darumb
umb gotts willen bätten han, ob er schon hie nitt angnan
wurde, ir wellind inn von Zürich nitt lan. Er mag auch bi
üch allerbast uß aller suspition kon, sonderlich so er
gschrifftliche erklerung siner meinung gebe. So das gschehn,
möcht er mitt der zyt hiehar kon, so nun bewilget zyt uß
were; dann ich inn warlich ungern von handen lan, voruß
diewyl er sin zuͦflucht zuͦ uns hatt. Sine commentaria
hend ir bsehen cum iudicio, auch üwer iudicium imm druff
gschriben; möcht wol lyden, ir brichtetind uns üwer meinung.
^$Der anderen brüderen halb, so nitt verschreit, wend wir üch
dest mee abnen. Gervasius hatt den bry bi unseren auch
verschütt. Raßdorffer ist her Josen bkannt, gfallt imm auch
nitt zum basten. Ich hab inn allweg ghört rümen. Am
Naogeorgo<f1>Siehe u.a. Basel, Matr. II 69, Nr. 28.<fe> schüch ich nüt dann die sächsisch sprach. So
Xystus kem, den land uns werden. Musculo han ich allen
handel zuͦgschriben fründlicher wyß, bittende er welle
bedenkcne daß groß übel, so lang dise kilch plaget, und nitt
zürnen, so er schon sehe, daß man sorcklich und
fürsichtiklich handle; han den brieff bi h[ern] Ott
Heinrychen reutmeister gen Basel gschickt, diewyl ich acht,
er seye nunmee da. Der laßt üch fast grüßen; stat in einem
kauff mit j[unker] Hartman von Halwyl eines sitzes halb
zuͦ Araw; weiß noch nitt, wie es stat.
^$Der nüwen zytungen halb danck ich üch trülich, das ir uns
alle ding so flyßig wüßend land. Bittend, ir wellindß auch
fürhin thuͦn; dann wir sonst hie spat etwas vernemmend. So
wend wir uns auch flyßen, was bi uns ist, stets zuͦ
schriben.
^$Lausannense negotium sic pendet adhuc tum etiam
scholasticum, ut in proximis scripsi literis; scholasticum
absolvetur brevi. Quod Tigurini concesserunt in formulam
iurisiurandi impiam exhibendam impiis iam verum esse
cognosco. Hagius enim, qui legatus fuit Badenae, mihi
retulit. Hodie inter diacosios conclusum et decretum est,
quod nullam aliam quam divinam illam iuramenti formam
admittere velint. Adversarii urgent, ut eadem ubique
retineatur forma. Quibus instantibus facile Tigurum se
explicare denuo posset, atque utinam! Nam quantum sit
peccatum et quo delabamur, si per creaturas iurare aliis vel
occasionem demus, nemo [non] agnoscit. Non mirum, si illius
nomen deseramus in tam sacra religione, dominum etiam
deserturum nos nominisque sui destiturum auxilio.
^$Interim illud legi, pro quid non inveni absurdissimum,
scelestissimum! Quam tergiversatur malignus daemon in
iustificationis negotio, atque nisi ungues et aures
considerares, hoc est ea, quae sequuntur, non asinum, sed
vere leonem esse putares. Illud adhuc legunt amici quidam.
Promisi Petrus Arburgensi me illi quoque per praefectum suum
misurum; is ad te iterum perferet intra octiduum; nam se
Tigurum profecturum aiebat.
^$Salutant vos fratres omnes D. Iodocus, Textorius,
Eberhardus, Nicolaus. Es grüßt üch auch sonderlich min herr
schuldtheß Nägeli, inn deß nammen ich zuͦ guͦtem theil
schriben; dann er mir befolhen, in sinem nammen zuͦ
schriben und üch zuͦ danken üwerß fründtlichen zuͦ
schribenß; er sye bereit, üch wo er könn, zuͦ dienen; er
habe selb nitt vyl zuͦ schriben, zuͦ dem er ungern
schrib und inn sur ankomme. Voruß aber, diewyl ir nitt on
rath beider miner gn(ädigen) herren burgermeisteren
schribind, so sölle ich auch also in sinem nammen antworten.
Er befilcht mir auch sonderlich, si beid min herren
burgermeister wider zuͦ grüßen. Das wellend von mindtwegen
usrichten und si auch in minem nammen grüßen. Hiemitt sye
gott mitt üch! Grüßend mir auch die fratres alle, D.
Pelicanum, Theodorum, Gvaltherum et meum illum Hopperum,
cui, si magis per ocium licuerit, rescribam. Familiam etiam
tuam meo meaeque familiae nomine.
<odtx>Bernae 13. iulii 1548.</odtx>
<un>Tui semper studiosissimus Ioannes Hallerus.
</un>
<lz>[Adresse] Clarissimo viro D. Heinrycho Bullingero,
domino et patri suo perpetuo colendissimo. M. Heinrych
Bullinger.</lz>
