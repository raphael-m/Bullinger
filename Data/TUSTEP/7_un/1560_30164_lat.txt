<nr>[30164]</nr>
<ae>Johannes Haller an Bullinger</ae>
<od>
Bern, 11. September 1560.</od>
<vo>Zürich StA, E II ..., ... . / Orig.(Aut.)
S.Badenam profecti sunt d.
Nicolaus a Diesbach et dominus Emanuel.
Diesbachius tibi communicabit, quę erunt nova.
Gratę illi admodum fuere tuę proximę; puto illas in senatu quoque lectas esse.
Communicavit eas mihi etiam.
Melduni nihil est actum, eo quod arbiter Svitensis non comparuit.
Quinquepagicos audiveramus alteram legationem ad Valesianos missuros, et nostri de eo Valesianos praemonuerant; sed interea non audio, quod quenquam miserint.
Ex Badena forte cognoscemus aliquid.
Nescio
adhuc, an nostri legationem ad Heremum sint missuri necne.
Obscuri intellexi per affinem quendam, qui Lucernae senatorii ordinis est, Quinque P[agos] cum Sabaudię principe confirmasse foedus; quibus tamen conditionibus, nescio.
Ita miseri nihil intermittunt, quod in odium nostri fieri posse putant; sed spero deum aliquando humiliaturum ipsos.
Nostri octiduo post Martini Neocomi cum duce Sabaudię agent.
Dominus faxit, ut prosper sit rerum eventus et omnia foeliciter succedant! Ex
Gallia multo nunc tempore nihil certi cognovimus.
Quod studiosos vestros attinet, quos revocastis et qui has deferunt, Svitzerus videlicet et Abbencellerus, bene se hic gesserunt, ut bonum possimus illis pietatis, modestię et diligentię praebere testimonium, et rogamus, ut sint vobis commendati.
D. Musculi Locos te accepisse spero.
Salutat is te; idem faciunt quęstores, socer, Zehenderi, Fellenbergerus.
Saluta domum tuam universam meo nomine.
Mater mea salva et incolumis per domini gratiam ad nos reversa est, quę et ipsa te tuosque omnes salutat.
Bernae  11. septembris 1560.
                                                Ioannes Hallerus tuus perpetuo.
Clarissimo viro d.
Heinrycho Bullingero, Tigurinę ecclesiae antistiti fidelissimo, domino suo honorando et compatri dilectissimo.
