<nr>[23262]</nr>
<ae>Simon Sulzer an Bullinger</ae>
<od>Basel,  13. Dezember (1553).</od>
<vo>Zürich StA, E II 336a, 358. / Orig.(Aut.)</vo>
S.   Valde miror, quid tam altum de rerum Germanicarum statu
silentium daturum sit tandem; vix enim tam diu unquam
antehac etiam nostri ex Germania minus acceperunt. Sed
dubium non est monstri aliquid imperatorem alere neque
Albertum facile quieturum cum Heinrico Brunsvicesni, nisi
utrumque fragat pectus domini manus. Ex Gallia accepi die
hesterna ex filio<fn>Ein Sohn von Gabriel Arnold hieß Matthäus (dieser starb 1572); s. Markus Nadler, Neuburg an der Donau, München 2004, S. 233.</fn> Gabrielis Arnoldi virum quendam doctrina
pietateque insignem ustulatione horribili sublatum esse, sed
infracta constantia animi perdurasse in finem. Similia
narrant et alii complures. Dedit vero idem Gallus etiam ab
Helvetiorum discessu longe lateque incendia adusque
Bruxellam fere, quibus consumptos aiunt bis mille pagos et
commeatus frumentorumque tantam copiam, quanta toti
Helvetiae in annum alendę suffecisset. Unde miseri
agricolae cum suis in sylvis hybernare coguntur et alii fame
contabescunt alli ad latrocinia et praedationes
convertuntur, nullae ut sint viae tutae amplius in longis
admodum terrarum spaciis. Hi fructus bellorum sunt, a quorum
commercio utinam nos essemus immunes. Porro, dum haec
scribo, accipio ex Augusta copias Alberti, quas habuit in
oppido Liechtenfeld, 9 vexilla, in deditionem venisse et
potestatem H[einrici] Brunsvicensis, capitaneos duos
capite truncatos, reliquos vero exutos armis iurare coactos
deinceps se Alberto nunquam, contra imperatorem vero,
Ferdinandum et confoederatos intra annum non militaturos
atque ea re animadversa Albertum cum 2000 equitibus
Swinfurtum confugisse et oppidum prius munitum praesidio 12
vexillorum vehementius firmare et denuo se ad resistendum
parare. Perrexit vero H[einricus]
Brunsvicensis ad occupandam Alberti ditionem, in qua Berreut
iam obtinuit et obsidione cinxit Blasemberg, quod invictum
existimatur, nisi fame potius quam armis expugnetur. Reginam
Angliae aut regnum potius ambiunt proci filius imperatoris,
filius Ferdinandi et Sabaudus, ut ferunt; sed resistere
dicuntur Angli et nunquam concessuri, ut alienigena rerum
apud ipsos potiatur. De Turca et Vercellis nil dicebat se
Copus habere, quare cupio, ut scribas, si quae habes. Sed
vale cum tuis. Basileae  13. decembris (1553)*.
T[uus] Sulcerus.
Eximio viro d. Heinricho Bullingero, domino et fratri
observandissimo suo.
*  Die Jahreszahl ist von anderer Hand beigesetzt.
