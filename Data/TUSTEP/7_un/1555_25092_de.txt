<nr>[25092]</nr>
<ae>Bullinger an Simon Sulzer und Marcus Bertschi</ae>
<od>Zürich,  15. Juni 1555.</od>
Zürich StA, E II  371, 654r.-655v.
Gleichzeit. Kopie mit aut. Notiz.
Gott mitt uns allen. Es habend ein zyt har ettlich eerenlütt
vermeint, so die evangelischen Ort inn händlen, den glouben
belangend, früntlich und vetruwtlich einanderen ir anligen
und anschlag wüßen ließend, wurde es alles dester
einhälliger und glücklicher ghan. Dorum jetzt min herren an
üwere herren ir anligen deß pundtschwerens halb schribend.
Da bitten ich üch, ir wellind vertruwtlich hiervon reden
mitt h. burgermeister Branden etc. ouch anderen vertruwten,
und üwer bests thun, das man einerley meinung sye, und
früntlich ann die überigen Ortt begäre, das sy uns by unser
religion blyben laßind, wie wir sy etc. Das mittel wirt von
den Orten fürgeschlagen, das min herren willigind, das man
den eyd inn allen orten gäbe glych, by gott und den
heyligen, unnd sölte das der bott von Zürich thun, wo nitt,
der von Bern, wo nitt, der von Lucern; doch sölle inn den
evangelischen Orten nieman genötiget werden, die heiligen
nachzunämmen, doch söll es fry sin nachzunemmen.
Sölichs beschwärt min herren billich, nitt das sy den
vorgang imm eyd gäben nitt haben werdint, sunder Lucern,
sunder das man inen ein formm uffträchen will, die unser
religion ungemäß; sunst wellend sy denen von Lucern gern
nachgäben, das sy inn den bäpstischen Orten den eyd by den
heiligen gäbind, diewil sy den nitt gäben wellind. Wellend
auch sölicher bestetigung zefriden sin, allein das man sy
und andere evangelische Ortt nach irer religion schweeren
laße. Insonders so sy sagind, es sölle nieman zwungen sin,
sy nachzunemen, worumb soll man denn sy vornemmen? Eerenlütt
besorgend nitt unbillich, es geschähe zu großem nachteil
unerer religion. Imm lantfriden hatt man gesagt, man wölle
sy blyben laßen by irem waren, altten glouben. Söliche wort
habend sy bißhar dohin zogen und noch, wir habind inne
brieff und sigel gäben, das ir gloub der waar, alt sye.
Jetzund, so wir die formm offenlich inn den kilchen vor
allen gmeinden der evangelischen gäben laßend, werdend sy
das erst dahin bruchen, ir gloub sye der rächt, wirt die
glöubigen ußert der Eydtgnoschafft aergeren und die
unglöubigen stercken unnd wirt unseren kilchen ein schantmoß
angebränt. Darzu sol man erst unseren erlouben oder
bewilligen, das sy ouch also schwerend. Was ist das anders
dann vom glouben abträtten? Solomon bewilliget sinen
wyberen, götzentempel zu buwen, unnd die gschrifft sagt, das
er habe abgöttery getriben; zwaren hatt er den zorn gottes
und allen unfal uff sich gefelt.
Wenn unser Eydtgnossen fordertend, wir soltend einen tag
laßen mäß lesen, diewil sy inn botten wyß by uns werind, und
bilder uffrichten, doch das nieman der unseren dorzu gienge
zu inen, onet der es gern thäte, wurdent wir inen das
gestatten? Gar nütt. Worumb wöllend wir sy dann vorernempter
gstalt unserem volck den eyd inn unseren kilchen laßen
gäben?
Es ist nit ein gering ding umb den eyd, ist auch nitt nun
(alls ettlich sprächend) umb ein wort allein ze thun, sunder
umb den gantzen glouben. Der ist ein knopff und band der
religion unnd policy. Policarpus, der heilig martyr, wolt ee
sterben denn schweren Fortunam Caesaris. Und tringt min
herren nitt ein kleins; dann also werdend sy berichtet von
dem eyd inn dem wort gottes:
Es sind heitere gebott gottes, das man allein schweeren söll
by gott, alls Deut. 6. 10., Psalmo 63., Jsa. 45. 65., Jer.
4. etc. Dargägen sind auch verbott, das man gar nitt
schweeren sölle by denen, die nitt götter sind, ja sy auch
nitt nämmen Apo. 23. Josue 23. Jer. 5. Sopho. 1.
Der eyd ist ein bezügen by dem höchsten gutt, das die eewige
warheit ist, auch unsere hertzen kendt. So wir nun die
heiligen näbent gott setzend, bekennend wir, das ouch sy
unser höchstes gutt sind.
Der eyd ist ein bekantnuß, wer uns hälffen und straffen mag;
dann wir sprächend, das mir gott also hälff. Setzend wir
hinzu: und die heiligen, so bekennend wir, das sy uns
hälffen mögind etc.
Ja der eyd ist ein anruͤffen gottes; dann man spricht:
Also bitt ich, das mir gott hälff. So man hinzu setzt: und
die heiligen, hatt man sy angrüfft, unnd giltet nitt, das
ettlich sagend, die heiligen heyssind imm heiligen, verstand
hymel, oder heyßind die läbenden heyligen. Dann also
verstand es unser Eydtgnossen nitt, sonder die seligen imm
hymel. Hie aber soll ein glöubiger kein glychsnery tryben.
Wenn man die eer, die gott allein hört, den creaturen gipt,
ists ein gottslesterung, wie man klar sicht Acto. 14. inn
thaaten und worten Pauli, der sin kleyd ryßt, alß man im
wolt opferen. Da sol kein oberkeit mitt willigen lesterung
under den iren laßen fürgan.
Hiemitt werdend darumb die pündt nitt zerstört. Es sind
underscheidenlich zwey ding, die pündt an inen selbs und das
pündtschweeren. Die pündt an inen selbs sind die artickel
von land, lütt gericht, frygheit, grächtigkeit und deren
erhalltung, trost und hilff; ist ein ußerlich ding, gadt den
glouben nütt an. Das schweeren aber ist das vestnen der
pündten und gadt den glouben an.
Unsere vorderen habend geschworen zu den heyligen, wie
dozmal imm bruch was. Es ist aber kein pundtsartickel, das
man nitt möge anders schweeren dan nun by den heiligen, und
wenn es schon were, so gillt doch gott sein gebott und pundt
mee. Das ist aber ein pundtsartickel, das man sölle
schweeren. Hie kumpt nun der lantfrid, nach den pündten
jetzund im underscheid deß gloubens gemacht; der laßt jede
pardth by sinem glouben blyben und gipt uns jetzt formm, wyß
und maaß, wie man sölle schweeren, wir by gott, sy bin
heiligen.
Hiemitt so blipt der pundt und das pundtschweren, ja wirt so
vil vester dann vor, so vil höher wir gott habend dann die
heiligen.
Wenn man nun sagt, man wölle gern sähen, wer schweeren und
pündt hallten wölle, mögend wir wol sagen: wir wänds
hallten und ouch schweeren. Und wie wir die imm pundt sind,
nüttistminder könnend imm pundt sin und den halten, ob wir
glichwol eins anderen gloubens worden, also könnend wir ouch
wol schweren, ob wir glychwoll nach unserem glouben
schwerend und nitt wie von allter har.
Wenn man uns darby nitt will blyben laßen, ist wol ein
zeychen, das man etwas anders suͦcht oder nun ein kyb
trybt.
Doch were dem also zu begegnen: wir könnend umb der
menschen und menschlicher pündten willen gott und sin pundt
nitt übergäben noch begärend wir nitt, mitt den uneins ze
sin, die unsere Eidtgnoßen heyßend. So gäbe man die antwurt,
man wölle pündt nütt dest minder hallten, alß ob sy
gschworen werind, so man diser zytt nitt eins könne werden
der formm halben, so doch die pündt selbs zugäbind, sy
werdint gschworen oder nitt, söllind sy eewig sin. Mitt der
zytt werde man einanderen baß verstan, etc. Sölichs alles
verstand imm besten. Gott mitt üch. Datum inn yll. Zürich.
15. iunii 1555.
H[einrych] Bullinger.
An die predicanten zuͦ Basel h. Sultzern und Marxen
Betschen etc.
[Nur diese Adr. u. einige kleine Zusätze von Bull.s Hd.
beigefügt.]
