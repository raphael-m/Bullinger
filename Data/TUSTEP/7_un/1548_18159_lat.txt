<nr>[18159]</nr>
<ae>Eberhard von Rümlang an Bullinger</ae>
<od>Bern, 13. Juli 1548</od>
<vo>Autograph: Zürich StA, E II 346, 247. (Siegel....)</vo>
<dr>Ungedruckt</dr>
<re>Regest</re>
<tx>Gratia et pax a domino, fidelissime et candidissime D.
Bullingere, libenter scriberem auspicatiora, ad que
obtinenda sedulam operam impendimus omnes, si modo
successisset et eventus conatibus respondisset. Omnes sumus
paratissimi in nullis tibi non obsequi; verum quando petimus
et accedimus cordatiores, maiore ex parte percipimus nomen
D. Musculi illis magis cognitum, quam ęstimabamus. mox
quęrunt: "Estne ille, cuius libros Sultzerus suasit et
obtrusit nostris concionatoribus?" Quod quam negare non
audeamus, male excipimur; indignantur siquidem et nos
improvidos atque aparum circumspectos iudicant, qui rursum
videamur velle periclitari; nobis perspectum esse debere
ingenium eorum, qui Luthero subscripserint, nos seductores
exclamarint et condemnarint atque omnem culpam et molem
indignationis omnium in nos corrivare et declinare
voluerint, quod scriptis et libris editis palam extet,
quibus etiam ager noster sit refertus. Quid quod iam in
articulo angustię aliud dicant? Si bene, inquiunt, "ab
initio constitissent, deus fortasse hanc diram suam iram et
ultionem a Germania avertisse. Et cum omnibus his fuerimus
ludibrio, qui id ipsum non semel re ipsa experti simus,
utqui ob satanicam hanc tergiversationem conflictati simus,
pręstare nos frui parta pace ecclesię. Quod ad
Cęsarem attinet, si nos oporteat experiri, quod deo nos
committere nos debeamus, utqui nullum locum refugii sciamus,
proinde nos vel ad mortem acerbam vel ad cruentam victoriam
parare et instruere oportere concepta erga deum confidentia,
quod nos non sit destituturus. Parum itaque videri consultum
esse illis quicquam committere, cum formulę eorum
loquendi ex diametro nostrę disputationi, reformationi,
habitis synodis et iuramento repugnent. Et quia verba sint
propter res decuisse has istiusmodi vocibus aperte expositas
et illustratas, ut nolim res ipsę a posteris ad sonum
verborum detorqueri et rapi possent; nam inde purioris
religionis ab initio cladem extitisse omnibus esse in
confesso et constare. Et licet aperte retractarent ea,
quę sive aliorum suggestione inducti sive privata
imbecillitate aut demum lapsu humano admiserint, quod
ingenui hominis opus videri possit, si hic honor veritati
deferatur, quę et digna sit, si quis serio ad eam
adspiret, cui aperta contestatione suus nitor et candor
tribuatur, fortassis tamen et hoc ipsum ipsos detrectaturos,
quod periculosum fore ideo censeant, quod dignitatem suam
isto sint offensuri. Repetitur quoque memoria doctoris
Sebastiani [am Rande hinzugefügt: Seb. Meyer] exemplum, qui,
cum Luthero subscripserat, licet tamen et idem Sebastianus
summo numine attestato apud nos iurarit, nihilo minus tamen
maximum inter nos incendium excitavit et nostra aperta
sententia repudiata, posteaquam se satis commode
insinuasset, virus deinde suum et aculeum exeruit et uam tam
acerbam obtrusit, unde dentes diu obstupuerint.
^$Experimur sane te plurimum apud nostros valere, ut multis
doleat, quod in huiusmodi hominibus promovendis tam obnixe
adlabores, qui coryphei fuere in nac doctrina vel fovenda
vel fovenda vel provehenda; facerent tuo nomine, quicquid
inoffensa ecclesia possent. Verum, quicquid isti profugi iam
pollicentur, id dumtaxat angustia coactos facere et non
studio veritatis videntur; parum itaque esse cautum illis
fidere, ut qui ex natura verbosiores sint, quibus etiam
multi, quos adhuc apud nos Svevos habemus, nobis
imposuerunt, quos eiici salubrius censent quam alios
superinduci. Semper illorum integritate reservata, qui
solide nobiscum senserunt nec Luthero subscripsere neque
adversus nos libris editis invecti sunt aperte aut alias
tacito etiam nomine nostram religionem perstrinxerunt.
^$At si paupertas quoscunque, quicquid sensissent,
affligeret, prompti omnes sumus, ut illis suppetias et
subsidia contribuamus; in hoc certe erimus propensissimi,
quo ipsi se in hoc a nobis destitui conqueri nequeant.
^$Pręterea petimus, ut ad nos scribere posthac velis et
non neglectis nobis ad consulem sive senatum; nam inde
facile error non expiandus committeretur, quod non modo
nobis, sed aliis bonis viris opportunum fuisse visum est, ut
negotium non crasse ad senatum fuisset relatum; potuissemus
enim exquirere, quando res fuisset tractanda. Simul petimus,
ut non repentine credas teque lenocinio verborum delenitum
duci non sinas; norunt quidem multi occultare et supprimere,
quod sentiunt, et expectare opportunitatem et occasionem.
^$Et quo breviter atque absolute scias, quicunque sunt
duntaxat in suspitione, quod cum Luthero sive Bucero
conspirarint, hos cordatiores execrantur, ut qui in causa
sint harum omnium afflictionoum. Tales quod ex humeris
excussimus, denuo illis nos submittere et ab illis gravari
et molestari aversamur. Nam et Sultzerus et Battus possent
dicere: "Nos tantum horum scriptis addicti fuimus et his usi
sumus; quodsi qutores ipsos eosdemque alienigenas apud vos
recipitis, qui nos, discipuli duntaxat eorum et indigenę,
a patria excludimur? Id cum ultro citroque boni viri
nobiscum conferant et illud hoc modulo metiantur, semper eo
propendunt, ut malint nos ab his adhucdum non turbatos, non
quoad subsidia ferenda (quia parati sumus ad inopiam eorum
sublevandam), sed ad doctrinę clavum concredent. Inde
quoque credimus esse, quod senatus negotium hoc suspenderit
libenter diceremus ipsos fortassis velle id sublatum. Verum
nos, quocunque possumus modo rem mitigare omnibus viribus
tentabimus neque cessabimus, si quando deus optata
suppeditare dignetur.
^$Hęc boni, optime Bullingere, desidero consulere velis,
quod non e me ipso, verum etiam iussus a domino Iodoco,
Webero et Nicolao scribo ut aperte intelligas, quid ii, cum
quibus hincinde locuti sumus, sentiant. Quę eadem et D.
Hallero, licet tectius obviarunt; verum is per se scribit,
tamen plerique ab adustis ignem vitari debere censent et
suadent.
^$Vale optime. Salutabis nostrorum omnium nomine omnes doctos
et Musculum, cui omnia salubria optamus et precamur. Vale
rursum cum omni tua familia.
<odtx>Datum Bernę die 13. iulii anno 1548.</odtx>
Omnes veremur, ne
vulnus, quod coaluit, rescindatur.
<un>Totus tuus Eber(hardus) a Rümlang.
</un>
<lz>[Adresse] Vigilantissimo, doctissimo fidelissimoque viro
D. Heinrycho Bullingero, pastori Tigurinę ecclesieę
primario, suo semper imprimis reverendo et observando domino
et patrono.</lz>
