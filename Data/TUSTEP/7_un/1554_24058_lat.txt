<nr>[24058]</nr>
<ae>Baptist Johannes Wisamer an Bullinger, Bibliander und Gwalther</ae>
<od>Hamburg, 28. Februar 1554</od>
<vo>Autograph: Zürich StA, E II 338, 1501ff</vo>
<dr>Ungedruckt</dr>
<re>Regest</re>
<tx>Salvete.  Quas ad humanitates vestras dedi literas postridie
Barptolomaei anno etc. 53., ornatissimi viri, interceptas
timeo, non quod eximii aliquid in eis perierit, sed ne mihi
accersant periculum. Rescripserunt enim amici a Francofurdia
vas quidem, in quo pannus Delphicus, secius, quam
expediebat, post nundinas advenisse; de literis autem, quas
ab Hamburga Antwerpiam (quod illo tempore apud nos
periclitabantur peregrinantes) transmisi atque inde
Francofurdiam deferendas curavi, prorsus nihil indicarunt;
eas itaque nunc denuo mitto, quae tales fuerunt: "Non vos
ignorare puto" etc.  -  "apud dominum commendate" (s. 1553
august 25.)
Quod vero in superioribus literis in dedicatione vestrarum
operarum consultor fui non satis circumspectus, veniam
deprecor contrarium expertus in Anglicana nunc exulante
ecclesia, et quam sit verum illud Davidis: Nolite confidere
in principibus [Ps 146, 3 (145, 2 Vulg.)] etc.
Quid vero nostrates theologi contra vos scripserint, vobis
dudum innotuisse non dubito; quorum primas tenet Westphalus,
non postremus infernalium svermerorum totique ferme
ecclesiae suae invisus, cuius templum S.Katharinae nisi
optimum haberet organum, nunquam pene eo rudiente non esset
vacuum, cuius suorumque similium improbitas si quid meretur
responsi aut festivi aut salsi, id totum remittatur ad
procacem puerum illum appendicis dialogi, qui non erubescit,
ita ut vestri libri nihil scommatum, nihil argutiarum aut
quicquam omnino, quod non summam gravitatem vestra dignam
ecclesia redoleant. Puer vero ingenuus si quid liberius
dicendo peccaverit, a praeceptore potest corrigi atque pro
decoro personę dignari venia.
Dialogum vero si non vestro nomine placuerit, edere potestis
nomine Arbogasti amici ignoti aut alias quoquo vobis usum
fuerit nomine. Valete. Ex Hamburga  28. februarii anno etc.
54.
<un>Vester et ecclesiae vestrae devotus cliens
Baptista Iohannes Wisamerus subscripsit.
Potest et puer fingi in dialogo, tanquam ex Italia venerit,
ubi nomen Baptistarum est valde frequens ac usitatum.
</un>
<lz>Praestantissimis piisque viris ac fidelibus Tigurinae
ecclesiae pastoribus doctoribusque d. d. Heinricho
Bulingero, Theodoro Bibliandro ac Rodolpho Gvaltero, dominis
et patronis suis observandissimis.</lz>
