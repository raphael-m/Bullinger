<nr>[21281]</nr>
<ae>Antoine Morelet de Museaux an Bullinger</ae>
[Solothurn, kurz vor 23. November 1551.]
<vo>Zürich StA, E II 368, 502. / Orig.(Aut.)</vo>
Quum a thermis discessurus essem, vir doctissime, noster
Theodorus a Beza michi indicavit te vehementer cupere, ut
medicus quidam, qui apud vos agit, pro sua de omnium
animalium ęditione prevelegium obtineret a regia
magestate
et quanvis talia previllegia raro exteris concedantur
viderimque multos in simili caussa repulsam passos esse,
tamen per amicos hoc potui impetrare, responditque regia
magestas, ut ad illam titulum libri mitterem, quo viso
iubebit expediri patentes literas. Quandiu autem duraturum
sit previllegium, scribere non possum. Si medicus velit ad
proxima comitia venire, indicabo illi totum negocium.
Preterea retulit mihi Paulus Vergerius tuum benevolum erga
suam magestatem animum, id quod satis testantur tue ad illum
scripte litere, de quibus regiam magestatem diligenter
admonui, qui mihi in mandatis per literas, ut tibi eius
nomine gratias agerem seque illam animi tui erga sua negocia
alachritatem nunquam oblituram. Iam serio bellum inter
Cesarem et nos apertum est, occupavitque regia magestas 8.
huius mensis quattuor oppida in Pedemontana regione cum
pluribus castris, ita ut ditionem suam ultra quadraginta
miliaria Italica auxerit, quorum unum erat fortissimum et
recenter munitum. Rogo, ut, si quid in his tumultibus
intelligas, me certiorem facias; ego vicissim erga te meo
non deero officio; cupio enim omnibus modis tibi gratum
obsequium prestare, quotiescu[n]que et locus et occasio
postulabunt. Peto denique, ut me melius intelligas quam
possim scribere; raro enim Latine scribo. Bene vale. Dominus
te suae ecclesiae incolumem servet. Ego me tuis precibus
commendo.
Tuus ex animo Mauritius Musaeus.
Omni disciplinarum genere ornatissimo viro d. Henricho
Bullingero.  Tigurino ecclesiastae.
                                            Tiguri.
Darunter v. Bull.s Hd.: "Des königs uß Franckrych orator."
