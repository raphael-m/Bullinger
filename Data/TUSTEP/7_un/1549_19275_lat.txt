<nr>[19275]</nr>
<ae>Oswald Myconius an Bullinger</ae>
<od>Basel, 9. Oktober 1549</od>
<vo>Autograph: Zürich StA, E II 336, 307.(Siegel...)</vo>
<dr> <dr>
<re> </re>
<tx>
^$S. Gratissimae fuerunt mihi literę tuę, quantumvis rarę.
Omnes excusationes tuas recipio, ut qui eas qualescunque nunquam
non apud me cogito; scio enim, quam sis negociis immersus. Cur
autem hortatus sim ad scribendum, hęc est causa: Scribunt
impune hostes Christi, quicquid libet; habentur, quę expuunt
contra cominum, ubique venalia, leguntur, repetuntur, ediscuntur
a multis, nec est, qui contra faciat aliquid; unde gloriantur se
vicisse, mutos enim nos omnes factos a veritate ipsorum. Hoc
est, quod mihi dolet. Inter hos autem, qui scribunt, est
Wicelius apostata, homo, qui palam Christum abnegavit; est et
amicus tuus et Calvini Cochleus mendacissimus, qui librum
scripsit, cui titulus: Acta Lutheri; huic li[bro] inseruit
bellum inter nos infelicissimum adeo mendaciter, ut, nisi quis
respondeat, apud posteros simus male audituri, et nunc,
quocunque liber pervenerit. Et quamvis, quę scribit uterque,
talia sint, ut se ipsi confutent a bonis lecta, quia tamen
malorum infinitus est numerus, operę precium fuerit propter
ipsos, ne ad tam foeda mendacia taceatur. D. Michael
Constantiensis tomum primum habet; obtulit, si legere velim; ego
vero respondebam: "Ne quidem, si quis donaret." Addidit mox suum
iudicium de toto libro; "Parturiunt montes," inquiens, "nascitur
ridiculus mus." "Interim tamen," ego, "mendacia manent in
contumeliam patrię." Habes, cur sic hortatus sim.
^$De magistratu dixit mihi Tigurinus, ad quem res spectabat,
ipsum prohibuisse aeque ut nostrum, ne quid publice diceretur
contra Interim, ne quid scriberetur, ne quid haberetur venale
etc.
^$Reliqua sunt: Communicavit Georgius comes his diebus mihi, quę
sequuntur: sacrificos in Anglia suspendi, qui non confugiant ad
Scotos.
^$In Ungaria minas esse belli.
^$In Saxonia et Misnia mori incipere Interim; Cęsarem id parum
curare; hic vero latere malum.
^$Discordiam esse inter doctos Saxones et alios quosdam propter
Interim, quod quidam putant aliqua parte recipiendum, alii
recusant in totum.
^$Cęsarem permisisse, ut Ertfordię papistę et Lutherani docti
inter se congrediantur; verum hoc vanum esse putat comes.
^$In alia scheda hęc inerant: venisse nuper Landauviam et
Wissenburgam speculatores palam missi, qui pararent militibus
Cęs[aris] mansiones, cibum et potum, ac Cęsarem conventurum
Spiram in mensis spacio; militum numerum censeri sex millium.
^$Audiet Cęsar principes et dominos, cum quibus nondum est
transactum.
^$Habet in aula 3 cardinales, quos misit papa, ut una cum
episcopo Maguntino reforment ecclesias Germanicas. Qua quidem in
re planam habent adeo suo potestatem, inquirendi quoque in
singulares personas, qui adhuc Lutheranismo sint devoti
cuiuscunque conditionis.
^$Huic postremo ex alteris addo: legati cardinales habent
libellum satis brevem, in quo continentur articuli, iuxta quos
debet fieri reformatio. Articuli sunt antichristiani adeo atque
stulti, ut prodesset publicatos esse. Cęsar, quę isti
transigere nequeunt, exequutor erit violentus.
^$Ex articulis unus est talis: sanctissimus es corde mere
paterno, quem habet erga Germaniam, permittit concionatoribus,
qui redeunt ad ecclesiam catholicam, ut in parochis permaneant,
modo ungantur, si non sunt uncti, radantur, si non sunt rasi, et
dimittant uxores, si quas habent. En gratiam et amorem paternum.
Dominus Iesus perdat antichristum una cum suo artifice.
^$<Hierzu am Rand:> Hoc est concilium, quousque Interim perdurare
debebat; hęc est sublatio Interim facta a Cęsare. Patet
Cęsarem hominem esse talem, ut dignus sit, quo abutatur deus ad
persequendum Christum suum.
^$Foedus contra Caesarem est, quod initum est cum Gallo.
Pensiones non habebunt locum; hoc mihi consul vetus, nec
libertatem nostram nec iusticiam evangelii Gallus invasurus est,
quę ambo violare, imo adimere conabitur Cęsar. Hęc nostros
valde moverunt, ut Confoederatis obsęcundarint.
^$Tu vale in Christo Iesu cum omnibus bonis.
<odtx>Basileę 9. octobris anno 1549.</odtx>
^$T[uus] Os[valdus] Myconius.
^$Sunt rumores hic Mussensem latronem tentare aliquid contra
Vallem Tellinam et Clevam; si quid veri est, quęso, ne nos
celes etc.
<lz>[Adresse ...]: D. Heinricho Bullingero, viro doctissimo, in
domino suo. Tig[uri].</lz>
