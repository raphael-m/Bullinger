<nr>[18270]</nr>
<ae>Johannes Haller an Bullinger</ae>
<od>[Bern], 24. Oktober [1548] (2. Brief dieses Datums)</od>
<vo>Autograph: Zürich StA, E II 359, 3071</vo>
<dr> </dr>
<re> </re>
<tx>
S. Hodie ante horas aliquot ad te scripsi per proprium nuncium. Oblitus sum,
quod nihil scripserim de Calvini propositionibus tuis annotationibus
illustratis. Redditae sunt illae mihi. Fasciculum literarum Genevam misi per D.
Beatum Comitem, qui te et Gvaltherum plurimum salutat. Ipsas propositiones, ut
Gvaltherus descripsit, legerunt fratres omnes, ego iam mihi per puerum describi
curo, quo nondum absolvit; alioqui per hunc nuncium remisissem, remittam per
proximum tamen.
^$Vale denuo. Salutant te D. Iodocus, Eberardus, Textor et Nicolaus, qui heri
domum reversus est. Quae de Sebastiano Guldibecio scribis, conferam cum
scholarchis et tentabo illum quoque privatim; est homo in linguis exercitatus,
tamen, sicut scis, nimium sordidus; sed haec ferenda, quatenus mutari non
possunt. Ambit etiam hanc conditionem Ioannes Ferus, qui Scaphusiae scholam
multis annis rexit, nunc autem pastorem agit in agro nostro; nescio, an tibi sit
notus, Basileae Erasmi stipendio diu vixit. Ego illum Augustae vidi, et notus
est mihi, quamvis etiam in illo habeam, quod desiderem. Hospinianus, qui Brugis
est, est homo bonus, sed disciplinae scholasticae negligens exequutor neque
etiam in grammaticis exercitatus; legit multos insignes authores, sine tamen
grammatices exercitio, id quod pueris valde nocivum est. De illo Hospiniano, qui
Basileae profitetur, recte scribis; videtur etiam mihi talis. Ut Xystus vocetur,
vix effecero; causas ipse per te cognoscere potes. Deligendus erit ex omnibus
unus; utinam deligatur optimus.
^$Denuo vale.
^$24. Octobris.
<un>I[oannes] H[allerus
</un>
<lz>[Adresse:] Fidelissimo Iesu Christi servo D. Heinrycho Bullingero, domino et
compatri suo unice observando. Tiguri.</lz>
