<nr>[23196]</nr>
<ae>Die Zürcher Kirche an den Rat von Genf</ae>
<od>Zürich, 2. Oktober 1553</od>
<vo>Gleichzeitige Kopie: Zürich  StA, E II 337, 587</vo>
<dr>Druck?</dr> <re>Regest</re>
<tx>Clarissimis syndicis et amplissimo senatui Genevensis
reipublicae, dominis nostris colendissimis S. D.
Accepimus per hunc tabellionem literas amplitudinis vestrae
una cum libro Serveti et articulis ex ipso consignatis cum
collatione scripta per amplitudinis vestrae concionatores,
fratres nostros venerabiles et charos et Michaelem Servetum,
ac quoniam omnia illa a nobis inspici diligenterque expendi
et nostrum de his nos iudicium adiicere pietas vestra
postulavit, amplitudini vestrae morem gerentes, quid de toto
hoc negotio unitatis et trinitatis dei denique de filiis dei
mysterio sentiamus et doceamus et quid de controversia vel
scriptis ministrorum ecclesiae vestrae et Serveti iudicemus,
quanta possumus brevitate et perspicuitate deo iuvante
explicabimus.
Mysterium adorandum unitatis et trinitatis dei benedicti in
saecula nihil dubitamus ab exordio mundi ab omnibus sanctis
et creditum esse firmiter et posteris credendum traditum,
sed et in scipturas manifeste relatum a spiritu sancto
inspiratis veracibus prophetis. Hoc igitur theologiae verae
principium et caput ita est comprobatum dei oraculis, ita
confirmatum evidentibus signis unanimique consensione a
catholica et orthodoxa tam veteris quam novi testamenti
ecclesia, ut ipsum vel in quaestionem iudicasse nefas semper
fuerit iudicatum. Fatemur itaque cum sancta et universali
dei ecclesia unam esse dei essentiam, tres personas
distinctas non confusas; pater enim de coelis testificans de
filio suo: "Hic est filius meus dilectus", inquit, "in quo
placatus sum;" filius is est, cui pater tulit testimonium;
spiritus sanctus vero in specie columbae apparuit,  -  tres
quidem distinctae in una essentia divina personae.
Emerserunt quidem ante concilium Nicenum Praxeas, Noetus et
Sabellius, veteribus appellati Patripassiani, qui
distinctionem personarum propter unitatem dei conservandam
confundebant; sed docte et irrefragrabiliter a vigilibus
ecclesiae praesulibus sunt confutati scripturisque
propugnatum et in ecclesia conservatum adorandum trinae
unitatis dei mysterium. Unde certum est in concilio Niceno
ecclesiae praesides non aliud nobis symbolo condito
tradidisse, quam quod a temporibus apostolorum, imo et
prophetarum catholica et orthodoxa retinuerat ecclesia. Quod
ergo Servetus Hispanus trinitatem coaeternam dei triceps
monstrum et Cerberum quendam tripartitum, denique
imaginarios deos, illusiones ac tres spiritus daemoniorum
appellitat, aeternaem dei maiestatem nefande et horribiliter
blasphemat. Quod Athanasium, Augustinum et alios dei servos
eximios illustriaque ecclesiae lumina trinitarios adeoque
atheos appellat (ita enim omnes trinitatem agnoscentes
nuncupat), non illos tantum, sed totum chorum sanctorum
adeoque totam Christi ecclesiam infandis et non ferendis
conviciis indignissime proscindit.
Abominandum vero illud esse videtur in homine infoelici,
quod Iudaeorum quoque blasphemias in christianam religionem
effusas excusat et foeda Mahumetis verba tres in trinitate
personas vel, ut ipse ait, tres deos patribus fuisse
incognitos et esse filios Beelzebub approbat et extollit.
Quid vero potuisse ab hoc homine magis impium in deum et
indignius in intemeratam fidem christianam expui? Quomodo,
obsecro, christianae aures isthaec patienter audiant? De dei
filio concorditer credidit et docuit ecclesia dei ab initio
subsistere illum ab aeterno in propria hypostasi; hoc enim
docta fuerat ex verbo dei domino ipso apertissime in
evangelio dicente: "Antequam Abraham esset, ego sum, utique
substantia, non carnis quidem, sed divinitatis, iuxta quam
apostolus illum dixit esse expressam imaginem substantiae
paternę. Ubi simul illud ex veteri scriptura citat
testimonium: Filius meus es tu; ego hodie genui te. Hic
filius, qui est ab aeterno dei filius, deus verus, in
tempore factus est hominis filius, homo verus, natus non ex
substantia dei patris, sed ex substantia Mariae virginis
matris, quam deus spiritu suo foecundam reddidit. Unde
filius ille et semen benedictum mulieris et germen Davidis
et filius hominis appellatur. Manet autem in una indivisa
persona, retinens tamen naturas duas impermixtas aut
inconfusas; divinam et humanam, id quod adeo perspicuis et
evidentibus scripturae testimoniis comprobatum iam olim et
nunc esse constat, ut, qui addubitet, cum ratione insaniat.
Nos igitur simpliciter et concorditer ita, ut
iam exposuimus, firmiter credimus et in ecclesia fidei
nostrae concorditer praedicamus.
Rursus ergo blasphemus in dei filium Servetus deprehenditur,
qui illam ab aeterno filii hypostasim existentem et patri
coessentialem et coaequalem diabolicam ideam et fabulosam
quandam chimęram convitiari non veretur. Insuper asserere
audet corporalis filii patrem alium non esse ullum quam
ipsum deum patrem; ex cuius substantia caro filii nata sit.
Longe aliter docuit Paulus, doctor gentium, qui dixit filium
dei genitum fuisse ex semine Davidis secundum carnem et
declaratum dei filium in potentia et spiritu
sanctificationis etc. Caeterum, cur singula istius blasphemi
hominis recolligere pergeremus? Satis diligenter et
fideliter enormes aliquot istius errores et apertas haereses
collegerunt ecclesiae vestrae fidi pastores et docti eo
scripto, cui titulum praefixerunt: Sententiae vel
propositiones excerptae ex libris Michaelis Serveti. Eas nec
per calumniam excerptas aut consignatas invenimus nec illas
ulla ratione recipimus aut approbamus, sed execramur potius.
Nam Servetus responsione sua mox subiecta rem involvit, non
explicavit depravatis interim multis veterum de unitate et
trinitate dei deque filii dei mysterio sententiis, id quod
ministri ecclesiae satis aperte opposita responsione
evicerunt. Replica vel scholia Serveti praeter extremam
impudentiam et convicia dira parum aut nihil habent. Toties
enim illud suum: Mentiris, Calvinus, impingit, toties magum
et Simonem magum criminatur, ut meminisse pigeat ac pudeat,
praesertim cum res ipsa clamet et scripto Serveti diligenter
expensa testentur nihil confinxisse Calvinum, Servetum
potius ea, quae dixit, rursus negare ac fuco aliquo tingere.
Calvini, pastoris vestri et fratris nostri, fidem et
diligentiam denique egregia et pia in exules et pios merita
illustriora esse speramus, quam quae istius criminationibus
indignissimis vel apud amplitudinem vestram vel apud alios
viros bonos obscurari possent. Neque hoc dissimulat
amplitudo vestra, quae (quod non sine animi lętitia
legimus) diserte scriptis literis significans iudicium a
nobis non requirere, quod ecclesiae vestrae ministris
diffidat, sed potius ut nostrum de his non nesciat.
Porro quomodo amplitudo vestra hunc coherceat hominem, qui
olim ab ecclesia per scripturas convictas et damnatas
haereses renovat ac prima fidei nostrae firma capita
oppugnat oppugnandoque et sanctis eius conviciatur, vestrae
prudentiae relinquimus aestimandum. Si non fallet nos
similitudo nominis, movit hic Servetus hoc ingens malum ante
annos 20 conante tum beatae memoriae domino Ioanne
Oecolampadio ipsum reducere in viam, ac tum quoque doctrina
Serveti ab iis, qui primi hisce regionibus evangelium
Christi praedicarunt, condemnata fuit. Ille vero sui sensus
tenax nihilominus anno 1531 curavit in Germania septem
libros de trinitatis erroribus et alios quosdam dialogos
excudi, quibus dubium non est complures parum exercitatos in
scripturis et infirmiores in fide praecipites actos in grave
tum animorum tum corporum discrimen. Quo tamen adeo satiatus
non fuit, ut modo recusis pestilentissimis erroribus et
blasphemiis non ferendis semetipsum in impietate et
blasphemia superare et corruptissim m doctrinam sub specie
restitutionis christianismi ecclesiae obtrudere pergat.
Multa ergo fide et diligentia contra hunc opus esse
iudicamus, praesertim cum ecclesiae nostrae apud exteros
male audiant, quasi haereticae sint et haereticis faveant.
Obtulit vero in praesenti sancta dei providentia occasionem
repurgandi vos simul ac nos a prava mali huius suspicione,
si vigilantes fueritis diligenterque caveritis, ne veneni
huius contagium per hunc serpat latius, id quod facturam
amplitudinem vestram non dubitamus.
Dominus Iesus Christus conferat pietati vestrae sapientiam
et fortitudinem, viam, rationem et modum iustum faciendi
voluntatem eius ad gloriam nominis ipsius et ad fidei
syncerę ecclesiaeque fidelem conservationem. Simul
offerimus amplitudini vestrae nostra obsequia commendamusque
eidem nos omnes. Caeterum per tres integros dies tabellarium
hunc vestrum detinuimus, quod non potuerimus nos citius
explicare.
<odtx>Datae Tiguri  2. octobris anno 1553.</odtx>
