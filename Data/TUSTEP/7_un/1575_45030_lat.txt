<nr>[45030]</nr>
<ae>Johannes Ewich an Bullinger.</ae>
<od>Bremen, 14. August 1575.</od>
<vo>Zürich ZB, Ms F 59, 494. / Orig.(Aut.)</vo>
Johannes Eurich, medicus reipublicae Bremensis.
S. D.  Praeter omnem spem expectationemque accidit, vir
reverende, ut has ad te literas darem. Nam qui nuper e
Francofurtanis nundinis ad nos venerunt, homines fide digni
et vobis noti, constanter referebant Bullingerum e terris
evasisse ad superos. Dolebam sane perquam familiariter, non
tuo, sed nostro nomine, quod dominus eum nobis abstulisset
virum, qui adhuc utilis ecclesiae suae potuisset esse, etsi
ipse vitae satur magno suo bono tot molestiis ereptus
fuisset. Sed dii meliora, dedere, qui providentes, quam
gravi dolore damnoque amisissemus tam <gr>agaJon kleos</gr>,
quasi Lazarum e morte te nobis resuscitavere. Utinam modo
quam diutissime atque incolumem nobis eundem conservet deus,
quem restitutum voluit. Caeterum, ut intermissum scribendi
officium repetam, cui tibi per filium respondere licet (nolo
enim aetate morbisque exhaustum gravare), statui paucis
verbis tibi vicinorum nostrorum statum (quod te velle scire
puto) bellumque describere, sicut Simlero de ecclesiarum
nostrarum conditione, qua fruamur hoc tempore, aliquid
significavi. Dudum de pace tractatum, sed nihil effectum
est. Prospectis enim civitatibus suis de commeatu tempore
induciarum exardescit magis in bellum impius Hispanus.
Paucis ante septimanis firmissimam et adiacens oppidulum
proditione Auriaco eripuit nullis utrinque occisis, molitus
quoque idem, sed frustra in ampla urbe Goudano. Insulas duas
parvas occupavit prope Zelandiam, in quibus tamen obsessi
sunt hostes, ut vix evadere possint. Triremes aliquot de
novo fabricavit Antwerpiae, quas ut tutius educeret, alias
aliquot naves bellicas praemiserat ad littus quoddam
Rosendal dictum. Hoc cum Auriaci percepere, subito invasere
duasque cepere, caeteras, videlicet decem, sacrificerunt
Vulcano velut haereticas igne expiandas. Obsident modo
Hispani oppidulum Veteres Aquas (Ouwater Hollandi vocant)
satis firmum, ubi bis oppugnationem tentarunt non sine damno
oppugnatorum. Aiunt aliquot Hispanos captivos in urbem
abductos ex praecipuis, sed quia admodum nuper contigit,
nondum exacte rem totam cognovimus. Qui est praefectus
praesidii in Groningę urbe, caepit paulo ante tres naves
non grandes, in quibus erant Dani, Holsatii, Ditmarienses,
Antwerpienses papistae, omnes mercatores, non hostes,
commertii habendi causa Hollandiam petentes, quos omnes sine
discrimine nulla commiseratione submersit sicque nullis
posthac parcere videtur. Valde mirandum est impune hoc
facere alienis et innoxiis gentibus. Qui antea opem illi
tulere, his ita reponit gratiam, et recte sane sic eis
contingit, qui lucelli causa prodita patria et religione,
quod in ipsis fuit, superioribus annis turmatim suppetias
attulerunt Hispanis. Reliquis Hollandis pene risus est omnis
Hispani conatus, nec moventur, imo contemnunt, quicquid
machinatur, partim dei auxilio partim regionis natura
confisi. Episcopus Coloniensis offensus quorundam
Paderbornensium rebellione agros eorum incendit, sed
vicinorum principum minis coactus est, desistere.    De
Francis narrantur varia et incerta; clades tamen aliquot
regem accepisse constat. Occupat pestis vicina loca; nondum
ad nos pervenit, sed expectamus in dies, et vix fieri
potest, ut tuti simus, propter assidue sese frequentes
mercatores mutuo. Interim magnus est annonae proventus, sed
hominum avaritia non maior utilitas. Quantum dei crescit
beneficentia, tantum minuitur charitas et equitas. Haec,
quia alia non habui, quae scriberem, venerande Bullingere,
obiter tibi significare volui, tum ut consuetudinem nostram
confirmarem, tum ut de nostris rebus aliquid intelligeres et
precibus vestris oppressas passim ecclesias iniquissimis
bellis iuvares. Cupio vicissim de vobis cognoscere, ecquid
animi vobis supersit praeter adventum de Sebaoth, qui unus
imponat omnibus incommodis suorum electorum supremam manum
et restituat eos aeternae foelicitati, quam vobis nobisque
det, qui regnat <gr> eis tous aiwnas twn aiwnwn</gr>
Filium tuum et reliquos omnes collegas ex animo salutamus
ego et nostri ecclesiastae excepto uno omnes. Valete in
domino quam rectissime nosque amate.
Datum anno 75. augusti 19.  Bremae.
Clarissimo reverendissimoque viro d. Henricho Bullingero,
ministro ecclesiae Tigurinae et meo domino reverenter velut
patri observando.             Zurich.
