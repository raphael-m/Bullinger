<nr>[24011]</nr>
<ae>Charles du Moulin an Bullinger</ae>
<od>Tübingen, 11. Januar 1554.</od>
<vo>Zürich StA, E II 356, 130.</vo>
Orig. (nur U-schr. u. Adr. aut.)
S. P.  Literas tuas datas 28. decembris, doctor clarissime,
paterno affectu venerande, mox a reditu meo ex Augusta
tradidit mihi piissimus dominus Petrus Paulus Vergerius. In
utraque Latina et Gallica lingua bonisque civilibus moribus
Ioannes Iacobus Rordorff erudietur apud Tufanum, collegii
Narbonae primarium, nulla idolatria, nullae missae sicut nec
publicum exercitium in eo collegio. Primarius pietatem amat,
ut scripsi, nec aliquid superstitionis patietur, quantum
queat. Si puer sit omnino ignarus linguae Latinae, poterit
non exeundo domo inibi rudimenta addiscere, quibus perceptis
primarius eum conduci faciet ad lectiones publicas tantum
viciniores et aptiores puero, quem etiam de illis subinde
interrogabit et instruet quottidie, sed ipse ordinarium et
solidum. Docendi munus non susciperet; ut autem ad nullam
superstitionem impellet, ita affirmare non ausim, si per
metum calumniarum quandoque, ut semel in mense, dissimulare
cogi possit et fingere se pueros emittere ad templa. Qua
tamen in re facilius indulgetur Germanis et Helvetiis,
praesertim Tigurinae primariae, Bernensis et Basiliensis
reipublicae, facilius sinuntur illi more suo uti. Litteras
ad Tufanum tuis inclusi; proprium nomen videtur Ioannes, non
tamen affirmo. Nomen illius et literas habeo; sed libri mei
nondum sunt ordinati, quod nondum certam mansionem habeam,
nec tantum acervum revolvere licet. Puto te literas meas ex
Augusta recepisse, in quibus duae parvulae sunt inclusae,
unae domino Guilelmo Varello Neocomi, alterae Iacobo Parco
Basileae, ut curent cistam unam librorum plenam, quae initio
iulii Genevam venerat, et ut initio septembris ad portum
Yverdon, salvam esse. Sunt in ea tria regesta mea antiqua;
multum mea interest. Antequam discedere Neocomo, tres fere
coronatos ea de re solveram; libenter enim et abunde solvo.
Sed magnam negligentiam amici Genevenses et Neocomenses
admiserunt nec, quantum sit mihi damnum, intelligunt, sed
iuxta genium loci et malos mores suos libros spernunt.
Quottidie hic magno concursu profiteor; introducturus sum
codicem a titulo primo de summa trinitate etc. Quare propter
quosdam hic veteris formae publicam prius orationem habere
volo de trinitate, praestantia et analogia theologiae et
iurisprudentiae, de officio et discrimine principis,
magistratus et ministris verbi dei, de potestate et usu
legum imperialium, de fide, rebus et personis ecclesiasticis
et errores canonistarum et papistarum acerrime perstringere,
et quoniam, qua die habetur solennis oratio, cessant ex more
reliquae omnes lectiones tota illa die, admonui rectorem et
quosdam professores me initio ordinario velle orationem
habere, qua die minus schola turbaretur. Habuissem hodie,
nisi professores ob negotia congregati fuissent, et rector
ipse me rogavit, ut illam differrem in diem opportunum et
interim pergerem, quod promisi. Hodie dominus Laurentius,
vir pietatis amans, conductus fuit in locum defuncti
papistae Casparis Volandii, qui sexta decembris apoplexia
correptus in cathedra, quam securibus conscindere oportuit,
ut inde domum defferretur, ubi biduo obiit. Bene vale, pater
et praeceptor charissime. Dominus Iesus te servet et
foelici[tet]. Commendari desidero domino patri Pellicano,
domino Bibliandro, domino Laffatero, domino Zvinglio, genero
tuo et alii[s]. Tubingae  11. ianuarii 1554.
Deditissimus tuus Carolus Molinaeus, Franciae et
Germaniae iurisconsultus et ordinarius Tubingensis.
Doctissimo et pientissimo ecclesiae doctori domino Heinrico
Bullingero, Tigurinae ecclesiae pastori fidelissimo.
                         Tiguri.
