<nr>[19044]</nr>
<ae>Ambrosius Blarer an Bullinger</ae>
<od>(Griessenberg, gegen Ende Februar 1549)</od>
<vo>Autograph: Zürich StA, E II 357a, 803</vo>
<dr>Bl. III, 16f. Exc.</dr>
<re> </re>
<tx>
Unser Funckel, der ouch ain prediger zuͦ Costentz gewesen, ist von der gmaind
zuͦ Tegerwylen zuͦ ainem pfarrer begert worden; ist das dorff allernechst by
der statt. hat der guͦt man besorgt, es seye zuͦ nach etc. und durch sinen
bruͦder des hoptman Ecklis rath begert, was ime zuͦ tain seye; hat er
gerathen, er möge die pfarr wol annemmen; es irre nichts. Dann so man glich die
Aidgnossen kriegen welle, werde man der allernechsten flecken by Costentz
verschonen und sy nitt verderben, diewyl doch Costentz yezund kungisch sige.
Die acht ist noch nitt uffgehept, und hat doch die sach ain schin und ansechen,
als ob man absolviert seye; aber man sicht wol, das nichts darhinder, dann der
bischoff und ander noch hart in iren gepieten ob dem hafft haltend. Der abbt von
Wingarten hat sich offenlich vernemmen lassen, sagt man glouplich, das er gar
grosß missfallen [hab ab] diser des königs handlung, derhalb ouch die
konigklichen commissarij ubel mitt im uͦfriden seyen. ain commissarius, alls
man des bischoffs etc. unwillen gemeldet, hat gesagt: der bischoff musß thain,
was wir wellend, und ob es ime glich nitt wol zuͦ mut ist; wir wellten im nitt
ain höltzlin darzuͦ spytzen.
^$Ain commissarius, der vormals von Costentz verritten was, hett vor sinem
verryten gesagt, es habe kain ot; es kome kain Spanier gen Costentz. Yetz, so er
wider kompt, sagt er, er welle nitt mehr sagen, das kaine Spanier gen Costentz
kommind, wann der jung pryntz yetz komme. Und hat ain fuͤrnemer gesagt, es
seye gewisß und aigentlich war, das kais[erliche] m[ajesta]t den Spaniern diß
statt zuͦ preyß geschenkt und aller ding gemacht habe, und ob es inen wol
gefält, habind sy doch nichtsdestweniger die ansprach noch, und seye gantz ubel
zuͦ besorgen, sy werdind noch ain grosß buͤberey an ainer statt Costentz
begon.
^$Es hat ain nammhaffter kaiserischer, den ich wol kenn und gar verdient ist by
kai[serlicher] m[ajesta]t, den sinen geschriben, was sy guͦtz in der
Aidgnoschafft habind, das sollind sy in kurtz[em] verkouffen; dann sonst
muͤssen sy drumm kommen; der kai[ser] werde gwisslich die Aidgnossen
haimsuͦchen und ghorsam machen. Derglichen hat ainer von Memmingen ouch
geschriben. Das sind aber seltzam sachen; dann hoffend sy, der kaiser werde
obsygen, so wirt kain Kostentzer an siner hab verlustig sin, diewyl sy doch
selbs küngisch sind. Darum will es sich nitt rymen, und gond dise leut ymmer in
der mummery und finsteren metty; wirt sich ainmal finden.
^$Es ist von ainem commissario gereddt worden: "Wirt diß statt und muͦsß
widerum kaiserisch und ain rychstatt werden, so ist sy in grund boden inhe
verderbt und gar verdorben; dann es ist in all irem vermögen nitt, das sy
vernuͤge alle die und denen abtrag thuͤe, die an sy ze sprechen habend und
gegen denen sy der könig yetz vertretten muͦsß."
^$Es schribt mir underm anderm min bese, so ich zuͦ Rinfelden hab, sy
[besor]gind sich kains kriegs; dann ich wisse wol und baß dann sy, wess sich
die v[on] Basel begeben habind. Kan nitt gedencken, was es seye, dann das ain
gschray ist, sy habind in das Interim bewilliget. Ander sagend, es s[ey] sust
naiswas fuls in irer antwurt, dannenher die widerwer[tigen] vermuͦtind, es
werde mitt inen kain not haben, derhalb ich gern [von] euch verstanden hette,
was doch die antwurt gewesen were.
</tx>
<un></un>
<lz>[Adresse:] Bullingero suo.</lz>
