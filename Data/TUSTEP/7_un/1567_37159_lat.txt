<nr>[37159]</nr>
<ae>Georg von Stetten an Bullinger</ae>
<od>Augsburg, 28. Dezember 1567.</od>
<vo>Zürich StA, E II 378, 1796. / Orig. (Aut.)</vo>
S.  Anni huius ingressum atque progressum, domine
colendissime, tibi tuisque quam foelicissimum a deo optimo
maximo precor ex animo et rogo, ut hisce inclusos aureos
Rhenanos 8, quos stręnarum nomine mitto, amice suscipias.
De statu rerum apud nos nihil nunc prorsus habeo quod
scribam, quod omnia sileant et in unum Gallici belli exitum
omnes intenti esse videantur; is enim prout acciderit,
plurimis leges dabit. Nunc quod superest, cum nihil, quod
addam, habeam, optime vale.
Datum Augustę  28. decembris anno 67.
R[everentiae]
t[uae] studiosissimus Georgius a Stetten.
Cum hasce finiissem et obsignare vellem, afferuntur tuę
24. novembris scriptę; remitto itaque tibi schedulam illis
inclusam, cuius manus mihi non ignota est, et gratias ago,
quod illam communicaveris; nam certiora inde intellexi, quam
ex nostris hactenus habere potui. Priores schedas pridem
remisi; eas te accepisse hactenus spero. Convenient Fuldę
ad 6. ianuarii septemvirum legati. Iterum bene vale.
Puto equitatum Germanicum, qui Condensi adduci debebat, nunc
secundum Rheni littora dispersus herere dicitur, aliquid
monstri alere, quod imminente vere forte se proferet. Agetur
Fuldę de rege Romanorum creando, quod imperator
valetudinarius existat tempore satis intempestivo et quo
animo plerique principum contra Austriacam domum sint
affecti, nosti.
Venerando, pio atque erudito domino Henrico Bullingero,
ecclesię Tigurinę antistiti fidelissimo, domino et amico
suo colendo.                       Tiguri.
