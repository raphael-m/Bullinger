<nr>[27147]</nr>
<ae>Johannes Haller an Bullinger</ae>
<od>Bern, 26. Juli 1557</od>
<vo>Autograph: Zürich StA, E II 370, 236.(Siegel...)</vo>
<dr> <dr>
<re> </re>
<tx>S. Remitto tibi, colendissime domine compater,
confessionem illam nostratium una cum reliquis, quae simul
misisti, et ago tibi pro his magnas gratias. Vides me non sine
ratione parum fidere nostris Gallis; versipelles sunt et
plurimum de spiritu Buceri suxerunt, qui hos vocum dubiarum
lusus in ecclesiam relicta veritatis synceritate et
simplicitate induxit. Si res fieret cognita apud senatum
nostrum, gravissime scio plecteretur Beza; alter enim minus ad
nos pertinet. Vides igitur, quid efficeremus per illos
homines, si ad colloquium esset deveniendum; proderent illi
nos una cum simplicitate veritatis, et si ab ipsis dissentire
vellemus, maius oriretur schisma et gravius quam antea
infligeretur ecclesię vulnus. Ego tamen haec, uti mones,
nemini propalabo. Mihi cum Lutherano quodam praeteritis diebus
concertatio fuit, quamvis non de doctrina; itaque in terrorem
aliorum hic quoque e ditione Bernensi a magnifico senatu
nostro relegatus est. Genevenses pergunt suo more; quendam
suorum civium nuper, qui cum exulibus ipsorum prandium
sumpserat in hospitio quodam ditioni ipsorum confini, tortum
decollarunt et caput palo infixerunt erecto e regione eius
hospitii, ubi pransi erant, ut videatur in illud [in]tueri.
Quid ex eo tandem secuturum sit, pru[dentes] facile
cognoscunt. Dominus avertat a nobis haec m[ala].
^$Rerum novarum nihil habemus, quam quę habetis ipsi. Puerum
Pfenningeri habebo commendatum; quamvis mihi sit magna
molestia ipsis debitum praestare officium, praesertim cum sint
negligentes; aut enim dissimulandum hoc, quod pie fieri non
potest, aut offendendi patres cum filiis. Faciam tamen, quod
potero. Tu cum tuis bene vale. Saluta quaeso meo nomine d.
Martyrem, Bibliandrum, Gualtherum et generos tuos omnes.
Salutant te nostri diligenter.
<odtx>Bernę 26. iulii 1557.</odtx>
^$I[oannes] H[allerus] tuus.
<lz>[Adresse ...]: Clarissimo viro d. Heinrycho Bullingero,
Tigurinae ecclesiae pastori fidelissimo, domino et compatri
colendissimo charissimoque suo M. Heinrych Bullingeren zu^%
Zürich.</lz>
