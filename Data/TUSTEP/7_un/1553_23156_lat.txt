<nr>[23156]</nr>
<ae>Simprecht Vogt an Bullinger</ae>
<od>Schaffhausen, 30. August 1553.</od>
<vo>Zürich StA, E II 343a, 453. / Orig.(Aut.)</vo>
Gratiam et pacem a deo patre per Christum servatorem precor
tibi ex animo, Bullingere colendissime, gratiam interim
agens pro munusculo literario, quod mihi nuper donasti.
Utinam se aliquando offerat occasio aut par referendi aut
sane animi erga te mei benevolentiam promptissimam
declarandi. Cum tamen hucusque tuam erga quosvis, praesertim
erga Christi ecclesias et diligentiam et sollicitudinem
perspectam habeam, nactus oportunitatem, quicquid hoc est
oneris tibi imponere non erubui, licet infinitis negociis
tantum non obruto. Igitur, frater charissime, non dubito,
quin certior sis factus, quibus technis aposcopus ille
Constantiensis circumscripserit eum, quem ecclesiae nostrae
in Buͦchberg concionatorem declararat. Is cum ab
amplissimo
nostro senatu iustas quasdam ob causas non admissus esset
alterque in locum eius per ipsum oeconomo in Oeningen
praesentatus esset per L[udovicum] Bovillum, tres
expunxit, in reliquos consentiens, cumque nos huius
certiores fecisset, nos indigne ferre, quod ministris
Christi ecclesiarum ab antichristi satellitibus
praescriberetur non sine gravi ecclesiarum damno. Igitur
consulem adeuntes per ipsum admonemus senatum periculi
imminentis. Senatus iam consenserat in ea, qua Bovillus
proposuerat; non tamen decretum manifestatum erat oeconomo.
Mutant decretum; decernitur, ut primis Badensium comitiis a
legatis vestrae et Bernensium reipublicae quaeratur, quomodo
ipsi se huiuscemodi in rebus gerant, ut et ipsi in posterum
cautius et liberius erga huiusmodi papistas agere queant.
Ego te rogatum velim, ut, si tantum fuerit otii, nos per
literas Germanice scriptas eius usus, quem apud vos habetis,
certiores facias. Superest adhuc unum, quod a te peto, ut
mihi declares, quomodo utamini manuum impositione et per
quos, deinde quid potissimum pro concione tractetis. Mihi
enim hoc iniunctum est oneris, bovi sane clitellae. Igitur
malo hac in re vestro uti exemplo quam propriam declarare
impudentiam. Novi enim, quibus prae cęteris dotati sitis
a
spiritu d[omini] donis, quae non dubito te pro tua
in nos humanitate libenter nobis communicaturum. Nova, quae
habeo, nuper ad me scripsit d. Sultzerus; haec sic se habent
: Svinfurtum ab Herbipolense et Bambergense episcopis
obsidetur, Blasemberg, arx Alberti, a Norimbergensibus.
Brunsvicensibus et Hannober indixit bellum Heinricus
Brunsvicensis, senex orbus tantum non delyrus et furiosus,
propterea, quod Alberto sese coniunxissent. Sed augentur et
reparantur etiam Alberti copiae. Augustus, Mauricii frater,
defunctus dicitur rediens ex Dania; verum id tum demum
credam, cum certiora accepero, utcunque hoc ipsum constans
fama ferat, sicut et de Maximiliano, Boemiae rege, quem pro
certo affirmant quidam evangelio locum in eo regno fecisse
et ex Saxonia ministros adminus 70 submissos, qui doctrinam
Christi administrent; sed metuo, ne et hoc ipsum minus verum
sit.
De Anglia scripsit etiam quaedam, quibus longe certiora tibi
significata esse non dubito. Ioannis Winzürn monachalis
impudentia tandem magno cum ecclesiae et ministrorum
scandalo erupit. Dominus tribuat ipsi veram paenitentiam,
cuius adhuc penitus nullam dedit significationem. D.
Theodoro, d. Pellicano, d. Gvalthero plurimam ex me salutem
dicito. Salutant te Grübelius et Rügerus. Vale in Christo.
Raptim. Scaffusii  3. kalendas septembris anno 1553.
Tuus ex animo Simpertus Vogtius.
Pro re nostra futurum censerem, ut ii, qui ecclesiis
nostratibus sufficerentur parochi, eadem iurisiurandi
formula ligarentur, qua vos utimini, nec dubito, quin ea si
commode senatui nostro proponatur, libens eam sit
amplexurus. Audio eam isthic efflagitari coram universa
synodo. Igitur te oratum velim, ut una mitteres eius
iuramenti capita, ut et certe et commode ea possimus
proponere magistratui nostro. Rursus vale.
Pietate et doctrina eximio viro d. Heinrycho Bullingero,
Tigurinae ecclesiae antistiti, d. suo observando.
                             Zürich.
