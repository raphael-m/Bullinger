<nr>[21077]</nr>
<ae>Bullinger an Johannes Calvin</ae>
<od>ZÃ¼rich, 3. April 1551.</od>
Genf  114, 75.
S. D.  Mirus spargitur de vestra ecclesia rumor, quem omnino
vanum esse contendo, abrogatam esse ex nescio qua
contentione diem dominicam, imo non abrogatam, sed
translatam in sextam feriam. Spero autem te (nisi te invito
aut nesciente id factum sit) huiusmodi innovationibus, quae
plurimum incommodi nihil utilitatis habent, non delectari.
Scribit d. Ioannes Abelus Anglus, et is qui Bucerum in
Angliam deduxit, a Francfordia, in Anglia contentionem inter
d. Hopperum et Londinensem esse compositam, ac Hopperum
coram rege et aula concionatum esse dominica in martio
secunda, indutum quidem veste linea et episcopali, sed quae
mox sit communi edicto tollenda, ut et aliae superstitiones.
Autoritate quidem regia et parlamenti ordinabitur episcopus
per impositionem manuum. Ego ab eo in horas et nuncium et
literas, quae se promisit missurum, exspecto. Communicabo
autem e vestigio per primum quemque nuncium quaecunque
accepero.
Procedunt consilia de concilio Tridenti contra nos
celebrando. Scribit e Wittemberga Laelius noster Socinus
(iubet diligenter salvere te), doctos ex theologis et
iurisperitis Saxoniae decrevisse parendum Caesari, siquidem
omnino praeceperit, et eundum in concilium Tridentum. Quod
si verum est, vide quantum sibi, ecclesiis suis et aliis
incommodent. Consensit in concilium Hierosolymitanum Paulus
scilicet ubi expertus fuisset insidias. At quid aliud est
concilium illud nisi mera proditio et crudelissimum
parricidium? Magdeburgum adhuc cinctum obsidione fortiter
renititur. Comitia dissoluta sunt. Rex Viennam Austriae
concessit. [Caesar Karlus Augustae haeret et consilia non
pacis tractat].
Quod proximis scripsi literis id his repeto: Galliae regnum
fortius et tutius futurum si nullas mittat legationes in
concilium, sed respondeat, in hisce turbis et metu turcicae
incursionis ac expeditionis incommodum videri concilii
celebrationem etc.  Vale.  Tiguri  3. aprilis.
Romae, quod certum est, magna laboratur fame. Siligo
carissimo venditur pretio: pondus quod sustinet iumentum 8.
coronatis. Salvus sit d. a Burgundia, Farellus et Nic.
Gallasius et symmystae alii omnes. 1551.
Bullingerus tuus.
Clarissimo viro d. Ioanni Calvino, Genevensis ecclesiae fido
pastori, domino colendissimo et fratri suo carissimo.
