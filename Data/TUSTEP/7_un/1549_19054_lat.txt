<nr>[19054]</nr>
<ae>Wolfgang Musculus an Bullinger</ae>
<od>Bern, 12. März 1549</od>
<vo>Autograph: Zürich StA, E II 360, 109</vo>
<dr> </dr>
<re> </re>
<tx>
S.D. Hac hora tuas accepi, Bullingere in domino charissime, una cum quibusdam
aliis, Bernhardini videlicet et Christophori Montii, qui te ex animo salvere
iubet, et Buceri qui inter cętera sic scribit: "Equidem nullam iam video
reliquam esse causam, cur hic possim expectare calendas Martias. Dum enim nostri
constituerunt, se hic nihil religionis purę posse in publico retinere, nisi
quantum exoraverint ab episcopo et imperatore, et piscopus negaverit omnia,
imperator vero sit paulo plus concessurus, vides, quid loci nobis relictum sit.
Etiam episcopus repetit collegia agetque ea de re nobiscum quoque, qui in D.
Thomę collegio sumus. Collegae mei constantes permanent, quorum adhuc nullus
quicquam vult moderationis evangelii Christi praedicandi ab hominibus recipere.
Imperator etiam legatis nostris Coloniae diserte dixit se senatus et plebis
excusationem recipere et his propicium fore. De concionatoribus autem velle
causam sibi integram servare propterea, quod confessionem nostram contra Interim
publicam aedidissemus. Mihi quoque propter aspernatam Augustae oblatam gratiam
et benignitatem clare tum dictum est, quid porro gratię mihi esset
expectandum. Sed domini sum; is tantum det mihi sibi semper esse fidelem." In
fine literarum adiecit: "Hodie, arbitror, dimittemur nostrum aliqui; nam nudius
quartus indictum est civibus, ne quid contra Interim et ut dies observent
ieiuniorum et feriarum. [Hierzu a.R: "Ergo reliqui sententiam mutarunt." -
Zusatz von Musculus] Nos autem nihil potuimus remittere domino nec possumus. Ora
dominum pro miserrimo populo.
Eas videres lachrymas, audires gemitus et preces, si adesses, quae tibi quoque,
quia provides, quantam ruinam ecclesiarum tracturus secum sit huius ecclesię
casus, cierent ea lamenta, quę summi doloris et moeroris sunt. Paucis diebus
arbitror me defunctum omnibus reliquis actionibus, quę me hic detinent; tum
eundum erit, quo me dominus duxerit, de quo minus hodie quam antea certus esse
possum." Haec ille. Ergo et Argentinensis ecclesia ad antichristianismum redit,
de qua multi meliora sperabant. Orandum nobis est, ne in eandem nos tentationem
iusto suo iudicio ducat; sumus enim et ipsi peccatores et coelesti gratię non
minus quam illi ingrati.
^$Bernardinus suis me literis, quas binas iam accepi, 23. et ultima Decembris
datas, vocat in Angliam hisce verbis: "Literas tuas ostendi reverendissimo
Cantuariensi, et cum perlegisset, mirum in modum ostendit se cupere adventum
tuum in Angliam ac denuo, quod antea promiserat, confirmavit. Quia vero
scribebas adhuc te in Germania nonnihil sperare, subiungebat: "Dico huiusmodi
spem admodum tenuem esse." Sed quoniam tibi numerosam esse familiam aiebas
timebasque, ne maiores fierent sumptus, quam posses ferre, alloquebatur quendam
mercatorem, ut tibi omnia necessaria suppeditaret. Mittet, ut puto, pro viatico
centum coronatos.
Ego vero, si mei animi sententiam requiras, suadeo atque adhortor, ut venias.
Non deesset tibi Cantabrigię lectura; quę conditio si non arrideret,
posses Londini publice concionari, ubi non deesset frequentissimum auditorium;
sunt enim hic supra quinque millia Germanorum, quibus citra dubium esses
gratissimus. Itaque valde cupio, ut, si absque tuo magno incommodo fieri possit,
quam primum venias. De reverendissimo nihil aliud est, quod possim perscribere,
nisi quod veritati evangelicę quotidie magis ac magis favet, et quanquam
nonnihil sinistrum de illo hactenus spargebatur, nunc tamen re ipsa ostendit se
piissimum esse nihilque magis velle, quam ut floreat et regnet Christus; itaque
cum eo mihi perbelle convenit." Haec ille.
^$De vocatione hac nulla mihidum cogitatio est, nisi nulla futura sit in Germania
Christo serviendi commoditas, sicut et antea Bernardino rescripsi. Illud tamen
vehementer arridet, quod puritas christianismi quotidie magis ac magis in hoc
regno obtinet, quod dubio procul multos exules ad se confugientes recipiet.
Quapropter indesinenter pro illo orandum est ad dominum, ut periculosum illud
Scoticum bellum tandem consopiat, unde haud modica mala in id regni irruere
possunt, nisi illa d[ominus] clementia avertat. Cęterum de causa mea nihildum
certi habeo, nisi quod heri senatus illam scholarchis commendavit, e quibus unus
est seckelmeyster Haller. Reliqui duo, etiam ipsi senatorii ordinis, mihi sunt
ignoti. Illi mecum agent, ut audio, et cum de munere administrando, tum de
stipendio annuo constituent. Quę ad me scribis, si me dominus hic manere
voluerit, fideliter praestabo. A Germanis ministris in hac synodo nihil arbitror
fore periculi, quod paci aac tranquillitati incommodare possit; de Gallicis vero
idem timetur,l quod tu scribis; cavebunt tamen, qui a senatu adhibebuntur, ne
quid contentionis ac dissidii oriatur, quicquid contentiosa illa ac loquacia
ingenia moliantur. De benevolentia tua erga uxorem meam et liberos, habeo tibi
ingentes gratias; dominus rependat, et ego hanc tuam erga me fidem, si occasio
sese aliquando offeret, grato animo agnoscam. Si meis ipsius coniecturis non
fallor, potero ad vos 24. huius redire.
Optime vale, virorum charissime. Salutem toti domui tuę et dominis ac
fratribus meis omnibus, D. Pellicano, D. Theodoro et D. Gualthero ac Gervasio
nostro.
<odtx>Bernę 12. Martii 1549.</odtx>
</tx>
<un>W[olfgangus] Musculus, tuus in domino.</un>
<lz>[Adresse:] Clariss.... theol.... Bullin.... eccles.... ac fr..</lz>
