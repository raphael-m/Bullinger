<nr>[25002]</nr>
<ae>Matthias Erb an Bullinger</ae>
<od>Reichenweier, 8. Januar 1555.</od>
<vo>Zürich StA, E II 361, 188. / Orig.(Aut.)</vo>
Gratia Christi tecum, optime Bullingere in Christo
observande etc.
Verum est, quod veteri dicitur proverbio apud Salomonem:
Spes, que differtur, adfligit animam. Nam ego cum nostro
Nicolao cupientes Christi gloriam apud Rapoltsteinenses
promotam multisque oblatis occasionibus anxii expectavimus a
barone Egenolpho, qui nobis videbatur toto pectore Christum
amplexurus, benignum responsum. Pręterea publice in
ecclesiis nostris habitis depręcationibus ad deum per
Iesum Christum oravimus, ut ad se baronis animum inclinaret,
ne hoc, quod hactenus ore fassus erat, opere negaret.
Commendavimus bonum et exulem fratrem Willingum urgentes, ut
quam maturrime certo aliquo die dicto negotium absolveret.
Adhoc scripsi ego quosdam articulos illi significans, qua
animi pietate et constantia, quorum etiamnum consilio, nempe
piorum quique animum ad pietatis studium adplicuissent, et
qua fide hoc cęleste et dei opus aggrediendum foret etc.,
et ne diffideret cęptis perpetuum dei auxilium defuturum.
Sed videmur aquam e pumice postulasse; nil respondet, qum
tamen mater illum sedulo extimularit. Hinc certo
intelligimus nos frustra expectare, et dum putabamus montes
parituros, nunc videmus ridiculum nasci murem et hunc
adolescentem malevolorum pravis seduci consiliis, qui
metuunt, ne veniam Romani tollentes locum et gentem. O
contemptus et idolum humanę sapientię, quę se deo
non
subiicit; o durum iuditium in eos, qui pręsunt. Poenitet
nos margaritas obiecisse porcis; orabimus tamen nihilominus,
ut deus det illis poenitentiam ab operibus mortuis.
Significabis ista d. Ioanni Willingo, ne amplius expectet
nutantes et qui consulunt carnem et sanguinem; erit illi
locus, quo maiori possit fructu pręesse.
Principis nostri adventus cottidie nunciatur per veredarios;
sed nondum contigit videre. Fama magis ac magis crebrescit
duxisse uxorem virginem; utinam rediret unius uxoris
maritus. Ecclesia nostra utcunque bene habet pręter hoc,
quod indisciplinati perpetuo suo luxu omnia conspurcant et
vix possint coerceri etc. Rumores belli varii, sed incerti.
De vestris vicinis mira referuntur, utinam falsa etc.
Alberthus Brandenburgensis etc. clam conscribit exercitum,
cui vero, ignoratur; minatur episcopo Trevirensi ac
Argentoratensi scripsitque proceribus Francfordię
congregatis in hunc modum: "Machents, wie ir wellint, so
muͦß ich dem langen pfaffen von Trier den rock kurtzeren
und
den hasenjeger von Strasburg mit hunden hetzen; obs mir aber
felet, so ist es mir umb ein hietlin vollen fleisch zu
thon." Varię sunt practicę; ver et aestas omnia
declarabunt. Vęh impoenitentibus Germanis. Ego utcunque
valeo, corpore debilis, quod baculo innixus circumfero etc.
Ora pro nobis cum fratribus omnibus, ne verbum Christi
blasphemetur, quod itidem pro vestris facturi sumus.
Salutabis nostro omnium nomine et domesticos, fratres ac
familiares. Richenvillę  8. ianuarii 1555.
Tuus ex animo Erbius.
Salutant te Nicolaus ac reliqui omnes etc.
Eximio pietate et doctrina viro d. Henrycho Bullingero,
ecclesię Tigurinę antistiti, fratri charissimo etc.
Zurich etc.
