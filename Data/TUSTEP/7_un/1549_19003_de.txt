<nr>[19003]</nr>
<ae>Bullinger an Johannes Stumpf</ae>
<od>[Zürich], 4. Januar 1549</od>
<vo>Autograph: Zürich StA, E II 342, 235</vo>
<dr> </dr>
<re> </re>
<tx>
Gott verlyhe üch und den üwern vyl guͦter jar, amen.
^$Üwer schryben hab ich verstanden und die handlung dem h[erren] burgermeister
anzeigt, der mich bericht, er werde die sach, ob es jenen muͤglich, an min
herren bringen. Darzwüschen, und biß h[err] Hans ein anders bescheid empfacht,
sol er zuͦ Ramsen blyben und die kilch wie bißhar versähen; dann sin abwychen
ein anzeigung gäben möchte eines verlasses, und alls ob min herren grad abziehen
wöltind. Hofft man gantzlich, im beschähe gar nüt.
^$Die sach stadt also: min herren sind gar guͦtwillich üch duͦß amm Rhyn
trüwlich zuͦ zesetzen und dappffer hälffen; anders kan ich warlich nitt
verstan, und ist ein anschlag gemacht ze ordnen umb üch 300 mann, die uff Stein
louffind, wenn es nodt thuͦt. So hatt man dem lantvogt ouch geschriben, was
man von imm haben wil, wartet der antwurt by dem botten etc. So sind die von
Bern wol gerüst und von hertzen willig; dann minen herren inen ouch die
warnungen zuͦgeschriben habend. Die kundtschafft ist ouch hinus gemachet und
zum teyl funden, das da uß kein rüstung ist; doch wacht man nuͤt des minder.
^$Uff morn fruͤ rytend 2 miner herren botten, der von Cham und M. Blüwler gen
Zoffingen; dahin kumpt zuͦ inen Bernn mitt 2 botten und Schaffhusen mitt 2
botten. Da dannen ryt man in die 7 Ort von ort zuͦ ort, antwort uff der 7
Orten anmuͦten zuͦ gäben; die ist wol gefässet. Basel schript hüt har, das,
diewyl sy begärind ein geschriben widerantwort von den 7 Orten, die 3 Ort aber
nun ein muntlichen fuͤrtrag ze thuͦn willens syend, werdent sy ir antwort in
briefen in die 7 Ort und keine botten schicken; doch wöllend sy sich von uns imm
glouben keins wägs, ouch anders nitt von uns sündern, sunder trüwlich zuͦ
setzen zuͦ aller zyt, das man zuͦ friden.
^$ So hatt man geschriben gen Stockach, und min g[nädigen] herren habend
geheyssen den 3 rächtstag zuͦ suͦchen, doch alein zuͦ losen und sich wyter
nitt ynlassen. Das thuͦt man zuͦ guͦt denen von Ramsen. Mitthin zuͦ aber
wirdt inet 4 wochen ein guͤtlicher tag zuͦ Diessenhoffen zwüschen den
königischen und minen herren, zuͦ versuͦchen, wie man der sach guͤtlich
hälffen möge. Dahin sin geordnet min her Hab, burgermeister, her stattschryber
und M. Jörg Müller. Und diewyl man in bericht und rächt gägen andren ist,
hoffend wir, werde kein gewallt angehept und gebrucht; wo anders, so wellt
gott; man wirt denn aber thuͦn, was redlich. Sölchs hab ich üch in yl bericht,
h[ern] Hansen zuͦ berichten, und das ir inn früntlich von mir und den minen
gruͤssind, imm sagind, das ich willig sye, imm alle zyt ze dienen und ze
hälffen wie minem lieben bruͦder; dann er verdient mitt siner redliche, das
imm jederman hold billich ist. Gott bewar üch, üwer eeren hußfrowen; die
gruͤst die min sampt minem gantzen huß.
<odtx>4. Januarii anno 1549.</odtx>
^$Philippus, Hispaniarum princeps, Mediolanum venit profecturus in Germaniam; nam
valetudinarius Caesar rebus suis florentibus cupit illum dare Germaniae regem,
quem Romanum vocant, et merito; volumus enim Germani salvum illud Romanum
imperium, quod oppugnarunt patres nostri. Caesar Mauritio et fratri Augusto
misit interim; Mauritius recepisse dicitur et conquestur est nobiles et populum
suum nolle recipere, unde bellum inferendum creditur Saxonibus et civitatibus
maritimis, quae et ipsae perstant. Vale.
</tx>
<un>Fehlt</un>
<lz>[Adresse:] Dem frommen und getruwen H. Hansen Stumpffen, dechan zuͦ
Stamheym, sinem vertruwten, lieben herren und bruͦder. Stammen.</lz>
