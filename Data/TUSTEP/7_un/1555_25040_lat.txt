<nr>[25040]</nr>
<ae>Georg Frölich an Bullinger</ae>
<od>Neuburg, 17. März 1555.</od>
<vo>Zürich StA, E II 345, 415. / Orig.(Aut.)</vo>
S.  Ad literas tuas, vir clarissime fraterque dulcissime,
animus alioqui depressus semper erigitur, imo revirescit, id
quod affinis tuus non obscure ex vultu meo, dum tuas
legerem, agnoscere potuit. Te bene valere pars vitę
meę
est. Ego nisi aulę molestias quodammodo ferre cogerer,
nunc me satis fęlicem esse arbitrarer,
demptis tamen bellorum motibus, sine quibus hęc estas
difficile elabetur; nam sacrifici semper sunt sui similes
idemque nobiscum faciunt, quod apud Quinque Helvetiorum
Pagos, fomitem latenter secum ferunt oleum igni infusuri,
promptissimi quandocunque oportunitas det. Enimvero nobis
pro certo significatur papam, Cęsarem, regem atque
universum papatum in pernitiem piorum omnium conspirasse et,
nisi Gallus impedimento sit, hoc vere adhuc ardua
tentaturos. Mercurius principibus nostris somnum nimis
diuturnum ingessit aut, si mavis, eos fere omnes
excęcavit, ut videntes cęcutiant et vivi perire
videantur. Iam tempus esset libertatem, patriam redimere
atque paci viam aperire; sed, qui errantes ducat* (*a.R.: et
stertentes excitet), nemo est. Sunt tamen quidem, quibus
Confessio Augustana arrident, quam putant illibatam sibi
permansuram. Cogitationes autem meę valde disperguntur.
Consultissimum mihi factu videretur, si principes ipsi non
nisi per legatos comitia inviserent. Mirareris, si rationem
opinionis meę causam audires.
In Saxonia coeunt aliquot principes vicini apud Numburgum in
numero magno, ut fędera inter prosapias illas antiquitus
observata renovent, licet alii aliud suspicentur, et ego
inter suspicaces unus sum; nam sacrifici ad istos rumores
subtristes sunt.
Pro libro adeoque fętu tuo tibi maximas ago gratias,
etiam
antequam eum vidi; nam cum affinis tuus me absente Laugingam
venisset, reliquit librum istic.
Quod confessionem meam castigatiorem reddideris atque
locupletaris, fęcisti secundum petitionem meam rem mihi
gratissimam, oroque, ut eam pręlo submitti quam primum
cures et 50 exemplaria impensis meis ad Papium nostrum des;
is deinde ea mihi transmissurus est; tu pretium una cum
libellis significabis.
Affini tuo obtuli officia mea speroque principem illi, quam
facultas fert, ipsi commodaturum. Princeps bonam de te
mentionem fęcit commendans bibliothecę exemplar. Vale
atque amicos dominosque singulos diligenter saluta. Neoburgi
raptim  17. marcii anno etc 55.
T[uus] G[eorgius] L[aetus].
Ornatissimo viro d. Henricho Bullingero, ecclesiastę apud
Tigurinos primario, domino et fratri perpetua fide colendo.
                                          Zurch.
