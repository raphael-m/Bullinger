<nr>[19246]</nr>
<ae>Wolfgang Musculus an Bullinger</ae>
<od>Bern, 10. September 1549</od>
<vo>Autograph: Zürich StA, E II 360, 123.(Siegel...)</vo>
<dr> <dr>
<re> </re>
<tx>S. D. De concordia sacramentaria, Bullingere in domino
charissime, quid fratribus hic communiter videatur, communibus
ad vos literis scribitur; quorum sententiam reprobare non
possum. Plane gratulor ecclesiis hunc vestrum consensum.
Scriptum illud, quod misistis, nihil habet, quod a priori
dissentiat, etiamsi uno et altero loco aliquid accesserit.
Probantur omnia, et utinam in hanc sententiam concedant omnes
contentiosi et superstitiosi. De vulgatione scripti huius et
mihi non apparet tantum ex illa foret utilitatis in communi,
quantum rixarum et turbarum, non propterea, quod tale non sit,
quod per se plurimum prodesse nequeat, sed propter praesentium
temporum incredibilem maliciam et rerum omnium disturbationem,
id quod ad te privatim, sicuti volebas, scribo.
^$De rebus meis nihil habeo quod scribam in praesenti, nisi quod
omnia satis tranquilla sunt domi meę. Uxor quidem nonnihil
molesta est propter nimiam mentis angustiam et et sollicitudinem
rerum necessariarum; sentit nos insumere parta propter stipendii
tenuitatem ideoque timet futurum aliquando, ut consumptis
facultatibus nostris egestatem cum liberis ferre cogatur. Haec
illam cura mordet noctes ac dies; quam utinam animo illius
eximere possem. Verum est, fateor, insumo paulatim, quę sunt in
manibus; spero tamen non defuturum dominum et mihi et meis. Quid
possum aliud? quando hęc respublica vel non intelligit vel non
curat, quę mea sit necessitas vel quis usus mei ad hanc possit
redire ecclesiam, quam ut hęc domino commendem, qui providus
omnia curat? Quod uxorem attinet, spero illam animo futuram
liberiore post partum, quem 26. huius mensis futurum domino
volenta iudicat. Domum tuam universam, honestissimam uxorem et
liberos, mei omnes amicissime salutant; respondebunt literis
acceptis, iam non licuit. Optime vale, virorum observandissime,
et Musculum tuum curę tuę commendatum habe. Salutem dominis et
fratribus omnibus et Gervasio nostro in domino charissimo.
<odtx>Bernę 10. septembris 1549.</odtx>
^$W[olfgangus] Musc[ulus] tuus.
<lz>[Adresse ...]: Clarissimo theologo M. Heinrycho Bullingero,
Tigurinę ecclesię antistiti, domino ac fratri in Christo longe
charissimo.</lz>
