<nr>[21240]</nr>
<ae>Philipp Gallicius an Bullinger</ae>
<od>Chur, 12. Oktober 1551.</od>
Gr. I,  S. 217f.
Philippus Gallicius Heinricho suo S. D. P.
Qui in nostris Foederibus baptizamus, compatres admittimus,
quoscunque volunt et ad hoc vocant infancium parentes, adeo
ut episcopus Curiensis ille, qui hunc antecessit, plus semel
infantes potarit ad Comandri nostri baptismum. Fratres Itali
hoc impium esse dicunt nec pro compatribus in baptismo ullos
admittendos, qui papistica sint fide irretiti nec nostram
teneant et confiteantur pro vera illa ac Christiana. Nos
quidem saepe monemus eos, qui sint Christiani, ne sibi
accersant pro compatribus non Christianos; nihilominus tamen
eos, quos habere voluerint et cum infantibus ad baptismum
miserint, non repellimus ipsi, modo confiteantur deum et
filium eius Iesum Christum ac caetera, quae symbolum illud
dictum apostolorum complectitur, quod et recitamus, quum
baptizamus, domino interim committentes, cordene credant
annon, quod ore confitentur. Et certe hos admittendo
probare, illos repellendo damnare satis sive forte sive
audax fuerit, adde et periculosum, quandoquidem maior pars
in Foederibus nostris (inter quos multi minime mali viri)
adhuc sunt in pristina sua fide, unde timeri possint turbae
evangelio ac nobis, hac maxime tempestate. Igitur, licet
colligi possit ex lucidis tuis scriptis, quid hic sequendum,
malumus tamen ex te sentenciÄ™ tuae summam et complexionem
audire quam ipsi pro te eam dicere; nam illud et nobis ipsis
et aliis erit cercius. Tu ergo, qui tanta a domino accepisti
dona quique monstris conficiendis tolerandisque laboribus
plane Herculem iam diu te praestitisti, respondere nobis
digneris. Omnes enim, qui evangelium in Foederibus
praedicamus, te rogamus, ut nos huius cerciores facias,
quamprimum per occupationes poteris. Non parum enim
quaeritur, utri melius senciant et utrum sit faciendum.
Caeterum de concilio, quod agatur Tridenti, nos iam nihil
audimus, nisi quod videmus illud ab omnibus fere parvi
pendi, etiamsi illic congregati sint multi purpurati.
Notabiliora alia habemus nulla. Illud sedulo praecamur:
confirma hoc, deus, quod operatus es in nobis. Vale, vir
bonis omnibus colendissime, ac curam nostri habere non
desine. Frater Comander semper te optat bene valere. Ex
Curia Rhaeciarum, dei  12. octobris anni 1551.
Idem tuus non minus quam suus.
Longe clarissimo viro d. Heinricho Bullingero, domino suo
colendissimo etc.
Tiguri.
