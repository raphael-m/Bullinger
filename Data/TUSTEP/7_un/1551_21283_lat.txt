<nr>[21283]</nr>
<ae>Die Zürcher Prediger an die Genfer Prediger</ae>
<od>Zürich, 27. November 1551</od>
<vo>Aut. Entwurf v. Bull.: Zürich StA, E II 337, 498</vo>
<dr>Ep.Calv. 1557 = Op.Calv.VIII, 229</dr>
<re>Regest</re>
<tx>Clarissimis viris et fidelibus ecclesiae Christi apud
Genevenses pastoribus, doctoribus et ministris, symmystis
colendissimis et fratribus charissimis,  S.
Magno cum dolore audivimus ecclesiam, cui vos, fratres
dilecti, benignus dominus servire voluit, esse turbatam.
Agnoscimus enim et praedicamus eximia illa dona, quae
nostrae ecclesiae ac vobis contulit munificus dominus. Sicut
enim asylum est fidelium saeva tyrannide patriis eiectorum
sedibus, ita veritatis praedicatio, quae Christi est
praeconium, ex ipsa in vicinos populos adeoque totam in
Galliam pervenit. Dolet hoc Sathanae, hosti syncerae
veritatis et gloriae Christi; fremit ergo et vestram
ecclesiam turbare et dissipare contendit, imo nullo unquam
tempore a restaurata evangelii doctrina saevius petiti sumus
ab antichristo et huius capite tenebrarum principe diabolo
quam hoc ipso tempore, quo experimur ipsum in nos non modo
potentissimos principes per pseudoepiscopos et prophetas
armare, sed falsos etiam inter nos excitare fratres,
excitare rixas et altercationes, excitare denique Epicureos
innumeros et furorem vulgi. Atque ea quidem huc tendunt et
conspirant omnia, ut ministerium nostrum elevetur
tollaturque et turbetur dissipeturque ecclesia Christi
superetque rursus mendatium, impostura et
antichristianismus. Proinde si unquam tempestivum fuit
vigilare, nunc maxime invigilandum et orandum esse videtur
ac nobis quidem, qui destinati superna gratia et protectione
aeterni dei quovis ramento facilius dissipari poterimus. Ac
in praesenti caussa Hieronymiana videtur adhuc vobis
conandum modis omnibus, si forte mutuum rectius intelligatis
et reconciliatione coalescatis in domino. Videtur vobis
Hieronymus caussam suam egisse inmodestius; caeterum in
vobis quoque, fratres, modestiam desideramus, qui videmini
in scriptis illis vestris ad nos datis admodum esse acerbi.
Meminisse semper oportebat illius propheticae et evangelicae
de Christo domino nostro aeditae sententiae: "Non contendet
neque clamabit neque audiet quisquam in plateis vocem eius;
arundinem comminutam non confringet et linum fumigans non
extinguet, donec eiiciat ad victoriam iudicium." Quanquam
interim non diffitemur cum incurabilibus ac pervicacibus
gravius esse agendum. Quibus tamen vincula captivi hominis
nobis incogniti constringere nolumus, ut qui non sumus
iudices constituti. Quod autem genus doctrinae attinet, in
quo dissidetis, nihil opus erat nostram postulare sententiam
de electione et reprobis, de fide et viribus hominis, cum
eam, qualis sit, ignorare non possitis vel ex ultima
consensione nostra, in qua totum hoc negotium comprehendi
arbitramur. Quoniam vero alii aliter nostra interpretantur
ac viri boni apud vos nostram paucis comprehensam iam nunc
rursus audire sententiam desiderant, unde ipsi forte remotis
vestris et nostris personis iudicare possint de consensione
vel dissensione doctrinae, paucula haec expendenda piis
proponimus. Prinicipio constituimus electionem, qua deus ab
aeterno immeritos et peccatores elegit ac in Christo
complectitur, per quem omnia vitae et salutis habemus,
omnino esse gratuitam ac omnem hominis salutem (quod fidei
fundamentum est) gratuitae dei misericordiae esse
transscribendam iuxta illud apostoli: "Non est volentis
neque currentis, sed miserentis dei", et iterum: "Elegit
nos in ipso, antequam iacerentur fundamenta mundi, ut
essemus sancti et irreprehensibiles coram illo per
charitatem, qui praedestinavit nos, ut adoptaret in filios
per Iesum Christum in sese iuxta beneplacitum voluntatis
suae, ut laudetur gloria gratiae suae, qua charos reddidit
nos per dilectum." Deinde docemus fidem, qua Christum
complectimur, nullis impetrari nostris meritis, sed mera dei
gratia per spiritum et verbum donari eademque dei gratia
eandem fidem in nobis augeri et conservari iuxta illud
apostoli: "Vobis donatum est pro Christo non solum, ut in
eum credatis, verum etiam ut pro illo paciamini." Alibi enim
orant apostoli: "Domine, adauge nobis fidem:" Unde et
libenter illud Augustini de praedestinatione sanctorum cap.
3. agnoscimus: fidem gratia praeveniri. Hic* (* a.R.:
Hinc!) nondum renatis hominum viribus nihil tribuimus nisi
corruptionem, peccatum voluntarium, culpam ac poenam;
renatis spiritu dei propter spiritum dei voluntariam et
bonam operationem tribuimus iuxta illud apostoli: "Animalis
homo non percipit ea, quae sunt spiritus dei", item: "Non
idonei sumus ex nobis ipsis cogitare quicquam tanquam ex
nobis ipsis, sed omnis idoneitas nostra ex deo est." Idem
enim alibi dicit: "Deus est, qui agit in vobis, et ut
velitis et ut efficiatis pro bono animi proposito." Nam et
in evangelio legitur: "Si vos filius liberavit, vere liberi
eritis; nam ubi spiritus domini, ibi libertas." Ubi tamen
nihilominus agnoscimus carnis remanere reliquias, ut iuxta
apostoli verbum, quod non volumus, faciamus ideoque illi
nosmetipsi mente serviamus legi dei, carne vero legi
peccati, ut per totam vitam etiam regenitorum gratia, quod
agat, inveniat. Id enim David sentiens dixit: "Ne intres in
iudicium cum servo tuo, quia non iustificabitur in conspectu
tuo omnis vivens. Porro, quod reprobi verbo dei non credunt,
sed impie contra deum vivunt, id quidem ipsis imputari
debet, non deo, qui, quos damnat, iuste et merito damnat.
Sed et peccatum in homine, non in deo haeret; deus enim,
immaculata via eius et deus iniquitatem non volens ipse est,
iustus est in omnibus viis suis et sanctus in omnibus
operibus suis.       Postremo non tollimus ordinem ex
salutis negotio, non reiicimus aut commiscemus caussas vel
propinquas vel remotas. Confitemur deum Iobo citra culpam
suam intulisse manum, confitemur illum opera usum esse
Sathanae et militum Sathanicorum, qui tamen culpa minime
liberandi sunt, cum oculus ipsorum fuerit pravus. Sed et
ipse Iob testimonium nobis ferens: "Dominus", inquit,
"dedit, dominus abstulit." Non autem: "Dominus dedit", ait,
"diabolus abstulit." Haec est sententia nostra paucis
comprehensa his literis et in scriptis nostris expostita
fusius, ex qua, qui volent, sepositis personis et seposito
favore aut odio facile de consensione aut dissensione nostra
iudicabunt.
Amamus vos, fratres, amamus ecclesiam vestram ac dominum ex
animo oramus, ut turbas omnes feliciter clemens et benignus
consopiat. Orate pro nobis dominum, vivite et valete, domini
et fratres in Christo colendi et dilecti.  <odtx>Tiguri  27.
novembris anno 1551.</odtx>
<un>Pastores doctoresque ministri ecclesiae Tigurinae.
</un>
<lz>[ohne Adresse.]</lz>
