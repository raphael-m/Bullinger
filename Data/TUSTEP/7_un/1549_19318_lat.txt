<nr>[19318]</nr>
<ae>Franciscus Dryander an Bullinger</ae>
<od>Basel, 3. Dezember 1549</od>
<vo>Autograph: Zürich StA, E II 369, 78.(Siegel...)</vo>
<dr>Zur. lett. III, S. 353f, Ep. Tig. III, S. 233f.<dr>
<re> </re>
<tx>S. D. Quoniam audio pervagatos hic esse rumores non
^$S. D. Quoniam audio pervagatos hic esse rumores non minus
tristes quam vanos, cum de ipso Angliae regno, tum de nostris,
qui apud Anglos literas et religionem profitentur, existimavi ad
me pertinere, ut vos omni sollicitudine liberarem, quemadmodum
Basilienses liberavi. Erat hic multis persuasum, una cum
protectore regni captum esse Bernardinum et Bucerum; et cum eo
religionis formam universam, quam paulo ante constituerant,
concidisse. Sed non ita est. Ego fui spectator totius
conversionis, et non solum externam et miserandam faciem
mutationis vidi, sed consilia etiam primorum mihi constant, quae
vobis per dei gratiam praesens praesentibus referam, ubi
tampestates erunt mitiores. Interim de Bernardino et Bucero
illud affirmo, nunquam eos antehac, meo iudicio, vixisse vel
foelicius vel utilius. Nam Bernardinus totum tempus consumit
scribendo, et quidem eo impetu et celeritate qua antehac
nunquam, sicut ab eo accepi; et nuper illi nata est mascula
proles, qua unice oblectatur. Bucerus autem creatus est
professor theologiae regius, et uno aut altero die post meam
profectionem erat profecturus Cantabrigiam propemodum sanitati
pristinae restitutus. Religionem item dico in meliore nunc esse
statu, quam erat ante captivitatem protectoris. Nam vidi ego
edictum publicum, autoritate regia provulgatum et typis
impressum, in quo non solum confirmatur ea, quam ad te misi,
reformatio, sed alia quaedam, nondum attacta, affirmat fore ut
iuxta evangelii formam reformentur. Haec vera sunt, et quinto
die novembris ego eram Lambethi apud archiepiscopum
Cantuariensem et Bucerum, quo die negotia publica et privata
erant in eodem, quo nunc scribo, statu. Quid interea sit actum
ignoro, nec arbitror Basilienses aut Tigurinos scire posse. Nam
ego veni ea celeritate, qua quisquam alius venire potuisset et
non ob aliam causam, nisi ut hic aederem in hac hyeme, quae in
Anglia elaboraveram, relicta interim familia mea Cantabrigiae,
ad quam per dei gratiam revertar ineunte vere. Haec vos scire
volui, quae sunt verissima: scriberem etiam plura, si per tempus
liceret, vel non potius ea in meum adventum differenda putarem.
Cupio enim videre vos, et mutua communicatione fidei nostrae
vobiscum recreari, quos veros ministros dei semper agnovi et
multis in locis non obscure praedicavi. Salutate meis verbis
omnes fratres et totam ecclesiam. Bene valete.
^$Basileae, 3 die decembris, 1549.
^$Tuus ex animo, Franciscus Dryander.
<lz>[Adresse ...]: Clarissimo viro domino Henrico Bullingero.
Tiguri.</lz>
