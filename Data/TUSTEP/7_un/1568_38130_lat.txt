<nr>[38130]</nr>
<ae>Tobias Egli an Bullinger.</ae>
<od>Chur, 9. November 1568.</od>
<vo>ZÃ¼rich StA, E II 376, 158. / Oroig. (Aut.)</vo>
Gr. III, 131f. R.
S.  Redditis tuis literis, vir praeclarissime, simul undique
non dissimiles ferebantur sermones. Adsunt etiam magnifici
d. legati nuncii, qui me ad prandium vocarunt. Nolui
difficilem me prestare, cum quia totum invitaverat senatum,
tum quia se nova quaedam nobis significaturum pollicebatur.
Splendide tractati sumus. In medio autem prandio exorsus
talia et Latinis et Italicis verbis proferebat: certum esse
principem Uraniensem Bruxellas intravisse, urbem sponte
claves obtulisse et potissimam nobilium partem ipsi nunc
adhaerescere. Nervos proinde belli copiosissimos nunc minime
defuturos; esse enim B[ruxellas] sedem regiam et pecuniis
aliisque belli usibus refertissimam. Reginam etiam Hispaniae
Gallam vitam cum morte commutasse, antequam autem
exspiraret, in gravissimam colloquutionem cum rege erupisse,
nempe: [O mi rex, nunc persuasum mihi est, imo exploratum
habeo te autorem esse patriae dilacerationis. Te impulsore
et adiutore frater meus charissimus, rex Galliarum, de
corona periclitatur, regnum proteritur, pii miserrime
cruciantur omnisque humanitatis modus exceditur. Desine,
quaeso, desine. Deus enim est deus,] etc.. Mentionem etiam
fecit extincti filii suaeque mortis instantis, cuius luctus
hinc inde conceptus non ultima sit occasio et causa. Ipsi
quoque regi interitum et miserrimum exitum praesagivit. At
ille sub haec omnia Luteranam eam esse regessit. Subinnuit
quoque d. l[egatus] veneno infectam esse reginam. Tolosam
captam esse negavit nec proelium ullum commissum esse, sed
brevi fore. Ex Italia nihil iam habeo memorabile, et, quod
sciat, Lentulo quoque nihil est. Certum est duo foedera,
Iurisdictiones nempe et Domum Dei, in eo convenisse, ut
monachi sistantur in comitiis neque factum tam audax sinatur
inultum; sed vereor artifices quosdam etc.
Plura non possum; incepi enim febricitare. D. Iesus nos
omnes beet. Amen.
Datae ocyssime Curiae R[aetorum] 1568,  9. novembris.
Praeclarissimo viro d. m. Hennrico Bullingero, ecclesiae
Tigurinae pastori summo, d. suo colendissimo.
