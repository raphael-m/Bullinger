<nr>[21318]</nr>
<ae>Michael Schlatter an Bullinger</ae>
<od>[Biel], 2. Juli [1551]</od>
<vo>Zürich StA, E II 446, 350r.-352r.(v.?)</vo>
<dr>Ungedruckt</dr>
^&x Lit.: Max ^#/+Schiendorfer^#/-, Die Bühne als Kanzel. Der Bieler Prädikant und Dramatiker Jakob Funcklin (1522/23-1565), Nova Acta Paracelsia, NF 22/23, 2008/09, S. 51-74^&x{
<re> </re>
<tx>Gratiam et pacem a deo patre per dominum nostrum Iesum Christum.
^$Paucis tecum agerem, Bullingere doctissime, et Latine quidem, quemadmodum
hactenus agere consuevi, sed praesens rerum mearum status nec brevitate uti me
nec Romane loqui tecum permittit; quare novo more tecum agenti, quaeso,
veniam mihi des. Copia enim verborum opus mihi est, quia aliter rem meam
capere non potes. Vernacula item lingua ideo uti malui quam Latina, quod
amplissimi senatus Tigurini, dominorum meorum clementissimorum, ratio sic
exposcere visa mihi est. Nam illis cupio per te potius quam ex meis
literis<f1>Brief vom gleichen Tag an ZH im StA.<fe> rationem reddi actorum
meorum, de quibus in sequentibus te certiorem reddam, ut, si forte alicubi sim
longior aut ineptior intempestiva narratione, tu pro tua prudentia compendiosiore
via et oratione magis ad ingenium dominorum accommodata negotium meum
isthic agere possis. Quod ut facias, diligenter etiam atque etiam per Christum,
dominum nostrum, et per fraternam charitatem oro. Paucis ergo rem meam sic
habe.
^$Ich han uff den 20. tag junii mir laßen ein volkomnen raat zamenbruͤffen,
und vor dem selbigen han ich minen dienst uff gen und urloub gnommen, und
das uß denen ursachen. Es hat sich etwan 14. tag vor und ee ich urloub
genommen, begeben, das ein guͦter gsell zuͦ mir in min hus kon ist, der
sprach mich under anderem also an: "Weltist du mich nit vermären, ich wett dir
etwas nüws anzeigen." Ich verhieß im, ich welt stillschwigen, do seit er: "Es hat
mir ein erbarer, gloubwirdiger man hie anzeigt, wie das es umb wenig hend hab
gefält, mine herren hettend dir urloub gen und hettend den schwaben behalten."
Das sind die wort, die ihener mit disem solt geredt han. Nun, dise wort fasset ich
also zuͦ hertzen, das ich sy verglichet mit etlichen coniecturis, so vor
verloffen warend, daruß ich vorlangist das, das jetz gegenwurtig, garckwonet
han. Ich sprach zuͦ dem, der mir sölichs anzeiget, ob ich das einem meier oder
statthalter anzeigen dörffte, do antwurtet er: "Ja, doch das du mich mit namen nit
meldist." Also deß selbigen tags gieng ich zum statthalter, denn der meyer was
nit anheimsch, zeigt im an, was mir gseit was, do verleugnet ers gantz und gar
etc. Do hielt ich im an und bracht in entlich da hin, das er zuͦ mir also sprach:
"Herr Michel, es möcht üch vilicht etwar von mir ettwas gseit han, so wil ich
üch fry bkennen was ich gredt han. Man hat gseit, ir stellind von uns und sigind
hür dorum zuͦ Zürich gsin. Do han ich gseit, es wär mir leid, aber wil er je nit
by uns bliben, so muͦß man in laßen faren" etc. H[err] Peter Fuchs het zuͦ
einem gseit, mine herren wüßend gruntlich und eigentlich, das ich zuͦ Zürich
schon ein pfruͦnd habe etc. Ein anderer Ratsherr hat in der badstuben geredt,
nach dem ich urloub genon han, es wär etwan wäger, man geb eim voranhin
urloub, eh er urloub näm. Uß dem allem mag man wol abnenmen, das die ob
angezeigte red nit gar ein läre red muͦß sin. Aber ich han sölichs alles in
minem urloub nen nit wöllen fürwenden, derhalben das der raath deß nit
gstendig wäre gsin. Und ich gloub ouch selbs, es sigind nun ettliche deß Raths
mit diser pratik umbgangen.
^$Glich uff das hat sich ein endere sach zuͦ treit, da durch ich erst bewegt bin
zum urloub nemmen. Es hand mine herren einen predicanten uff irer landtschafft
in eim dorff, heißt Corsemont, der selbig hat der kilchen zuͦ Corsemont by
den 12 oder 13 jaren gedient, hat by inen ehrlich geläbt, also das im mine herren
und ouch die buren kuntschafft gend, das sy in daran nit schälten, sunder loben
muͤßind. Aber die buren hand für gen, er sye nit gleert gnuͦg, dorumb
söllend mine herren inen einen gen, der ist znächst by Corsemont uff einem filial
gesäßen, heißt Summenwa, das hat der vorgemelt Philippus, der von der
pfruͦnd nun verwysen ist, vornacher versächen und dem, der ietz an sin stat
gsetzt ist, uß erbermd zuͦ gelaßen, dann er ist ouch der vertribnen bruͤderen
einer von Mumpelgart und hat nüt ghan. etc. Das hand nun mine herren
gehandlet on uns, die predicanten, das wider ir reformation ist. Nun hand sy
glichen gstalt ghandlet vor einen jar mit einen anderen predicanten in der pfarr
Corclarin; wie wol der selbig billich sins dienst beroupt ward, so ward doch sin
successor, welcher ouch der vertribnen von Mumpelgart einer ist, ouch wider
unsere statuta synodalia gantz unordenlich ingesetzt und ihener ouch
unordenlich abgestoßen; muͦß dencken, <vl>350v</vl> es sye gar simonytisch
zuͦ gangen an beden orten. Ich was übel zefriden, kart der halben (der Fünklin
was noch nit gen Byel beruͤfft) für rhat, hielt inen für, wie mir so gar mißfiele,
das sy so gar wider iren und ouch aller anderen evangelischen kilchen bruch
handletind. Do batend sy mich, ich sölt nütt zürnen, es wäre on alle gefärd
geschechen, si werind der satzung nit ingedenck gsin, die wil es sälten zuͦ fal
käme, das sy pfründen bsatz[tind], wie es aber by iren lieben eydtgnoßen und
nachburen von Bern in stätem bruch wäri, das si irer statuten nit bald köndind in
sölicher täglichen uͤbung vergeßen, anders hielt sich mit inen. Do antwurtet
ich: "Ich bin wol zuͦ friden, aber sölt es meer beschechen, so wett ich üwer
diener nit meer sin, das sond ir mir by der warheit glouben." Also verhießend si
mir, si wettind der satzung [gestr.: nach wol] hernacher bas ingedenck sin. Da
mit gieng ich von inen.
^$Nun hand si deß alles also vergeßen, das sy jetz zum anderen maal, ja ouch vil
vil gröber dann vorhin, wider alles ires vorgendts verheißen und ouch wider ire
eigne satzungen, statuten und ordnung irer christenlichen reformation gehandlet.
Dann si nit allein schlächtlich, sunder gantz fürsätzlich und tratzlich und, als ich
gloub, mir allein zuͦ verdrieß (dann ich mich der sach mit allem ernst
angnommen, der ander predicant aber gar nüt, oder uß glyßnery, als das end
bewärt hat) in disem handel fürgfaren sind, das gib ich üch da by zuͦ
erkennen. Es sind die bruͤder uff der landtschafft, ußgenommen die zwen, so
unordenlicher wys ingesetzt sind, hie har gen Byel kommen, hand sich gegen
mir und den Füncklio der unfrüntlichen handlung beklagt miner herren und ein
jetlicher sich hie mit vermercken laßen, das si alle ein jetlicher insunders
fürchte, im werde in künfftigem glichs widerfaren. Da sind wir alle mit ein
anderen deß eins worden, namlich das wir bim statthalter umb ein tagsatzung für
mine herren wärben wellind, und so der bestimpt tag komme, wellind als dann
wir mine herren diser dryen stucken bittlicher wys erinneren und ankeren: 1.
Das wir für den herren Philippum von Corsemont bätind, das sy sinen alten
dienst und vile der kinden ansechen und in by der pfruͦnd wellind laßen
bliben etc. Wo uns aber das abgeschlagen wurde, so solt das unsere andere
anmuͦtung sin: 2. Das sy, die herren, uns nachließind, by der kilchen zuͦ
Zürich und Bern zuͦ erfaren, was ir bruch und ordnung sye in sölichen
händlen, darum wir span mit ein anderen hettind etc. Wo si uns ouch das
abschluͤgind, als dann wölten wir by iren satzunngen beliben, das was der
dritt articel. Nun der Fünklin ward darzuͦ verordnet, das er sölt umb ein tag
satzung wärben, aber mit was trüwen er das ußgericht hab, weiß ich nit, das
weiß aber wol, das einer hernacher zuͦ mir seit, do ich daruff drang: "Lieber",
sprach er zuͦ mir, "setz nit zuͦ uil druf, weißt wol, das ers ußgericht hab?"
etc. Mine herren hand uns kein gen, sunder sind mit irer sach fürgfaren, hand
den herr Philips abgesetzt und den anderen ingsetzt also, das kein diener deß
worts uß anderen miner herren pfarrkilchen dar by ist gsin, noch ouch unser
keiner uß der statt. Do nun mine Herren also frävenlich und tratzlich sind
fürgfaren, do hat das mich der maßen bewegt, das ich hoch und thür verlopt und
bezügt hab, ich well by irer satzung beliben, wie wir denn mit ein anderen im
colloquio oder capitel, als obstaat, deß dritten artikels halb uns vereinbaret
hattend. Die satzung lutet also in der reformation, welche in unseren synodalibus
Latine also verzeichnet ist: "VI. Authoritas ecclesiastica vindicanda est, quam
dominus noster Iesus Christus Matth. 16 nobis tradidit, non in destructionem ac
interitum, sed ad aedificationem. Huc[?] consistorium facit. Neque etiam
ferendum est, ut episcopus, abbas, praepositus aut coloni ullum contionatorem
loco moveant citra senatus ac synodi consilium et sententiam, coram quibus
causa ipsius (modo non sit malefica) imprimis ventilari debet. Nulli etiam
fratrum licet sua sponte offitio suo renuntiare, aliud ambire sine fratrum ac
deputatorum in synodo permissione, idque sub fide decano data. Nec ullo etiam
modo vel a senatu vel aliis dicendi libertas (quam praedicatores a deo patre ac
filio eius Iesu Christo habent) inhiberi debet, quo minus iuxta veteris ac novi
testamenti praescriptum doceant, exhortentur ac corripiant etc [...?] Quod si
aliquid eorum, quae acta sunt, contingat, fratres omnes unanimiter missionem
flagitent etc. Et quicunque fratrum alterius benefitio insidiatus fuerit vel per
seipsum vel per intermedias quascunque personas, is utroque et suo et alterius
ministerio seu benefitio privetur etc." Das sind unsers synodi ordnunngen
<vl>351r.</vl> und satzungen. Wie die in den zweyen oberzelten exemplen
gehalten sigind, ist lichtlich zuͦ verstan. Ich hab darüber mit einem -  nit dem
minsten - deß rhadts ein ernstlichs gespräch gehan und im anzeigt, wo mine
herren die sachen also beharren, wie sys angfangen, so werde ein nüwe
päpstische simony und tyranny under den evangelischen entston, da werdind den
die diener deß worts uff- und abgesetzt, und werd man nit kunst, fromkeit etc.
angesechen, sunder gwalt, gunst, gält, liebe, nid, haß und calumnię[?] werdend die
kilchen mit dieneren besetzen und entsetzen, und je frömmer die diener sin
werdend, je in größerer gfaar sy ston werdind, etc. Darüber antwurtet er mir:
"Äben dorum wend wir üch pfaffen das schwärt nit lan, das es nit widrum under
uns wie under den papisten zuͦ gange." Was ich nun im witer daruff
geantwurtet hab, laß ich hie ruͦwen.
^$Nach dem mine herren herr Philippen entsetzt und den von Mümpelgart an sin
statt, wie obgmelt, ingesetzt hand, do hat min herr meyer uns predicanten beid in
der statt zamenbruͤfft und uns gewellen tag gen für unsere herren. Do schweig
der Füncklin, ich aber sprach: "Herr meyer, die schaaff sind nun uß dem stal,
dorum ist es zuͦ spaat den stal zuͦ zschlüßen." Uff das han ich mich wol 3
oder 4 tag bedacht und entlich nach miner conscientz nüt anders by mir können
finden, dann das ich mich gott und siner gnaden befelhe und urloub neme, eins
teils dorum, das ich es verredt, deß anderen teils aber, das die satzunngen
unserer synodalien sölichs vermögend, zum dritten, das wir uns deßen im capitel
entschloßen hattend. Hab ich nun etwas hierinn gesündiget und gächer dann sich
gezimbt gehandlet, so verzich mirs Gott. Es ist je bi mir ein ernstlicher yfer gsin,
er sye joch ein wyser und rechter oder ein unwyser und unrechter yfer. Das mag
ich ja an Gott, der ein erkenner der hertzen ist, wol bezügen. Wie untrülich aber
min mitbruͦder in diser und anderen sachen ghandlet, das laß ich gott urteilen,
der wirt in zuͦ gelägner zit wol finden. Als ich urloub hab gnommen und mine
herren mich ußgestellt hand und darnach wider fürsich beruͤfft, da hand sy
mir alle mine fürgewente ursachen mines urloubs gantz vernütet und mir uff min
genommen urloub nüt anders geantwurtet, dan das ich mich eins beßeren
besinnen sölle, und irer handlung, wider ire eigne satzunngen gethon, so gar
kein pęnitentz[?] und rüwen ghan, das sy vil meer gesprochen, sy fürchtend gott
dorum, das sy herr Philippen so lang uff siner pfruͦnd gelaßen habind. Und do
si mich nun ettliche maal vermanet hattend, das ich mich eins beßeren besinnen
sölte, do antwurtet ich wie vorhin, ich hette mich schon besinnet, ich könde
wider ire satzunngen und min verreden nit thuͦn. Also gieng ich von inen
heim widrum in min hus und prediget die zwen nachuolgenden tag, namlich uff
den sunntag und mentag. Dar nach gieng ich gen Bern und zeigt daselbs minen
lieben herren und bruͤderen, den predicanten, all min sach an, und insunders
begert ich rath von herr Hans Haller, so man an mich zuͦ Byel witer käme und
man mich bäte, den dienst widrum anzuͦnemmen, wie ich mich dann in disem
fal halten sölte, ob ich unangesechen min vordrigs verreden on nachteil mines
gloubens und miner authoritet diser kilchen den dienst uff ein nüws zuͦ sagen
möchte. Da fand ich guͦten trüwen raath, aber ich wil umb der kürtze willen
das ouch ruͦwen laßen.
^$Als ich von Bern widrum heim kommen bin, hab ich die sach also funden.
Mine herren habend mich zum dritten maal gebätten, als ich urloub genommen,
das ich sy nit verlaßen, sunder by inen bliben welle; hab ich etwas mangels, so
sölle ich für sy kommen, so wellind si mich allwegen guͤtlich verhören. Da
habe ich inen söliche bit zum dritten mal verseit. Und die wil ich gen Bern umb
ein pfruͦnd sye gangen, so sechend sy wol, das ich by minem urloub bliben
welle. Doruff hand sy miteinanderen einhälligklich beschloßen, si wellind umb
einen anderen predicanten luͦgen, hand deßhalb glich im anderen oder dritten
tag herr Jacob Füncklin abgefertiget mit sampt irem großweibel umb einen
anderen predicanten, weiß nit wo, zeluͦgen. Gend ouch witer für, wo ich nit
gen <vl>351v.</vl> Bern wär gangen, so wöltend si mich für sich beschickt han
und witer anstrengen wellen, von minem fürnenmen zuͦ ston. Es sol ouch
Füncklius von mir ußgen han, er hab nit gwüßt, das ich am zinstag gen Bern sye
gangen, sunder habe vermeint, ich sye da heimen und welle uff den selbigen
zinstag wie die zwen vorgende tag predigen. Vff sölichs alles gib ich dise
antwurt: Deß ersten, das mine herren mich zum dritten maal gebäten habind, das
ich bliben sölle, das gston ich nit, aber das ist wol ir red gsin, es sye min urloub
nen inen gantz seltzam, und sigind darab erschrocken, bätind mich, ich welle ir
thuͦn nit uff die hoche achsel nen und welle mich eins beßeren besinnen.
Sölichs hand sy wol wideräferet ettliche maal. Ob ich nun uff söliche schlechte
wort glich bliben sölte sin, da ich grad jetz so ernstlich in der fuͦßstapffen
urloub gnommen hat, dunckt mich, wär ein große liechtfertigkeit und
unstanthafftigkeit an mir gsin. Ich sach und hort ouch do nit von inen ein einigs
zeichi eins ruwens, da by ich hett können mercken, das sy hernach das, dorum
ich urloub genommen hat, verbeßeren wurdind. Wol redt der meyer, die
raatstuben stuͤnde mir allwegen offen; hett ich an inen etwas mangels, möcht
ich für sy kommen, so wettind sy allwegen nach gelägenheit der sachen thuͦn,
witer redten sy nit etc. Das sy zum anderen fürwendend, wo ich nit gen Bern
umb ein pfruͦnd wär gangen, so wettend sy mich für räth und burger beschickt
[gestr.: han] und witer inen zuͦ dienen gebäten han, antwurt: Ich han am
samstag urloub gnon, han darüber am suntag und mentag geprediget, da ist
niemantz zuͦ mir kon, der da hett zuͦ mir gseit: "blib hie, mine herren
werdend dich uff den tag beschicken", sunder sy hands äben daruff mit fliß
gespilt, so bald ich inen den ruggen kart, das sy da die burger bruͤffen und
inen von mir fürgen, was nun mir möcht unglimpfflich und inen glimpfflich sin,
hand ouch da mit die burger fin abgeredt und gestillet, und die burger die gantze
gmeind. Aber gott weißt alle warheit, an den ich zügen, das, wo minen herren
ernst were gsin gegen mir, mich zuͦbehalten, so welt ich inen, mit raat miner
lieben herren und bruͤderen zuͦ Bern, der maßen begegnet sin, das sy
hettend muͤßen verguͦt han, so ver mir min verreden vor gott und der wält
an minen glouben und ampt nit nachteilig wäre gsin. Ich bin am 4. tag, nach dem
ich gen Bern bin gangen, wider heim kommen, und 4 tag da bliben, ee ich wider
hinwäg bin gangen, das hand sy wol gwüßt; worum hand si mich nit beschickt?
Es was inen nit ernst. Die Practicierer hattend dsach gwunnen und jetz erlangt,
daruf sy lang gstudiert hattend. On zwyfel, hettend sy söllen wüßen, das der
größer teil deß raats, der burgeren und die gantz gemeind so lichtlich
abzuͦreden und zuͦ stillen wäre gsin, si hettind mich vorlangist geurloubet,
das mag ich bi diser irer red abnemmen, da sy jetz also segend: "Lieben
burgeren, wir wettind im spaat urloub gen han, dann wir wol hettind gwüßt, das
es ein ufflouff hett gen, aber so er urloub hat von uns gnommen, vermögend wir
dessen nüts und ist uns von hertzen leid", hand aber mit so vil anläßen mich zum
urloub nemmen getrungen, das ichs nit alles kan noch mag erzellen, got wirt
aber ein fart die warheit an tag bringen etc. Ob ich umb einer pfruͦnd willen
gen Bern sye gangen, ist doben gnuͦgsam verantwurtet. Ich hoff zuͦ gott,
die, in deren namen und geheiß ich bishar zuͦ Byel gedienet han, die habend
pfründen gnuͦg, mich zuͦ versehen, denck, die werdend mich nit uff ander
lüt schuflen; thuͦnd sys aber, so weiß ich doch in miner conscientz, das mir
min gott, dem ich bishar gedienet han, trülich lonen und mich nach notturfft wie,
wenn und wo es im gefalt, gnädigcklich und vätterlich erhalten wirt etc.
^$Deß dritten halb, namlich das ich mit zuͦ schnellem hinrennen gen Bern
ursach inen geben sol han, das sy habind glich muͤßen umb einen anderen
predicanten luͦgen, das ist ein luterer praetextus und ein blauwer dunst, den sy
irer gmeind für d'ougen machend. Ich han schier ein gantz jar den alten herr
Jacoben<f1>Jakob Würben.<fe> in siner kranckheit allein versechen, onet allein
ettlige predigen, die min lieber herr gfatter Lüpolt<f1>Joh. Leopold Frey.<fe>
sälig gethon hat; worumb sind sy do nit so schnäll gsin? Item ich han den
Füncklium fern alein gar nach 3 wochen versehen, do er zuͦ Costantz was,
worum hat er jetz ouch nit das best thuͦn und mine herren vermanet, noch ein
kleine zit still z'ston? Er ist so trüw an mir als die bruͤder, von denen der h.
Apostel Paulus schribt etc. Er ist nie zuͦ mir kon. Er het mich nie
versprochen, sunder ist glich uffgsäßen und hingeritten umb einen anderen
predicanten ze luͦgen. Er sol ouch für gen, er hab nit anderst gmeint, dann ich
wurd noch für in predigen am zinstag, so sye ich am mentag da vor gen Bern
gangen, das ist die unwarheit. Blaureri sun<f1>Hans Gerwig.<fe> hatt mir am
mentag, nach dem ich geprediget han, drü buͤchlin von Füncklio bracht mit
diser bottschafft, ich sölle der cantzel uff morn den zinstag kein acht han, sin
herr well selbs predigen, do schicket ich den knaben von mir mit diser antwurt:
<vl>352r</vl> "Seg dim herren, ich well morn predigen", do ist der knab wider
kommen und hat mir gseit zum anderen maal: "Nein, der herr wil nit, das ir
predigind, sunder er wil predigen." Do sprach ich: "Gang hin und sag im, er
sölle nun ouch ettliche tag das best thuͦn, ich well überfeld" etc. Worum het er
mich am zinstag nit laßen predigen, worum hat er fürgen, er hab sich nit anders
zuͦ mir versächen, dann ich wurd am zinstag für in ouch, wie die vorigen
zwen tag, predigen? Es ist mir alles zuͦ unglimpf beschechen. Demnach,
lieber M. Heyrich, han ich, als ich urloub nam, mine herren gebäten, das si min
husfrouwen und mine kind nit wellind uß stoßen ein zitlang, bis das ich luͦg,
wo ich mög underkommen; han mich ouch erbotten, wenn ich anheimsch sye, so
well ich die cantzel versechen, so es inen gefalle, aber sy hand mir bishar kein
bescheid gen und mich uff die cantzel nit mee gelaßen, sunder andere prediger
angestellt. Man seit ouch under dem gmeinen man, mine herren habind ettliche
raatsherren zuͦ mir in min hus geschickt, mit mir zuͦ reden, das ist so war
als wenn ich seit: "Meister Heirich Bullinger ist hüt zuͦ mir in min hus
kommen." Also ist jeder man uff mich zuͦ lügen und zuͦ reden, was man
wil, erloupt. Bin ouch ich hie so einsam, so veracht, als het man mich zuͦ
Byel nie erkent und hett im nie ützit guͦts thuͦn. Nun wolan, ich lob gott
darfür und bevilch im min sach etc. Was mir von Füncklio für schmach und
schand nun ein jar lang begegnet sy, was untrüw, item, wie mich mine herren
sidher ghalten habind, das klag ich gott, wil üch da mit nit lenger uffhalten etc.
^$Te rogo, praestantissime vir, ut omnes rationes meas curae habeas. Adeo enim
tenuis et pauper sum, ut vix unius mensis in meo aere alimoniam  habeam.
Causam meam apud amplissimum senatum vestrum ita, quaeso, age, ut brevi
experimentum certissimum capiam tuae benevolentiae et fidei, quod te facturum
esse gnaviter minime dubito. Ich vermag weder am lib noch am gelt selbs zuͦ
üch zekommen, dorum bitt ich üch früntlich, wellind mich gegen minen herren
deßhalb ouch entschuldigen, und bitt üch ir wellind disen minen sun gegen
minen herren fürderen, da mit er bald mit einer antwurt abgefertiget werd, dann
ich han kein gwüße stund, das ich hie zuͦ bliben mee sicher sye. Et tuum
quoque consilium candide mihi imperti.
^$Vale cum tuis omnibus foeliciter et omnes quoque tuos symmystas meo
nomine plurimum  salutato.
^$Datum raptim, 2. iulii.
<un>Michael Schlatterus, totus
<un>ex animo tuus.
</un>
<lz>[Ohne Adresse.] ^&x Auf der Rückseite lat. Notizen. ^&x{</lz>
