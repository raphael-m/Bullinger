<nr>[18092]</nr>
<ae>Oswald Myconius an Bullinger</ae>
<od>[Basel], 8. Mai 1548</od>
<vo>Autograph: Zürich StA, E II 366, 288 (Siegel....)</vo>
<dr>Ungedruckt</dr>
<re>Regest</re>
<tx>S. Nescio an M. Heinrichus, qui has reddit, notus sit
tibi; si notus est, non habebit opus hac mea commendatione;
ipse enim se ipsum satis moribus et doctrina sua
commendabit. Si non est breviter dico. Unum authorem Latinum
ex praeceptoribus meis per omnem vitam audivi Persium, et
hunc ille mihi pręlegit. Novi igitur a multis annis,
quamvis interea, dum praedicavit evangelium apud Svevos,
ipsum plane ignorarim. Nunc, dum prodit denuo docens, ut
omnia habeant in rebus domini apud suos, non potui suadere,
ut ad eos rediret, sed potius ut quaereret locum apud vos,
ubi vitę, quę reliqua est, finem expectaret. Et
quidem persuasi; nam sic tentaturus est, modo tu talem te
exhibeas apud eum, ut aliquid spei possit concipere. Olim
fuit doctus, nunc arbitror esse in tantum auctum, quantum
accessit doctrinę sanę. Quamobrem de ipso nihil aliud
adsero quam virum veracem et constantem esse; quę
promiserit, bona fide praestabit. Commendatum igitur ipsum
habeas vel meo nomine, magis autem nomine dei.
^$Cupimus omnes nosse de Constantiensibus; accepi nempe ego
ex literis cuiusdam, quod et ipsi putentur esse recepturi
praesidium. Quod si fiat, nullum deinceps populum
Germanię futurum usque etiam ad Helvetios, qui non
contentus sit uno capite et unis legibus. Sunt hęc ex
Augusta, similiter et illa: "Scriptus est libellus iussu
Cęsaris et regis, qui continet articulos servandos usque
ad definitionem concilii. Inter hos tres sunt scripti, sani
et integri, de iustificatione, de vero usu sacramentorum et
de coniugio sacerdotum, quas propter Brandenburgensis et
Palatinus libellum oblatum receperunt sic ratiocinantes:
manente articulo de iustificatione reliqui, qui sunt ex fece
papistica, non possunt non cadere cum tempore. Conati sunt
et doctos quosdam huc perducere, ut illum reciperent, sed
frustra; causabantur enim negocium ad ecclesias pertinere,
atque ita a suadendo cessatum. Oblatus est idem et
ecclesiasticis; verum reiecerunt atque id propter articulos
iam dictos. Quapropter Cęsar graviter eos increpuit;
verum, non audio, quod inde sint a proposito depulsi.
Recusavit et populus Mauricii, Ioannes item marchio
Brandenburgensis, frater electoris. Putatur ergo Cęsar
impositurus edicto libellum toti Germanię usque ad, ut
dixi, definitionem concilii iusti. Tantum est actum
Augustę in religionis concordia. Quid quęso, mi
Bullingere, putas futurum? Mihi videtur, quod novem Pagi,
qui stant a papa, se ad motum Cęsaris moturi sint omnem.
Quid tum fiet igitur de nobis, nisi quod factum est semper
de veris cultoribus dei? Dominus det nobis in se ipso
constantiam.
^$Vale in domino. D. Gvaltherum salutabis.
<odtx>Basileę 8. maii anno 1548.</odtx>
<un>T(uus) Os(valdus) Myconius.
</un>
<lz>[Adresse] D. Heinricho Bullingero doctissimo, fratri in
domino venerando suo. Zürich.</lz>
