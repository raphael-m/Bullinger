<nr>[40045]</nr>
<ae>Nicolas Des Gallars an Bullinger.</ae>
<od>Genf, 28. Mai 1570.</od>
<vo>Zürich StA, E II 368, 613. / Orig: (Aut.)</vo>
S. Postremis literis meis prętermisi, quod minime
debueram, sed memorię et festinationi meę id
condonabis.
Tibi videor non satis aperte declarasse, quod dico de sede
beatorum, qui in coelo sunt, ac si colligi posset me coelum
fingere ubique more Brentianorum. At mihi nunquam vana illa
opinio in mentem venit, quam merito detestatus sum ac
detestor. Tantum illis respondere volui, qui beatas animas e
corporibus exeuntes in coelum recipi et immortali vita frui
negant usque ad diem resurrectionis, neque vero quidquam
amplius nobis affirmandum aut inquirendum esse, quam
patefecit scriptura de statu mortuorum. Cum autem beatos
pronunciet, qui in Christo moriuntur, qui locum aut
receptaculum fingunt, in quo usque ad extremum diem
serventur animę seorsim a conspectu dei, quiescanturne
aut
dormiant, beatitatem illam imminuere aut potius evertere
mihi videntur. Hęc ego affirmans ulterius progredi nolui
nec quidquam aliud cogitavi. Maximas interim tibi gratias
ago, quod me amice et fraterne monueris, idque ut in
posterum facere pergas, etiam atque etiam rogo. Nicolaum
Picot, cui has literas ad te dedi, compatrem meum, qui
filium suum ad vos deducit, ego tibi ex animo commendo.
Quoniam hunc eundem filium ego in sacro baptismo obtuli
eiusque nomine spopondi, aliqua etiam illius ad me cura
redit. Fac igitur, quęso, ut intelligat hanc meam
commendationem aliquid apud te ponderis habuisse. An
redditę fuerint tibi meę literę, vehementer scire
cupio.
Bene vale, vir observandissime. Dominus te diu incolumem
conservet ecclesię sę.
Genevę  28. maii 1570.
Tuus N[icolas] Gallasius.
Clarissimo viro d. Heinrycho Bullingero, Tigurinę
ecclesię ministro seniori, domino et patri in Christo
mihi
plurimum honorando.                     Tiguri.
