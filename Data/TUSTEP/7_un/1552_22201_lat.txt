<nr>[22201]</nr>
<ae>Gervasius Schuler an Bullinger</ae>
<od>Lenzburg, 18. November 1552.</od>
<vo>Zürich StA, E II 361, 350. / Orig.(Aut.)</vo>
S.  Accepi nuper, amice incomparabilis, sermones, quos de
clarificatione Christi, servatoris nostri, in ecclesiastico
coetu Tigurino habuisti. Valde me delectat locus Mathei a te
usque adeo docte et pie elucidatus. Reliquum ipsemet
praefecto arcis, ut significaveras, portare volens, quia
Bernam abierat, illius uxori, nobili ab Erlach, dedi, que ut
est christiana prudens mulier, grato accepit animo, vicissim
tibi gratias per me egit. Ceterum rumores bellici undique
crepant; aiunt comitem a Manßfeld magno exercitu adversus
Augustanos parasse bellum, Albertum marchionem cum suo
milite in comitatu Pfirt hyematurum multi timent.
Cęsarem,
illum plus ultra scilicet (si diis placet) in Dyeterhoffen
castramentatum dicunt non[n]ulli, Mauritium in Ungariam
abiisse, forte cum Turcico imperatore pacturum, ut est homo
vanissimus et Germanię egregius proditor et nullius
foederis initi tenax. Quid multis? Tumultuatur universus
orbis; quis horum finis, deus novit. Ego spero deum brevi
redempturum electos suos; haec unica michi spes superest,
praeter quam non video, quibus viis praesenti malo obviandum
sit. Antichristus, in quo credo habitare Sathanam
corporaliter suo regno timens omnem lapidem movet, ut salvus
sit et diutius grassari in miseras ecclesias possit. Plane
insanit mundus, qui aperta et tam horrenda mendatia non
horret, immo, ut propheta ait, diligit, veneratur et colit
talia.             Ego cum tota familia mediocriter valeo;
dominus mire parcit nobis immeritis, ne peste nos turbet;
alias circumquaque nonnichil infestat homines hoc malum.
Hisce diebus apud me fuit Iodocus Bränwald ex Vituduro una
cum quodam iuvene Constantino et filiam meam in uxorem a me
petiit; sed quia apertis dolis (quod tibi loquor) me
adoriretur et mendatiis, renui, cum primis cum illum viderem
vinolentum; nam ea nocte in diversorio apud Cronen ita vina
ingurgitabat, ut pedes velut penitus deluxati illi omnino
gressum negarent; ad hoc non videbatur filię meae
consultum tali marito, quem et tu nosti, das ich sy in das
Thurgow under den hypschen landsfryden schickte.
Ceterum ago tibi gratias de beneficiis in filiam meam abs te
collatis, dum nuper Tiguri esset; facis, ut hactenus solitus
es; idem facturum te porro spero. Vale, dilecte frater;
uxorem tuam ex me plurimum salutabis. Salutat te mea,
Hammannus, urbis praefectus, et vidua Gotfridi. Date
Lentzburgi  18. novembris anno 1552.
Tuus Gervasius.
Clarissimo viro Heynricho Bullingero, Tigurinę
ecclesię pastori primario, domino fratri et veteri amico
charissimo.
