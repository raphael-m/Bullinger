<nr>[22019]</nr>
<ae>Oswald Myconius an Bullinger etc</ae>
<od>Basel, 24. Januar 1552.</od>
<vo>Zürich StA, E II 336a, 334. / Orig.(Aut.)</vo>
S.  Qui meas reddit, civis est Magdeburgensis missus a
senatu suo ad civitates evangelicas per Germaniam, ut
colligat pecuniam pro civibus bello proximo depauperatis; ad
hoc ipsum enim nemo non exposuit, quicquid auri seu argenti
habuit, ut non supersit, quo vel ad artificia vel ad
negotiationes queant redire. Cum igitur propter Christum
sint illa passi, propter eundem rogant nunc, ut sibi
subveniatur. Sperant viri pietate clari, quod petita nemo
piorum sit reiecturus. A fratribus hactenus nihil rogarunt,
nisi ut intercedant apud eos, qui habent et libenter pro
egenis elargiuntur.
Petimus et nos pro ipsis, ut non gravate munus hoc plane
apostolicum subeatis; nullus hic cogitur, sed eleemosyna
rogatur hilaris. Efficite igitur, ne quid a vobis
diligentię hic desyderetur, posteaquam nostis ad officium
vestrum illud omnino pertinere. Habebitis pręterea
narratorem historię oculatum; vidit omnia et omnibus
interfuit, et profecto audietis mirabilia et res
invincibiles, nisi dominus adfuisset. Quid putatis, si
Germanię civitates pari modo Carolo occurrissent? Sed
evangelium non pari voto receperant nisi pauperculi quidam;
divites et mercatores audierunt mammona suum; hunc
venerantes tamen amiserunt et opes terrenas et divinas.
Quamobrem nunc lugent miseri, verum frustra; nam quoad
Carolus spiritum ducturus est, nescio an evangelii gratia
restitui possit.
Rogamus item vos in domino, ut commendaticias ad
Scafhusianos et Sangallenses non denegetis; si nihil dabunt,
fecistis vos tamen officium. Valete in domino et agite, quod
potestis et debetis. Basileę  24. ianuarii anno 1552.
V[ester] Os[valdus] Myconius.
D. Heinricho Bullingero cęterisque fratribus evangelium
Christi in urbe Tiguri adnunciantibus, symmistis in Christo
venerandis suis.
