<nr>[36068]</nr>
<ae>Johannes Fabricius an Bullinger</ae>
<od>Chur, 17. Mai 1566.</od>
<vo>Zürich StA,  A 248.2.</vo>
Gr. II, S. 705ff.
"Nunc haec sunt, quae scribo: Ich han dem spil glych under ougen gesächen und vermerckt, das h[err] Tsch[arner], sobald
der bott von der statt Zürych kommen, ettwas ze kaaten understanden; er wölti gern uff beden achslen tragen. Dan er den
botten in Oberen Pundt mit brieffen abgefertiget, deß sy gar nüt dürffen; ist allein geschächen, den botten uffzehalten,
wie ouch hütt kompt schryben uß dem Oberen Pundt, und ist aber der bott noch nütt daa. Geschicht alles uff ein betrug.
Das schryben uß dem Oberen Pundt vermag, man sölle ylends uff hütt z'aabet ein bytag vom Gottshuß berüffen; wüßend
wol, das in yl niemand mag hye syn dan c[onsul] Tsch[arnerus] und wär inen zuͦ dem spil gefelt, wie ouch sy uß dem
Oberen Pundt nit meer dan sälb 5 kommend. Nun versich ich mich uß allem dem, so ich vor ougen sich, die gesellen (erit
ille de Rozins, c[onsul] Tsch[arnerus] et alii pauci) wärdind ylends gaan Zürych schryben, es dörffe irer zuͦkunfft
nütt; thüyge nit nott; sye guͦte hoffnung, et quaedam alia vanissima; dan ich khen diß völckli gar wol. So wüßend nun
also erstlich, das diß ettlich wenig personen thuͦnd in so großer yl, onwüßend irer herren und gemeinden; daarum so ist
uff dassälb nütt ze buwen; dan von dem Gottshuß wil j[uncker] Hanß von Castelmur, der yetz das schloß versicht, niemand
beruͦffen laßen; dan er sicht den betrug etc. Wyter so wüßend, das uff unser g[nädigen] herren von Zürych schryben die
verordneten und befelchshaber vom Gottshuß angends die Gottshußlütt berüfft und den bestimpten tag vernamßet hand und
uff ein yede gemeind ein copy myner h[erren] von Zürych schryben ouch geschickt. Nun so yetz dise gesellen das widerspil
gaan Zürych schryben und die verordneten die gesanten abwändig machen und aber die eerenlütt vom Gottshuß uff unser
h[erren] von Zürych schryben ein so verren tag vergäbens kommen soltind, mögend ir wol ermäßen, was guͦtts das brächti.
Daarumb haltend umb gottes willen an, das die botten uff bestimpte zyt hye sygind. Es darff anfangs der 2 Pündten nütt
darby. Wen sy den ernst sächend, sy wärdend wol kommen. Gloubend mir, die gesellen wöltind den handel gern verlengeren,
biß sy mitt raadt irer Palestineren handlen köntind. Ich ken die gesellen gar wol. Daarumb sind verholffen umb gottes
willen, das die sach für sich gange. C[onsul] Tsch[arnerus] handlet die ding heimlich durch mittelpersonen. Wen myne
g[nädigen] h[erren] von den 6 Orten kommend, wirt er gar glatt syn und nienan darby wöllen gesyn syn. Man muͦß die lütt
kennen und bruchen, so verr man mag. Mir begegnet deren dingen vyl. Ich han ettwan mit lüten ze handlen (ich schäme
mich's ze sagen, die in den regimenten sind), die bittend und heißend mich ettwas schryben oder handlen (ad
declinandam a se suspicionem), und gaand sy uff der stett und schrybend und handlend ins widerspil. Welcher das
küfferwärch naach nitt verstaat, der verstaat sich uff die Rhetos nütt. Haec scribo cum gemitu et ad neminem quam te
scripturus fueram. Saepe ingemisco; nam ubi iusticia periit et omnis pudor exulat, ibi certe non est amplius habitandum.
Tu mihi ignosce, qui tam festinanter et tumultuarie omnia. Urge negotium, ut, quod bene incoeptum est, non
interrumpatur."
Curiae, den 17. maii, anno 1566.
(P.S.)  "In talibus gravibus negotiis satius esset mittere tabellionem sobrium quam ebriosum etc.    -      Myn h[err]
von Chaam und die vorigen Eidgnoßen sind in des Hans Pündters hus ynkeert;* (* Dazu a.R.: "Reliqua fere hospicia
occupantur a Batticis."); ist ein schöne herberg und lieber man."
