<nr>[26035]</nr>
<ae>Johannes Hospinian an Bullinger</ae>
<od>[Basel], 3. März 1556</od>
<vo>Autograph: ZBZ Ms. F 62, 324.(Siegel...)</vo>
<dr> dr>
<re> </re>
<tx>S. P. D. Reddidit nobis compater noster Iohannes Huͦberus
tuas literas una cum libello, in quo summam religionis nostrę
es prosequutus, colendissimo domine Bullingere et frater in
Christo dilectissime. Gavisus sum vehementer, tum quod intelligo
te raritatem literarum mearum candide interpretari, tum quod
perspicio te subinde nobis aliquid elucubrari, unde ecclesiae
incrementum emolumentumque accedere videatur. Ago tibi habeoque
ingentes gratias nec dubito, quin dominus Iesus, in cuius
negotiis tam sedulus es sit eo die relaturus, quo audies
amabilem optabilemque vocem istam: "Euge, serve bone et fidelis,
intra in gaudium domini tui. Tempora sunt periculosa, ut
scribis, super modum. Ecclesia Christi a multis hostibus undique
petitur, non exteris modo, sed et domesticis. Perterruit me
certe, quod de Saxonibus scripsisti. Utinam quievissent et
nostras ecclesias, alioqui satis multis turbis exagitatas missas
fecissent. Quid enim huiusmodi dissidia et contentiones quam
offendicula apud plerosque pariunt? Noti sunt clamores
antichristi satellitum; sed clament etiam ad ravim usque,
veritas nihilominus omnium bonorum defensionem meretur. Positus
est salvator noster in ruinam et resurrectionem multorum, et
omnis plantatio, quam non plantarit caelestis pater, radicitus
fuerit et stirpitus evellenda. Istud me praecipue sollicitum
habet, quod (quidem?) adeo omnia de die in diem apud nos etiam,
qui evangelium Christi iactamus, deteriora effici. Si
magistratum spectemus, is in ampliando mundi huius regno
strenuus est, sed in regno Christi dormitat et stertit perpetuo
et, quod gravissimum est, vult esse magister in regno Christi
nec ferre amplius paulo liberiorem veritatis evangelicae
professionem. Quin paulatim in servos Christi persequutorem
agere incipit. Iam nostrum bona pars, qui ecclesiis praesumus,
quorum me quoque unum esse fateor, verbum quidem purum docemus,
sed doctrinam nostram factis parum fideliter exprimimus, sumus
aliis offendiculo. Plebs vero cuiusmodi est? Impia, blasphema,
sanguinolenta, avara, ebriosa, adulteriis, stupris, usuris,
mendaciis dolisque dedita. Quod genus scelerum ac flagitiorum
hodie non gliscit? a quo hominum genere abest hypocrisis illa,
quam tantopere dominus execratur? Ne dicam de incredibili illa
ingratutudine, quae salutaris verbi praeconio a plerisque
exhibetur. O teterrimam seculi huius speciem. An possumus aliud
expectare quam extremum impendere exitium? Ut rebus tam perditis
atque exulceratis succurremus? Orabimus, ut bene mones,
indesinenter et functiones nostras fideliter obibimus.
Clamabimus et elevabimus voces nostras velut tubas et resistemus
hominum malitiae et impietati, reliqua domino committemus nec
formidabimus, etiamsi iugula nobis securibus porrigenda sint, ut
vel nostras animas cum electis servemus et eripiamus. Nam
profecto, si unquam opus fuit malo resisti, nunc imprimis est.
Caeterum anabaptistae (qui antibaptistae et antichristi sunt),
quemadmodum antehac scripsi, ita adhuc in ecclesia, quam mihi
commisit Christus, grassantur et negotii mihi multum facessunt.
Tertio iam venimus cum eis in colloquium; sed quo saepius cum
eis congredimur, eo plures errores et haereses in eis
deprehendimus, ita ut eorum secta Lerna quędam pravissimarum
hęresium esse videatur. Extirpet eam dominus cruci suae tam
inimicam. Audebat proxime quidam ex ipsis dicere infantes esse
mundos nullique peccato obnoxios; alius homini esse liberam
voluntatem se ipsum salvandi. Nonne vero Christi meritum sic
pedibus calcatur? Execrandum praecipue hoc videtur, quod ita se
possunt apud simplices et imperitos insinuare, sic fascinare
eorum animos, ut non tam cum ipsis quam cum plęrisque subinde
sit pugnandum. Multi etiam ex nostris, imo fere maior pars,
aegerrime ferunt, quod a nobis taxantur. Habent, suspiciunt et
venerantur eos pro sanctis dei hominibus. O utinam nos tales
essemus, subinde nobis accinentes, persuadentque sibi se ex
ipsorum probitate fortunatos esse. "Quodsi eos," inquiunt,
"abigimus, timendum est, ut domini benedictionem abigamus. Hęc
est maxima difficultas. Sibi benedictionem et nobis odium atque
invidiam egregie conciliare norunt. Appellant nos ignavos
ventres, mercenarios, qui non pascamus, sed deglubamus gregem
domini, corruptores oraculorum dei, <gr> </gr>, quibus sit
hęreditas regni dei negata. Et haec convitia in nos iaciunt
pręsentes, quando amicissime cum ipsis scripturas conferimus;
quid eos facere nobis absentibus existimamus? Quae ideo scribo,
colendissime frater in domino, ut intelligat humanitas tua, quam
sit nobis opus, ut vigilemus et pro ecclesiis non nostris modo,
sed et aliis sine intermissione oremus. Et quaeso te, habe tibi
cum in privatis tum in publicis precibus etiam nostram ecclesiam
commendatam et ora dominum, ut liberet eam ab hoc cancro
tantopere in simplices serpente. Equidem versor in discrimine
naufragii, quando huc res devenit, ut homines mei putent me
nihil debere contra hanc sectam dicere. "Prędica nobis,"
inquiunt, "evangelium et desine contra anabaptistas loqui, aut
non audiemus te amplius." Annon inter sacrum (quod dicitur) et
saxum sto? Nonne canis mutus ero, si praesentibus istis tam
nocentibus lupis siluero? Aderit mihi dominus, ut spero, et
dabit his quoque finem; partes enim meas non statui deserere.
Libellum, quem d. Burchero dono misisti, iam curavi Argentinam
ferri; hodie enim navis hinc solvit. Bene vale cum omnibus tuis.
<odtx>Scriptę festinanter 4. martii die anno 1556.</odtx>
^$Tuus Ioh[annes] Hospinianus.
<lz>[Adresse ...]: Sanctissimo caelestis philosophiae doctori
atque interpredi d. Heinricho Bullingero, Tiguri in nobilissima
Helvetiorum metropoli, principem pastorem agenti, domino et
fratri suo in Christo semper colendissimo. Zürich.</lz>
