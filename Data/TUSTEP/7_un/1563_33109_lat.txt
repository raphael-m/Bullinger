<nr>[33109]</nr>
<ae>John Parkhurst an Bullinger</ae>
<od>Ludham, 13. August 1563.</od>
<vo>ZÃ¼rich StA, E II 375, 735.</vo>
Zur.lett.
I, S. 78f.
Salvus sis in Christo, doctissime Bullingere!  26 aprilis dedi ad
te literas, quas spero te accepisse.
Tuae autem  6 martii
scriptae, mihi traditae sunt  23 maii; exemplum autem tuae
responsionis 2 datae Brentio non accepi, ut scribis.
Quid
imprecer huiusmodi hominibus, qui tantum mihi surripuere
thesaurum? Si cum literis Gvaltheri Lavateri et Simleri ligasses,
tuto ad manus meas pervenisset.
Ego nihil adhuc vidi, quod
scripsit Brentius adversum te vel d.
Martyrem, nec multum
huiusmodi scripta vel naenias moror.
Literas tuas scriptas  16
octobris, 1562, 27 tandem die iunii accepi.
Hyperius misit
Lunckero, Lunckerus mihi, quem diu non vidi.
Sed pecunias ad eum
misi  4 iulii: eius ad me literas habes hic inclusas, ex quibus
cognoscere possis, quam duros et inexorabiles habeat collegii
praefectos, a quibus veniam abeundi impetrare non possit.
Ante pauculos hosce dies venit ad me iuvenis quidam Scotus,
concionator optimus, commendatus mihi literis Gryndalli episcopi
Londinensis et Coverdali quondam Exoniensis.
Is in mea dioecesi
iam agit, nimirum in oppido maritimo quod vocatur Lin.
Nova haec
mihi nunciavit e Scotia: Archiepiscopus S. Andreae, quia audivit
missam, condemnatus est ad mortem; duo vel tres proceres ob
eandam caussam coniecti in carcerem.
In parliamento decreverunt,
ut adulterium morte puniatur.
Regina Scotiae haec tria postulabat
in domo parliamenti: primum, ut missas ei audire liceret, secundum, ut
contra Anglos bellum movere posset, tertium, ut Germani (videlicet
papistici) satellites in aula essent, quibus committeretur sui
corporis custodia.
At in his tribus postulatis passa est
repulsam.
Haec ille mihi.
Magnum fuit apud nos tonitru  circa initium iulii.
Pinnaculum
templi cathedralis in civitate Nordovicensi vehementer est
quassatum, sed non deiectum, paulo post vero reparatum.
Pestis
grassatur Londini, et in novo Portu (New Haven) et in exercitu
Gallorum, ut fama est.
Caetera ex literis Gvaltheri.
20. iulii misi literas ad consiliarios per unum ex praecipuis meis famulis.
Is mihi  26 eiusdem mensis attulit responsum, et post quatriduum
peste obiit.
Dominus misereatur nostri! Circa initium augusti
bellum publice denunciatum contra Galliam.
Saluta meo nomine honestissimam matronam, tuam uxorem, item
filios et filias, amicos doctos et humanissimos cives, quos mihi
noveris esse notos.
Raptim, Ludhamiae,  13. augusti, 1563.
Mea vos omnes; et tibi agit gratias pro literis.
Quia nullus
adest Germanus, non potest rescribere; quod illi ex animo dolet.
Tuus,
Ioannes Parkhurstus, Nordovicensis.
Audio pacem inter Gallos et nos initam.
Faxit deus! Scio pro
certo inducias factas ad aliquod tempus etc.
Uxor mea mittit ad
te duo paria caligarum, quibus uti possis quando asper ab axe
ruit boreas, frigus, gelu et nives pariens.
Clarissimo viro d.
Henrico Bullingero,  Tiguri.
