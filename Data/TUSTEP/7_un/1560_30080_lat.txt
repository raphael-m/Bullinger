<nr>[30080]</nr>
<ae>Simon Sulzer an Bullinger</ae>
<od>
Basel, 10. Mai 1560.</od>
<vo>Zürich StA, E II 336a, 465 (neu: ...) / Orig.(Aut.)
S. Quod, mi frater, de filio tuo a me postulasti officium, ipse exequi conatus sum, eoque nomine non fuit ingrata mihi occasio, quod ex certis negotiis Pfortzheimica aula adeunda esset a festo paschatos.
Sed quominus certum responsum referre potuerim, in causa est, quod tum abesset oeconomus aulae, qui officiorum eiusmodi procurationem et distributionem mandatam habet; promiserunt tamen diligenter et aulicus concionator et ex consiliariis aliqui se, ut primum occasio se obtulerit, eam rem
curaturos et me facturos certiores, quid effecerint.
Id ubi responsum accepero, te non celabo.
In Thermis Ferinis<f1>Wildbad im Schwarzwald (Baden-Württemberg).<fe> iam agunt dux Christoferus et Carolus marchio; venturos eodem Volfgangum Palatinum et alios aliquot ferunt.
Inde ad nuptias (arbitror) pergent, quas lantgravius Hassiae ob desponsatam filiam electoris Palatini filio Philippo celebrabit, indubie non sine maxima pompa, luxu immenso.
Securitatem sibi magnam pacemque certam pollicetur Germania ceu extra omne periculum posita, quod utinam
non immineat omnium opinione gravius.
Saxonum adparatus dissipatus esse nunciatur, quod Bavarus et episcopi se vicissim in procinctu fore non obscure significarint.
Also hat ein schwert das ander in der scheide bhalten.
Interea certaminum ecclesiasticorum nec finis nec modus est; solennes enim disputationes eum ad usum comparatae habentur.
De Illyrici successibus multi multa, ut cuius sententia de praedestinatione,  iustificatione, libero arbitrio suffragia in dies plurium subscribant,(Hiezu
a.R.: "Jena".) contra Philippi autem autoritatem paulatim languescere.
Quanta haec vulnera sint ecclesiae, pro tua prudentia pietateque intelligis cum dolore.
Artificium consuetum Satanae eos inter se committentes, quos conveniebat <gr>o mouymadon</gr> pro veritate pugnare; quam enim nondum debellatum sit contra antichristum, declarant et furiosae persecutiones contra ecclesiam et antagonistarum libelli mordaces hinc inde provolantes.
Edidit (quod scis) Hospinianus noster scriptum, quo non
paucos offendit, et voluissem cautiorem fuisse.
In hoc sum totus, ut moderate cum eo transigatur; dominus done  successum, graciam item et pacem ecclesiae suae.
Bene vale in Christo Iesu cum tuis omnibus.
Basileae 10a maii anno 60.
                                                   T[uus] Sulcerus.
Viro praestantissimo d.
Heinricho Bullingero, ecclesiae Tigurinae antistiti, domino et fratri colendissimo suo.
