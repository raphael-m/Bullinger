<nr>[24228]</nr>
<ae>Taddeo Duno an Bullinger</ae>
<od>Locarno, 5. November 1554.</od>
<vo>Zürich StA, E II 365a, 562. / Orig.(Aut.)</vo>
D. Heinricho Bullingero, Tigurinae ecclesiae summo ministro,
Thaddaeus Dunus medicus S. D. P.
Scripsimus vobis iam aliquoties de statu ecclesiae nostrę
atque de minis et terroribus factis per illustrissimos
dominos nostros Septem rerumpublicarum, scripsimus quoque et
fidem variis modis vobis fecimus nos neque anabaptismo,
cuius accusabamur, infectos esse neque ulla alia hęresi
neque tales esse, quales
adversarii nostri nos pingebant. Quapropter nihil superest,
nisi ut indesinenter dominum oremus, ut ecclesiae nostrae
miserere dignetur et dominorum nostrorum corda in gloriam
suam et animarum nostrarum salutem dirigere. Intelleximus
imminere periculum foederi et societati omnium dominorum
nostrorum propter nos; quod, ita se habeat nec ne, sane
nescimus; verum cum fieri id possit, convocatis fratribus
statuit ecclesia nostra supplicare dominis nostris, ne
nostra causa sese resque suas tantis periculis obiiciant,
quin potius omnem ecclesiae nostrae curam deo commendent et
veterem amicitiam inter sese conservent. Nos enim certi
sumus, quod dominus ipse non erit negligens nostrum, sed
ubivis terrarum nos custodiat et fovebit. Si quid tamen
presidii nobis ferre potestis illesa amicitia vestra,
viriliter id pręstate, quia ita decet Christi fideles et
id postulat fraterna charitas. Quid tandem futurum sit
quemve finem sit subitura causa nostra isthic, unus dominus
novit; nos parati sumus patienter ferre per dei gratiam,
quicquid persecutionum humeris nostris ipse imposuerit.
Equidem addubitamus necessum fore, ut patriis finibus
relictis peregrinas terras inquiramus, sed speramus in
domino, quod non relinquet nos orphanos neque destituet nos
sua gratia suoque spiritu. Obsecro, commenda nos literasque
nostras dominis nostris, et si fieri potest, fac certiores
de imminentibus nobis periculis. Gratia domini nostri Iesu
Christi cum vobis omnibus amen. Locarni nonis novembris
1554.
[Vor 559]:  Piissimo doctissimoque viro d. Heinricho
Bullingero, Tigurinae ecclesiae episcopo colendissimo.
                                        Tiguri.
