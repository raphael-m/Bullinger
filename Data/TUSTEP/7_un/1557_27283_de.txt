<nr>[27283]</nr>
<ae>Georg Frölich an Bullinger</ae>
<od>
Neuburg, 7. November 1557.</od>
<vo>Zürich StA, E II 346, 365. / Orig.(Aut.)
Gnad, frid und sterckh vom herren alzeit zuvor, furgeliebter herr unnd bruͦder.
mein seldten unnd kärcklich schreiben verursacht die schwere unnd böse zeit, vor der niemand, sonderlich die fromen, sicherlich leben.
Gegenwertiger Laux Miller bitt mich drungenlich umb furderung an euch, die ich ime als dem betrüebten und unbillich belaidigten mitglidt nit versagen hab söllen.
Er kan deutsch zimlich schriben und lesen, ist sunst seins handtwercks ein tuchscherer, da er seinen uffenthalt mit demselben oder durch haltung teutscher schul, es were inn stat oder uffm land bekumen möcht, bitte ich bruederlich, ine darzu zu furdern.
Ich achte ine fuͦr frumme.
Er hat wibe und kynnd, kan aber uber sein gebuerlich
ansuchen unnd erbitten zu erlicher beiwonung nit kumen.
Die schuld aber ist nit sein.
Die herschafften, hinder den sein weib, kynnd und guͦt, sind babstisch unnd derselben ort nichts zu erlangen.
Was die kriegsgschray, desgleichen das colloquium belangt, wisse ir mehr als ich.
Mich dunckht, der babst befynnd, das des schertzs nunmehr genug sei, werd die sach bald zum vertrage richten, damit ime kain tail zu starckh werde.
Kan er das wetter darnach uber unns schiben und lennden, daran wurdt sein ach und krach nit manglen.
Durch das kyndisch, schedlich colloquium ist eben ervolgt, wie ich mir vorlenngs zu vielmaln gedacht, nemlich die schwere und leidige zertrennung der
confessionsverwandten, deren sich die babstler nit wenig erfrewen und trösten; dann yetzt sind nit allein die kirchendiener gesonndert, sonnder die herren unnd fursten werden auch unter einander zwayg werden, weil ain yeder seine theologen zu verthedingen vermaint.
O wollt gott, das kunfftig hieruß fliessend ungluckh, jamer unnd not were hinueber.
Die Illiviciste schutten wider die Maioritas unnd ander tödtlich gifft auß.
Philippus Melanchton sampt seinem tail sind veracht und verfolgt, werden
zwinglisch, gott gebe mit warheit, genennt.
Osiandriste und Schwenckfeldiani nemen wider sehr zu, und ist an stat des heiligen evangelij mehr lessterns schmehens, verdammens und fluchens uff den predigstuln als christlichs, freuntlichs und bruederlichs ermanens oder ufferpawens.
Der almechtig, güettig, barmhertzig gott sei uns genedig. Amen.
Das i   zum hochsten von nöten; sonnderlich darumb das die oberkeitten noch uff dise stund sich umb den verstand gottlicher schrifft wenig annemen, sonnder
befelhen den kirchenhanndl stoltzen, uppigen, unbekannten und unfridlichen, ere-und geldtgeittigen lewten, dorumb die gloubenshenndl eben in den alten, ja noch ainen ergern stand weder vor ye geraten.
Ich sitze unter unnsern predicanten wie unter den feinden, wurdt alle stund wider mich gesucht und gedicht, durch was wege ich verunglimpfft und gehurtzt werden möcht.
Ich hab uff begern meins gestrengen herren mein glaubensbekantnus offentlich und sonderlich gethon, mich auch mundtlich und schrifftlich dermasßen erkleert, darab die darzuͦ verordneten drei theologen und juristen hertzlich wol zufriden sind, und so offt ich mit den dicantibus oder predigern noch conferir, geben sie mir recht und
füg.
Das weret lenger nit, bis sie uffn predigstul tretten; do ists zu stund an ein anders, und geschicht kein predig one grobe, offennliche lessterung, fluch und verdammung.
Also sitze ich im täglichen kampf und krieg.
Nun wurd ich meine uberige tage nit gern in solchem neidt und haß verzeren; kan ich verkauffen (ob es gleich mit grossem schaden ergang), so schwing ich mich noch von dann.
Yetzt hab ich mein hawßhalten zu Neuburg und hilff die regirung des furstentumbs verwalten.
Mein sone Jonas hat dises jars one mein wissen ein weib edler, redlicher geburt, namlich ein Pullingerin, eren und zucht halb wolgethon, genumen, ist ir yedes 20 jare alt.
Die laß ich zu Schlachtegkh wohnen und hawsen, hab vatterliche guete und mildte anstat der straffe, die mir die recht zulassen, an ime erzaigt und geubt.
Gott hat mich mit einem mercklichen verlust, namlich ob 4000 fl.
bares geldts, die
mir die weyhen entwendt, heimgesucht.
Sunst wollt ich meinem sone die ligenden guetter zustellen unnd mich zu meinsgleichen die ubrigen zeit hinzepringen fürderlich begeben, muß aber nach gestalt der zeit unnd louffd noch lennger mit geduldt uff besserung wartten.
Hab euch zu ringerung meiner gedancken den stand meins wesens hiemit bruederlich zu berichten nit underlassen sollen.
Wollend mir meinen gunstigen herrn den herrn heuptern, Habio, Mayero, prothoscribe, Gvaltero, Petro Martiri, Phrisio,
Geßner, Gvolfio, Simlero und anndern bederlei regiment mein willige, fleissige dienst anzesagen unbeschwerdt sein.
Datum Neuburg den 7. novembris anno etc. 57.
Georg Frölich von der Lemnitz etc.
zu Schlachtegkh, churf.
Pfaltz rate und regent daselbs.
. . . . . . .  ten und fromen . . . . . . . . en Bullinger, vor . . . . . . hen gemand . . . . . . . .reulichen, liebn . . . . . . . . . ., zu handen.
