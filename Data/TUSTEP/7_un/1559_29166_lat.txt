<nr>[29166]</nr>
<ae>Bullinger an Friedrich von Salis</ae>
<od>Zürich, 13. Oktober (1559).</od>
<vo>Chur, Kts.-Bibl.
Ms.
B 1818, 24. / Orig.(Aut.)
Gr.
II, 161.
S. D. Accepi literas tuas, vir praestantissime, et ago gratias tuae humanitati et diligentiae in scribendo.
Nihil nunc habeo, quae adiiciam superioribus et iis maxime, quae scripsi per Lumagam mercatorem.
Anxius fui propter filium meum, quod audissem ipsum aegrotare.
Nunc, cum intelligo cum a te tum aliunde ipsum rectius valere, deo gratias ago.
Misi . . . . . pecunias mense septembri.
Nollem illi dare nisi in necessitate, ne quid prodigat, neque ita sum instructus facultatibus, ut tantum possim
dare, quantum aliquando absumit iuvenum talium stultitia et immoderatus nec necessarius usus; non curant isti, unde accipiatur pecunia, tantum accipere gestiunt.
Si quid amicus ille tuus dedit ei, recipiet cum gratiarum actione, teque oro, ut hos duos aureos illi restituas et gratias ei agas meo nomine; accipies autem propediem a me duos illos aureos.
Hisce diebus dedi cuidam Augustano coronatum, Sangallensi duos coronatos atque aliis et aliis alia, quae omnia ille accepit mutuo.
Tribuo hoc eius
aegritudini, quamquam intelligam eam non admodum fuisse diuturnam.
Nihilominus, prout intellexeris necessitatem postulare, sufficito; bona fide reddetur.
Quae ad necessitatem non pertinuerint, nullus ei dato; volo enim, ut laboret et labore manuum vivat.
Dominus benedicat ei.
Oro te, ut has literas cures ei tradi mature.
Recte hic per dei gratiam valemus et bene habemus, nisi quod frumenti precium subinde augetur.
Dominus deus noster misereatur nostri et luxum et ebrietatem nostram incurabilem
non puniat inopia rerum omnium!
Salutant te nostri.
Salutabis tuum parentem et socerum, mihi semper colendissimos patronos, Ioannem nostrum, totam domum tuam et symmystas nostros, ministrum Christi etc.
Festinantissime scripsi.
Octobris 13. Tiguri.
                                                 Tuus Bullingerus.
Clarissimo viro d.
Friderycho a Salice, comitatus Clavenensis comissario dignissimo, domino et amico colendo et semper amando.
^$Cläven.
