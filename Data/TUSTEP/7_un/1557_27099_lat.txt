<nr>[27099]</nr>
<ae>Johannes Oporin an Bullinger</ae>
<od>Basel, 30. Mai 1557</od>
<vo>Autograph: Zürich StA, E II 336, 72.(Siegel...)</vo>
<dr> <dr>
<re> </re>
<tx>S. Postquam nuper coepi ad te scribere et obiter
significavi vereri me, ne diabolus tragoediam aliquam excitet,
visum est apertius tibi iam exponere, sed in aurem, quod dici
solet, ne et tibi et mihi et illi ipsi, qui mihi indicavit,
qui et prohibuit, ne cuiquam dicerem, fraudi sit. Et puto sane
tua interesse, ut aperte scias, quid clam aliqui de tuis
scriptis agant, quo sive zelo sive studio, deus novit. Ego
praeiudicio tuorum scriptorum hactenus apud nos nullo
ambigante receptorum et approbatorum adductus non putavi opus
esse, ut censoribus nostris legenda exhiberentur, quę in
Apocalypsim annotasti, sed libere nemine interrogato excudere
et, quantum licuit, pergere coepi. Sed (nunc audi, sed solus
audi, noli enim cuiquam praeterea dici), dum ita securus
pergo, supervenit Sulcerus (libere, aperte et vere dcam, quod
accidit) et secum Habio consule vestro, qui nuper apud nos
fuit, prandium sumpsisse inquit eumque se inter cętera etiam,
quidnam Basileae excuderetur, interrogasse. Se vero latere se
quidem respondente subiecisse illum, annon Bullingeri
conciones in Apocalypsim hic excudantur; oblatas quidem illas
esse magistratui Tigurino, sed non permissum esse, ut Tiguri
excuderentur; idem Bernę etiam tentatum, repulsam esse
passum, et mirari se, an hic Basileę admissum sit. Ibi
respondere ille quidem nescire, an permissum sit quicquam
tale; se enim clam esse, nisi quod alicubi intellexerit fore,
ut propediem apud nos prelo istę committantur. Itaque eius
colloquii fine facto ad me subito Sulcerus advolat et, quę
iam exposui, omnia recenset admonens interea, ut, priusquam
pergam, et quod reliquum sit excudendum et quę iam excusa
sint, d. Wolffgango inspicienda exhibeam. Pareo amicę
admonition. Recusat Wolfgangus; neque enim id amplius sui
muneris esse, sed Borrhao ut exhibeam iubet. Accedo illum, qui
principio se omnino nobiscum sentire affirmans hortatur, ut
vel suo periculo pergam, neque opus esse videri sibi, ut a
quoquam inspiciatur. Ego, ut hortationi Sulceri satisfaciam,
oro omnino, ut post inspectionem pergere potius iubeat, id
insuper adiiciens, si quid etiam in impressis iam foliis
offendat, libenter me vel meo sumptu recusurum, modo de
mutandis ipse prius admonuerit/admonearis. Tandem igitur
Borrhaus recipit se inspecturum. Postridie ad me redit atque
non debere hac parte negligi Sulcerum ait; itaque se Sulcero
potius inspicienda omnia tradidisse atque ita fore operę
precium duxisse. Interea pergo ego bona spe fretus in secunda
parte eam facile absoluturus, antequam reliquas Sulcerus
percurrat. Quid futurum sit, dominus novit. Sed non potui non
commoveri initio, cum ita sollicitum illu vestratis (quem
supra dixi) colloquium mihi recenseret, et puto plurimum tua
interesse, ut intelligere, qualiter de te aut tuis homines (de
quibus forte nihil non boni suspic ris) sentiant. Quod si male
ego metuo, quaeso, da id quicquid est, amori erga te meo et
gratificandi tibi studio et noli id vel Sulcero vel cuiquam
alii exponere, ne ego apud Sulcerum, qui plurimum nostris
conatibus obstare posset si vellet, vel levitatis vel arcani
mihi a se commissi non bona fide celati crimine laborare
incipiam. Facile autem inde iudicabis, quid per occasionem
scribere vel ad ipsum Sulcerum vel Borrhaum debeas, et
videretur mihi omnino operę precium, ut obiter ad Sulcerum
scriberes te Apocalypsim tuam mihi excudendam dedisse et orare
ipsum, ut per ocium inspicere quaedam velit, et si quid forte
ipsi sive cuiquam alii displicere posset, cupere in tempore
admoneri, ne vel tibi vel typographo vel reipublicę fraudi
sit etc. vel tale quicquam, et omnino dissimula totam hanc,
quam nunc recensui, historiam et me quoque per occasionem,
quid facto sit opus, postea instrue. Non desino enim interea
et pergo, quantum licet, pro tempore ac spero dominum studio
nostro non defuturum. Mitto iam rursum ternionem h; hodie per
Argentinensem quendam f et g misi. Rescribe, an acceperis
literas hasce et lectas Vulcano confestim trade; nusquam enim
tuta fides.
^$Bene vale, Basileę 30. maii 1557.
^$Ioan[nes] Opor[inus] tuus.
<lz>[Adresse ...]: Domino Henrico Bullingero, Tigurinae
ecclesiae pastori fidelissimo, amico suo inprimis co[len]do.</lz>
