<nr>[21198]</nr>
<ae>Erhard von Kunheim an Bullinger</ae>
<od>Wittenberg, 24. August 1551.</od>
Zürich ZB, Ms F 38, 143f. / Orig.(Aut.)
S.  Haud dubito, vir praestantissime, literas, quas proximo
mercatu Francofordiensi per typographum vestrum ad te dedi,
diu tibi traditas esse, et quia benevolentia tua erga me ac
diligentia quoque in scribendo satis antea mihi perspecta
est, eo tranquilliori et quietiori animo taciturnitatem tuam
hoc semestre tollerare possum ac ideo quidem facilius, quod
ne unum, cum quo respondere commode potuisses, hac ęstate
a vobis huc venisse sciam. Ex Basilea scripsit ad me dominus
Munsterus cum studioso quodam Livoniensi; quem cum
interrogarem, dixit se Tyguri non fuisse. Ego vero
posteaquam oportune hoc quoque tempore scribere potui, malui
binas ad te dare literas, etiam nondum responso ad priores
recepto, quam tantam occasionem negligere.
Significavi proximis literis, quantos tumultus Osiander in
Prussia excitet et quam horrendos et perniciosos furores de
essentiali iustitia passim spargat, et petivi abs te,
similiter et a domino Pellicano et domino Bibliandro, ut
vestram mihi de hoc articulo sententiam breviter et dilucide
explicetis. Quod quia penuria fortassis tabellariorum
hucusque intermissum est et Osiander nondum desinat, imo
magis ac magis urgeat sua diabolica portenta et phantasticas
imaginationes, adhuc oro, ut vel publico (quod praecipue
opto) quodam scripto vestrę etiam ecclesię sententiam
de
hoc negocio exponatis vel privatim ad me de ea re scribatis.
Non enim veretur iactitare Osiander se unum esse, qui hunc
articulum de iustificatione hominis dextre explicare possit;
reliquos omnes ne recte intelligere quidem eum, nedum
sententiam suam proferre posse. Vide, quaeso, arrogantiam et
impudentiam impudentissimi theologi. Scripsit ad me nuper
pius et doctus vir ex Prussia eum omnino meritum Christi
reiicere et conculcare. "Es thutt es nicht" inquiens "des
weibes samen (hęc sunt verba ipsius), es thuts nicht
Abrahams samen noch Davids samen, sondern gott mus es thun"
et aperte negans imputationem dicit nos essentiali Christi
iustitia iustos et coram deo acceptos esse. Habet
stipulatorem Iohannem Funccium, qui in publica disputatione
praesente ipso principe Prussię ad confirmandam
sententiam Osiandri hoc argumentum proposuit: ^&x Vgl. auch Myconius, 10. Feb. 1552! ^&x{
Opera non iustificant; passio Christi est opus; ergo passio
Christi non iustificat, et per consequens essentiali dei
iustitia iusti sumus etc.           Possem plura referre;
sed hęc est summa totius disputationis.           Hę
nostrę ecclesię et cęterae omnes in tota Germania,
quę amplectuntur doctrinam, quę in hac ecclesia nostra,
Vitębergensi scilicet, docetur, omnino detestantur
opinionem Osiandri, sicut testantur et literę ipsorum et
scripta et iam publice ędita. Quare, ut et vestram
ecclesiam ab illis absurdissimis figmentis et prodigiosis
erroribus omnes boni dissentire videant, vehementer opto
quidquam a vobis evulgari, ut et vestris scriptis superbi
illius spiritus vertiginosi insolentia retundatur et os eius
autoritate vestra obstruatur. Quę res multos movebit ad
amplectendam simplicem veritatem et fugienda nova illa
monstra opinionum et errorum. Nam etiamsi spes non est, ut
cedant veritati Osiander cum Scintillula sua et reliquis
asseclis, quia impossibile est os hęreticum in perpetuum
posse compescere, tamen propter multos alios valde
necessarium est illorum furoribus occurrere et dubias mentes
spetie quadam plausibili deceptas ab ipsorum falsis
dogmatibus abstrahere et liberare. Id et deo gratum erit et
omnibus piis, qui a talibus praestigiis abhorrent et
simplicem veritatem amant et amplectuntur.
Audivi d. Vadianum collegisse quandam refutationem
argumentorum Osiandri et in medio opere ex hac vita
discessisse. Doleo certe tam pium conatum impeditum esse et
te oro, ut pro singulari eruditione et sapientia tua hunc
laborem suscipias et collegis etiam tuis hortator sis, ut in
hoc negocio non mihi solum, verum toti ecclesię
gratificari velint.
Nova nulla hic habemus praeter ea, quę bellum
Magdeburgense nobis suppeditat, cuius tota summa hęc est,
quod utrinque maxima multitudo hominum miserabiliter
trucidatur et nullus adhuc speratur finis. Pręter hoc
malum et fames et pestis horrenda nobis minitantur. Deus,
qui custos est ecclesię sę, has et alias ęrumnas
leniat et propter filium suum mitiget atque in ira sua
misericordię etiam suę recordetur nec accendat totam
iram suam. Amen.           Tu si quid novi habes de concilio
una cum statu ecclesię et reipublicę vestrę,
quantum
scire me opus est, diligenter ad me perscribas, oro.
Apud d. Pellicanum et d. Bibliandrum accurate taciturnitatem
meam excusabis; nam abfui hinc aliquot diebus, et cum
redirem, nunciatum est bibliopolas sequenti die summo mane
abituros esse. Reverenter et meo nomine eos salutabis et
responsum ad proximas literas meas urgebis, praecipue autem
quod ad causam Osiandri attinet. Bene vale, clarissime et
humanissime d. Bullingere, et me, ut coepisti, perpetuo ama.
Vitębergę ipso die Bartolomei 1551.
T[uus] ex animo Erhardus a Künheim.
Lęlius Socinus hinc profectus est ad perlustrandam
Poloniam et inde constituit recta redire in patriam.
Clarissimo et integerrimo viro d. Henrico Bullingero,
Tygurinorum antistiti, domino et amico suo perpetua fide
colendo.                      Zürych.
Bemerkung von Bull.s  Hd.:  "Erhard Kynheim."
