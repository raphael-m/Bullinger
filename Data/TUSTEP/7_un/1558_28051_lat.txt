<nr>[28051]</nr>
<ae>John Burcher an Bullinger</ae>
<od>
Krakau, 16. März 1558.
Zürich StA, E II 375, 552.
Zur.lett.III, S. 695ff.
Ep.Tig.III, S. 450 ff.
Cracoviae 16. martii 1558.
S.P.D. Ante paucos hos dies, Bullingere amice et domine colendissime, iussu et rogatu d.
Utenhovii, amici nostri communis, scripsi humanitati tuae de re quidem minus grata, necessaria tamen et ad conservandam pacem pullulantis ecclesiae Polonicae utilissima.
Nunc, quia tabellionum fides mihi suspecta est, eam paucis repeto.
Invidet hostis inveteratus crucis et euvangelii Christi paci, successui, et foelicitati, qua hactenus usa est haec sancta et noviter nata ecclesia.
Videt suum regnum indies
diminui, augerique coetus credentium.
Cui foelicitati quum per suos papistas, licet strenue pro principis sui regno dimicent, obesse se non posse videt, movet per hos turbas et dissidia, qui membra eiusdem ecclesiae videri dicique volunt.
Petrus Paulus Vergerius, homo alias ad regnum papisticum depugnandum natus, parum se modeste in privatis dissidiis cum aliquibus membris ecclesiae Christi gessit.
Minus autem digne ferens admonitiones sanctas et fraternas, quas per te, Bullingere charissime, ei
d. I. a Lasco et Utenhovius insinuari cupiebant, scripsit huc ad quam plurimos Poloniae nobiles fideles graves utrorumque accusationes.
Conqueritur enim se indigne per literas tibi scriptas laesum: atque iniuriam per apologiam publicam se vindicaturum promittit, quam brevi se aediturum minatur.
Vident homines sancti quantam laetitiam haec inimicis, tristitiam piis bonisque omnibus adferent: proinde admonitione et autoritate vestra pacata sedataque cupiunt.
Orant, ut virum admoneatis, se apologia
sua non defendi, sed potius pacem ecclesiae turbari et se incontinentia prodi.
Non videt proculdubio, quantum sibi malum parabit.
Nam non solum apud Poloniae, sed apud universas ecclesias aestimationem quam hactenus habuit amissurus est, si prodierint in publicum quae possent de eo scribi.
Prodire autem necessarium erit, si apologiam aediderit.
Neque tam dira scripsisse se arbitratur Utenhovius, quae non potius privata admonitione, quam publica apologia, digna censeat.
Sed quandoquidem nullum
sui scripti exemplar servaverat, orat ut quaecunque de Vergerio habent litterae, cures fideliter describi et quam citissime huc mitti.
Neque haec solum ut scribas petit, sed quaecunque alia, quae contra hunc impetum ad pacem ecclesiae confirmandam et suam innocentiam defendendam inserviunt.
Inserviunt autem quaecunque dici possunt de ambitione Vergerii.
Nam certo creditur eum potius omnibus modis legationem in Poloniam ambire, quam quod divinitus ad hanc functionem vocatus sit.
Et utinam ęque
a legatione atque ab apologia desisteret! Nam non video quid posset per legationem suam inferre aliud, quam quod olim Bucerus Basileam et Bernam intulit; nempe dissidium multis laboribus vix delendum.
Promisit ecclesiae Augustanam confessionem non moliendum; sed mutato nomine pro Augustana Waldensium a Luthero corruptam invehere conatur.
Quibus etiam indignis conatibus vos quam serio impedite.
Haec sunt quae petunt d.
I. a Lasco et d.
Utenhovius, atque cum iis tota minoris Poloniae ecclesia.
Res meae eodem semper adhuc loco manent.
Privilegium avide expecto, quo adepto non parva spes est alicuius lucri.
Nam sunt et nobiles aliquot et cives Cracovienses qui cer(e)vitiam coquunt, qui artem desiderant.
Contra sunt, qui mihi impedimento esse student, atque omnem operam navant ut ab incepto desistam.
Omnes tamen difficultates superatas censeo, si privilegio potiar: sin minus, et operam et oleum perdidimus</od>
<f1>Adagia, 1, 4, 62.<fe>.
Neque quicquam huic nostro negotio magis obfuit, quam intempestiva dominae ab
Ulmis parsimonia.
Nam certe ni defuissent munera scribis impartienda, dudum et privilegium et privilegii commodum non aspernandum obtinuissem; quum iam in dubio res sitae sint nostrae, an posset sigillum regni Poloniae obtineri: praecipue quum adversarii nostri, qui sibi artis inventum adscribunt, quingentos florenos cancellario promiserunt, si eis privilegium obtinuerit.
Sed hoc mihi unicum solatur, quod regia maiestas dudum hoc nobis concesserit.
Faxit deus, ut aliquando sigillo munitum mihi
mittatur.
Haec, quaeso, domino Iacobo Zwickio, si ad vos venerit, communicato.
Uxorem meam tuae et fidei et patrocinio commendo: neque minus tuae humanitati commendatum cupio Ioannem Billingerum affinem meum.
Admoneatur, obsecro, per te et fidei et promissi tibi in rebus meis adversis facti: nam certe, si non defuerit ei voluntas, posset me in pristinos meos status restituere.
At id non fiet, si non ab ebrietate desierit: nam per eam ea consumit, quae mihi subvenire possent, et sibi prematuram mortem conciliat.
Coniugi honestissimae, Heinrico filio, atque universae
familiae salutem praecor.
D. Petrum Martirem et generos omnes meo nomine plurimum salvere iubebis.
Salva et incolumis sit civitas et ecclesia universa.
Bene vale.
Datum ut supra.
Si quando huc certo mittere literas tuas velis, posses eas Sanctgallum zuͦ dennen von Wadt schicken; dan hye ein burger ist myt nammen Hector von Wadt, des Vadiani sellig consanguineus.
Si ad eum mittantur, tuto possent semper ad me vell d.
Ioannem a Lasco deferri.
Vale iterum.
                                                Tuus quem nosti, I. B., Anglus.
Dem ffürnemmen, wysen hern Heynrych Bullynger, mynem gunstigen hern, zuͦ Zurych.
