<nr>[29188]</nr>
<ae>Jakob R체eger an Bullinger</ae>
<od>
Schaffhausen, 25. November 1559.</od>
<vo>Z체rich StA, E II 375, 577. / Orig.(Aut.)
S. Licet, clarissime vir, rerum novarum nihil haberem, de quibus te certiorem facerem, tamen cum certus adeo se offeret nuncius, intermittere nequivimus, quin negocium illud anabaptisticum apud nos transactum tuae humanitati significaremus.
^$Haud nimirum excidit, quid inter ecclesiae nostrae ministros et anabaptistas ante annos forte 17 actum sit [vgl. Simprecht Vogt an HB, 21. M채rz 1543] quomodoque acta illa multi in peiorem partem sint interpretati, inde etiam eos iudicaverint ambitiosos vel nescio quales, eo quod aliis illa fratribus (antequam congrederentur cum anabaptistis), quorum doctrina et opera adiuvari poterant, non communicaverint. Nihil tamen temere neque sine certis rationibus tum commissum fuisse ipsi coram explicarunt idque eo modo, ut tibi sufficiens eorum excusatio videretur.
^$Iam cum aliquid pene huiusmodi acciderit, unde fortassis quidam occasionem nos calumniandi possent arripere, placuit rem breviter tuae humanitati exponere, quo te defensiorem promptiorem habere queamus; quod si fiat, nil porro curabimus.
13. novembris a senatu nostro amplissimo citantur anabaptistae interque caetera interdicitur concionatori ipsorum Heinrycho Wyninger, ne porro doceat quenquam neque privatim neque publice; nisi enim desinat, de singulis concionibus ipsum senatui omnino numerare 20 fl. oportere.
Iniungitur praeterea, ut aedes sacra ingrediantur et verbum dei audiant.
At illi se hoc facturos negant addita hac ratione nos docere impia dogmata verboque dei pugnantia.
^$Hinc decernit senatus, ut ad
16. novembris revertantur inque curia praesentibus ministris uno vel duobus probent impia verboque dei pugnantia nos docere; proponant etiam, quaenam sint illa impia dogmata.
Id quod hanc ob causam senatui nostro amplissimo placuit, si possent forsan ipsi erroris convinci inque viam rectam duci, vel si nollent, post castigati seu mulctati minus haberent, quo se excusarent, alias frustra omnia cum ipsis tractari non dubitabant.
^$Die ergo praedicto adsunt duo, convenimus, senatus decretum
denuo repetitur eisque proponitur, huc ut satisfaciant, urgetur.
Sed quid illi? More solito miris modis se torquent et alia ad rem nihil facientia recitant, quae tamen a senatoribus ipsis confutantur.
Ne vero praeteream (inconstantiam levitatemque hominum maximam ac manifesta mendacia, quibus se tueri conabantur tergiversando) haec ad margines annotare coactus sum, quae tamen oblivioni tradideram.
Videntes ergo in hoc rem sitam, ut probent, quod dixerant, proferunt locum Matth 28,3., quibus
adiungunt Act. 19., indeque inferre conantur eos more apostolorum et primitivae ecclesiae, nos non item, baptisare.
Loci agitantur pro et contra, tandem impliciti ita, ut se explicare amplius non possent, de anabaptismo se errare confitentur pene et tamen convincuntur.
Iam cum probandum esset nos falsa dogmata serere, repetunt locum Matth. 28.  Mar. 16. instant doctrinae capaces, adultos videlicet tantum baptisatos et baptisandos iuxta praeceptum Christi, nos autem infantes indociles baptisare,
quique fide careant, ergo etc.
At instantibus nobis, ut probent nos impie agere baptisando infantes, vel ubinam sit interdictum, cum tela abessent, quibus nos configerent, tamen asseverarunt firmiter se non errare, simpliciter, ut proposuerint, credere.
A senatu destinati finem imponunt disputationis addentes rationes duas: eos nondum probasse, quod dixerint, neque satisfecisse promissioni, si convincantur verbo dei erroris exque eodem aliter erudiantur, se cessuros, sed neutrum ex his admittere
velle idque perditum oleum et operam, idque senatui amplissimo recitaturos se promiserunt.
Ita discedit quisque ad sua.
^$Habes hic breviter et simpliciter totum negocium.
Incompositam epistolam et raptam boni consulas, rogo, sique hic quid peccatum fuerit, in hoc negocio, iudicio aliorum, quibus res minus perspecta est, defendas nos, obsecramus.
^$Postremo, si quae nova e Schotia, Gallia vel Roma habueris, communicare nobis digneris, quaesumus.
Quod miles in vicinia agri Tigurini
apud nos proxime conscriptus erat, non potuimus intelligere, praesertim cum id fieret nomine Tigurinorum aliquorum; tu certiora nimirum habes.
Vale in Christo cum omnibus Tiguri doctis nosque semper vobis commendatos habe cum nostra ecclesia.
Salutat te aliosque d.
Simpertus et alii.
Scaphusiae 25. novembris 1559.
                         Tuae humanitati deditissimus Iacobus R체ger.
Pietate, eruditione et humanitate claro viro d.
m.
Heinrycho Bullingero, antistiti ecclesiae Tigurinae fidissimo, domino et fratri suo integerrime observando.
