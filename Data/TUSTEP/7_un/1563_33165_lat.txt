<nr>[33165]</nr>
<ae>Antoine Vincent [d.J.] an Bullinger</ae>
<od>Lyon, 1. Dezember (1563).</od>
Zürich ZB, Ms
F 62, 553. / Orig.(Aut.)
Antonius Vincentius d.
Henrico Bullingero S. P. D.
Etsi nullum beneficium, cum isthic discipulus d.
Ioannis Wolfii
essem, in te contuli neque ab eo tempore, quo ad nos redii, tibi
ulla in re officium praestiti, quod nihilominus facere summo
studio teneor, cum sese mihi occasio offeret, tamen etiam nunc
has literas scribere non sum veritus, quibus meo more id oneris
tibi imponam, ut et fratrem et consobrinum meum et praeceptorem
eorum, qui isthuc operam literis humanioribus daturi profecti
sunt, in fidem et amicitiam tuam recipias eosque tanquam
peregrinos omnibus in rebus opera et diligentia tua iuves.
Quod
si feceris, quicquid in eos officii et studii contuleris, id omne
in me ipsum te contulisse arbitrabor confidoque deo bene iuvante
me non immemorem futurum.
Verum quia mihi ipsi persuasi, quę tua
est humanitas, mea causa eorum te commodis nunquam defuturum,
pluribus tecum non agam, sed modum scribendi faciam deumque
optimum maximum deprecabor, ut tuorum bonorum consiliorum dux ac
fautor esse velit.
Familiae tuae salutem dici meo nomine vehementer cupio; tu me, ut
facis, ama.
Vale.
Lugduni calendis decembris.
Doctissimo maximeque pio domino Henrico Bullingero, Tigurinae
ecclesiae ministro.
Tiguri.
Bemerkung von Bull.
unter dem Text des Briefes [an Johannes
Wolf?]:
Cum graviter confligam cum tussi et catharro diebus iam tribus,
non potui te, amicissime affinis accedere.
Venerunt ad me Galli,
petunt hospitem.
Ego cum me servem feriis nec egrediar, te oro,
ut illis consulas.
Meministi Barbaram Koffliam* (* Roffliam?)
postulare, ut darentur eis modesti aliquot viri.
Non tamen vel
Vincentii huius memini neque novi, quinam isti sint.
Diverterunt
ad Ciconiam; iam a me discesserunt.
Habes hic Bezae quoque
literas, quas una cum his remitte.
Vale.
Gott sye trüwlich gelopt, das ir erfröwt sind; das ist des
Elßbets* bottenbrot.
(* Bullingers Magd Elsbeth Kern, gest. 30.
Okt. 1574. [HBD 123,  12f]).
