<nr>[23059]</nr>
<ae>Konrad Lycosthenes an Bullinger</ae>
<od>Basel, 28. April 1553.</od>
Zürich StA, E II 366, 7. / Orig.(Aut.)
Quas nuper per studiosos Tigurinos ad me misisti literas
longe iucundissimas, Bullingere clarissime, accepi. Quibus
intellexi te Funccii Chronicon noviter in Prussia excusum<f1>Johannes Funck, Chronologia ..., Königsberg (Hans Lufft) 1552 (VD 16 F 3382).<fe>
maximopere desiderare; verum quod praesenti nuntio non
accipias, in causa est, quod unicum tantum exemplar mihi ab
affine meo Oporino sit allatum tribus florenis Francfordiae
coemptum; est enim opus in magno folio excusum, parum tamen
emendate. Curabo tamen, si ulla ratione fieri potest, ut
liber tam necessarius atque tantopere a doctissimis hinc
inde viris desideratus ad proximas nundinas Francfordianas
apud nos excudatur in quarto, quo multo viliori precio a
quovis comparari possit. Libros, quos tuo nomine per Petrum
Mechlingensem ante menses permultos ex Argentina vocari
curaveram, nescio qua hominis ossitantia nondum habere
potui, qui nunc hoc nunc aliud praetendit, quo moram
excuset, cum tamen pro[m]pta pecunia omnia solvam. Tuas
praeterea ad Myconium piae memoriae epistolas sexies ab
herede Iacobo petii, qui non quidem denegavit, sed nihil
dedit tamen hactenus; attamen cum iam abitum in Galliam
paret, antequam discedat, fasciculum ad me missurum sancte
est pollicitus. Novarum rerum nihil audio quam marchionem
Brandenburgensem cum mille equitibus foeliciter cum octo
episcopi Herbipolensis signis conflixisse atque multos
nobiles captivos abduxisse, cuius rei famam ad vos etiam iam
dudum pervenisse non dubito.  Ferdinandus imponit suis per
Alsatiam novas atque subditis pergraves exactiones, ut
Turcarum impetu resistat. Tu si quid de evangelio iterum
Constantiae praedicando habes, proximis literis intelligere
percupio.  Vale.  Basileae  4. calendas maii, quo die
Floralia Romae celebrantur. Brisecislaus, decimus octavus
Bohemorum rex, et Baldus, praeclarus iureconsultus Papiae,
decesserunt e vita. Anno 1553.
T[uus] Lycosthenes.
Clarissimo ecclesiae Tigurinae pastori d. Henrico
Bullingero, domino atque amico incomparabili.
Tigurum.
