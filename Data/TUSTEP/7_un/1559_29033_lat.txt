<nr>[29033]</nr>
<ae>Johannes Haller an Bullinger</ae>
<od>
Bern, 28. Februar 1559.</od>
<vo>Zürich StA, E II 371, 735f.
/ Orig.
CO XVII 460 - 465. (Nr. 3022).
S. Scripsi nuper quaedam de causa Lausa[n]nensi, 24. videlicet huius mensis, quo die multi pertinaciam suam remittentes concessionibus senatus consenserunt.
Nunc ergo quid crastina amplius actum, et quę catastrophe sequuta, et quis sit harum rerum praesens status, aperiam.
25. februarii superfuerunt aliqui adhuc examinandi, sed omnium obstinatissimi.
Nam cum ab illis qui 24. die examinati sunt intellexissent, quę cum ipsis acta essent omnia, de novo quasi conspirarunt iterum ad non
consentiendum, sed ad exsilium potius eligendum, et fecerunt quoque ut aliqui ex illis qui priore die consenserant, conscientiis angerentur ita ut aegre continuerimus eos quin ad senatum redirent et adhuc cum reliquis exilium poscerent.
Factum itaque ut novem vel decem ex praecipuis exulare mallent quam concessionibus principum (ut vocant senatum nostrum) consentire.
Quod professores attinet, qui superfuerunt omnes, Ribittus nempe, Tagaultius, Beraldus et Randonus (nam Merlinus iam prius
dimissus est post Bezam) dimissionem amicam petiere.
Ea ipsis concessa est, sic tamen ut, quod ipsi quoque polliciti sunt, ad diem usque pentecostes mansuri sint.
Dicunt illi, se non posse communem causam fratrum deserere et bona conscientia in ecclesia esse, disciplina illa ecclesiastica carente.
His transactis senatus voluit ut nos in locum proscriptorum alios eligeremus.
Sed quoniam non omnes Sabaudici ministri ita nobis noti sunt atque Germani, decretum est heri legationem illuc mittendam,
et convocandos reliquarum classium seu capitulorum Sabaudicorum decanos et iuratos, hoc est, visitatores omnes, ut una cum illis ex singulis classibus deligantur idonei qui his ecclesiis praeficiantur.
Mittuntur duo senatores, d. Musculus item et Benedictus Aretius atque ego, quibus iniungitur ut simul statum scholę inspiciamus et quomodo illa retineri et instrui de novo possit consyderemus.
Interea Viretus senatui scripsit, et blande admodum, ita ut videatur non procul abesse a consensu.
Itaque antequam nos illuc proficiscamur vocabitur ipse huc ut et senatus et nos cum illo agamus, si forte adhuc retineri possit: et spes adhuc superest, si illi consensus persuaderi possit, ut illius authoritate reliqui omnes quoque reduci possint.
Sed quid futurum sit nescio.
D. Nicolaus a Diesbach, consulis nunc vices gerens, ex animo te precatur ut per hunc nuncium qui has tibi adfert Vireto
ipse quoque scribere velis, et illum ad concordiam et consensum una nobiscum hortari.
Existimat, quod et nos putamus, tuam authoritatem plurimum apud ipsum valituram.
Rogo ergo ego quoque ut ad illum scribas et literas per hunc ad me mittas.
Utinam d.
P. Martyr idem facere vellet.
Nam cum illius ipsi scripta et authoritatem nobis semper obiiciant, nos vicissim illius exemplum illis obiicimus, quod in ecclesia Tigurina hac disciplina non minus quam nostra ecclesia carente pacatus et tranquillus
maneat, nec turbas aliquas non necessarias moveat, nec tanta offendicula talemque desolationem, qualem illi prae se habent, instituat.
Ut autem concessiones quoque principum intelligas, et quam non nullam habeamus disciplinam, imo maiorem et severiorem quam ego in ullis Tigurinis ecclesiis viderim, scribam quid habeamus et quid ipsis quoque concessum sit.
Habemus in singulis parochiis, non urbicis modo sed et paganis, ut sic dicam, consistoria quę nobis senatus sunt ecclesiastici.
Sunt in illis constituti minister cum quatuor aliis, in quibusdam sex aut octo, presbyteris, prout ecclesię fuerint numerosae.
Omnes illi
iuramento obstringuntur ad invigilandum offendiculis ecclesiae et ad cohercendum illa.
Habent etiam ista consistoria potestatem vocandi omnes eos qui in religione minus videntur instituti, et qui vel non noverint precari aut praecepta domini ac symbolum recitare.
Licet eos ibi examinare, erudire, hortari, spatia illis temporum ad discendum praescribere.
Nec quisquam ab illa potestate consistoriorum exemptus est.
Tantum hoc non vult senatus ut generaliter omnes (sive de eorum fide constet, sive
non constet) ibi examinentur, sed rudes et imperiti tantum, ne tandem in auricularem iterum hoc examen degeneret confessionem.
Deinde habent amplius hanc quoque potestatem, vocandi omnes eos qui publicis sceleribus ecclesias offendunt, scortatores, ebrios, usurarios, milites sanguinarios etc., et monendi ac dehortandi eos, insuper quoque consulendi (nota bene hanc vocem consulendi, nam expresse illis concessa est), ut si mores mutare non velint, ne accedant ad coenam domini: satius enim ipsis
esse non accedere quam iudicium sibi indigne sumendo manducare.
Nolunt tamen ut quisquam cogatur, aut ut ullius conscientię post illam admonitionem factam vis inferatur: sed si quis post talem admonitionem accedere velit, tanquam poenitentiam profitens admittatur, sic tamen ut consistorium deinceps diligentius eum observet quam antea, et si deprehenderit eum vel contra consistorium et eius assessores aut constitutiones ecclesiasticas illas loqui, aut deinceps priore scelere se iterum
commaculare denuo, praefecto loci hoc indicent, qui sub amissione officii sui eum huc ad senatum remittat, ubi de eo pro ratione admissi decernatur.
Et ut horum consistoriorum quoque maior sit authoritas, volunt ut praefecti, ubicunque fieri potest, illis praesentes intersint et eorum authoritatem tueantur.
Vides non nihil esse disciplinae in ecclesiis nostris, ut multi ex illis queruntur.
Poterant his esse contenti donec dominus daret perfectiora.
Sed malunt deserere ecclesias et tanta offendicula instituere, et pio magistratui tantam infamiam inurere, qui eos exules et mendicos fere suscepit et fovit.
Sub quorum umbram ex tempestate gravi profugerunt, eos nunc lacerant et ipsis tales turbas movent.
nec esset impossibile plura quoque a senatu impetrare, si videret ipsos his concessis recte uti.
Sed quoniam experimur quotidie quomodo illi inquisitione sua non modo in imperitos utantur, sed in quoscunque etiam quantumlibet pios et doctos et inculpatę vitę, qui in praedestinationis negotio non omnia ipsorum aut Calvini dicta et scripta probant, sed moderationem maiorem requirunt, hoc facit ut et senatus et nos quoque tyrannidem metuamus.
Possem tibi multa recensere quę egerunt sub hac concessione mirabilia, ut mirum sit principes non auferre ipsis omnem prius concessam potestatem.
Sollicitat nos quoque schisma illud sacramentarium, quod aliquando hanc misere vexavit et exercuit ecclesiam.
Quid enim eo tempore fuisset factum, si excommunicandi mera potestas in manibus fuisset ministrorum? Omnes sane recte sentientes fuissent excommunicati et stabilitus fuisset Lutheranus error.
Et si tale quid deinceps quoque (quod dominus avertat) evenerit, vides quantum periclitatura sit veritas.
Nisi enim senatus sua eam authoritate hic retinuisset, iam de ea actum erat.
Tenemus etiam
adhuc memori mente quid eo tempore hi ipsi Lausan[n]enses tum disputarint de superioritate ministrorum, quod minister esset super omnes etc.
Non ergo desunt rationes cur pius magistratus (cuius certe pietatem in hac ipsa causa et actione sic cognovi ut non possim non illam praedicare) non velit omnem et plenam potestatem ipsorum arbitrio concedere.
Sed nimis procul excurro.
Exilium potius illi quam has concessiones elegerunt.
Conscientiam praetexunt, et verbum domini, institutionem Christi,
exemplum apostolicum.
Non posse se bona conscientia coenam exhibere his de quorum fide ipsis non constet.
Sceleratos non a ma[gistratu] modo puniri, sed et ab ecclesia quoque et illi[us ministris] coerceri debere, non proiiciendum sanctum canibus [et alia] quę sunt eiusmodi.
Non audires quemquam horum de [ecclesia] sua bene loquentem.
Omnes sunt illis canes.
Ecclesias si haberent Corinthiacas, non incestuosum modo, sed omnes alios quoque excommunicasse[n]t, et eam sic repurgassent, ut ego
considerans vitia eius ecclesiae videre non possim an aliquem in ecclesia vel unum saltem retinuissent.
Sed sum nimius.
Vexat me hęc causa plurimum.
Ideo sum verbosior.
Tu mihi parce oro.
Habes alia magis necessaria quę agas.
Sed non possum non in sinum tuum effundere quę me angunt.
Vireto ut scribas adhuc oro.
Cuius rei gratia hic nuncius a senatu mittatur, adhuc dum haec scribo ignoro.
Dominus Vicetenens ex senatu per apparitorem mihi nunciavit cursorem Tigurum mittendum, ut si quid scribere velim scribam.
Haec ergo effudi potius quam scripsi.
Commendo tibi me et ecclesias nostras semper.
Salutant te d.
Diesbach, Haller, Hag, Tillger, Steiger, socer item meus, mater, Musculus et fratres omnes.
Bernae ultima februarii 1559.
                                                         Hallerus tuus.
Fratri meo nunc scribere non vacat.
Velim itaque te has ei communicare, ut ipse quoque catastrophen huius rei, de qua prius ad ipsum quoque scripsi, cognoscat.
Clarissimo viro d.
Heinrycho Bullingero Tigurinae ecclesiae pastori fidelissimo domino et compatri suo perpetuo colendo.
