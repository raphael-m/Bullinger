<nr>[26193]</nr>
<ae>Bullinger an Heinrich Bullinger d.J.</ae>
<od>Zürich, 2. November 1556</od>
<vo>Autograph: Zürich ZB, Ms. F59, 254.(Siegel...)</vo>
<dr> <dr>
<re> </re>
<tx>S. D. Salvus et incolumis rediit ad nos d. Collini filius ac
tuas mihi literas obtulit longaque oratione, quae deesse
videbantur resarsit. Ego, dilecte fili, tuarum literarum
vestigiis inhaerens ad singula, quam brevissime fieri potest,
respondebo. Recte fecisti, qui gradum non susceperis. Ago
gratias cum praeceptori Philippo tum deo inprimis et te laudo,
qui malueris mihi obtemperare et meam voluntatem expectare quam
tuo indulgere arbitrio. Video alioqui quantopere ad gradum
aspires, quam ardeas et anheles. Sed audi, fili, circumspicienda
sunt hic omnia. Intelligo ne Philippum quidem ipsum
suspicionibus carere, fore ut summa cum molestia et maximis cum
calumniis illum indipiscare. Malo ergo, ut quiescas. Quid ad
Philippum scripserim, vides; nam exemplum literarum his inserui,
ea tamen lege, ut tu per hunc tabellarium, qui nunc Lipsiae est,
aut alioqui certo et tuto remittas. Potissima vero causa, quae
me movet, haec est, quam Philippo certas ob causas scribere
nolui. Intelligo Wittenbergae negotium religionis misceri gradui
ac postulari ab insigniendo dignitate magisterii, ne in
religionis rebus ab ecclesia Wittenbergensi et schola velit
dissidere, sed per omnia confessionem Augustanam recipere et ei
subscribere. Scis autem Lutherum tam suo quam scholae nomine nos
haereseos damnasse. Sed et amplissimus senatus huius urbis
nunquam simpliciter voluit subscribere confessioni Augustanae,
praesertim cum in 10. articulo per apologiam manifeste asseratur
substantialis et corporalis praesentia corporis Christi nec
obscure ibi nos damnemur significantissimeque scribatur a
principio: "Decimus articulus approbatus est." A quibus obsecro?
A Caesare et suis papistis. Quid autem illi probant vel
approbant? Quod nos modis omnibus oppugnamus. Posses itaque
involvi malis et parare tibi gradu illo summam invidiam
nostrorum adeoque imprudenter peccare in religionem accusarique
levitatis, neque ego eximerer, qui dissimulassem aut permisissem
hoc tibi. Vide ergo, mi fili, quid agas, et abstine subtrahens
te tragoediae acerbae, tibi, mihi et nobis omnibus, maxime cum
multi nos oderint et calumniatoribus referta sint omnia. Et has
quidem volo tibi retineas. [Hierzu a. R.: Denique damnatio
Lutheri, qua nos ex illa schola damnavit, toti mundo sit nota,
cui tu iam videreris isti te obstringens scholae veluti
consentire adeoque professioni te dedicare nostrae repugnanti
atque ea modo te rescindere revellereque a nobis.] Volo autem,
ut discessurus Wittenberga sigillatim acedas Philippum, Eberum,
Maiorem, Millchium et reliquos viros doctos et petas ab illis
sigillatim testimonium doctrinae, studiorum et viltae illic apud
eos transactae. Has tanti fecero, quanti literas testimoniales
magisterii ab universitate vel schola acceptas et datas, ac
maiori erunt usui ac laudabiliores tibi quam gradus etc. Deinde,
si omnino statuisti gradum magisterii suscipere, citius
consensero, ut Martburgae illum recipias, ita tamen ut
Wittenbergae huius nullam significationem aedas, sed dicas te
illuc profecturum, ut aliquando et ibi doctos viros, Hyperium
inprimis, audias. Cur autem malim te ibi accipere gradum, audi.
Intellexi a m. Sebastiano Fabritio nullam religionem mentionem
fieri neque iniqua postulari aut quae unquam possint nobis esse
fraudi, ac non requiri, ut quis compleat certis annis, sed si
aliquot septimanis sit in schola apud viros doctos ante tempus,
quo gradus conferuntur, et si quis se offerat examini, sumptu
forte 10 aut 12 talerorum gradum digno et docto obvenire posse.
Quoniam itaque animus est te in patriam adventurum autumnum ad
nundinas Francfordianas revocandi, posses circa pascha Marpurgum
concedere ad d. Hyperium vel d. Hapelium, qui omnem suam tibi
operam (nihil de magisterio illis scripsi, sed te aliquando ad
ipsos venturum) pollicentur. [Am Rand. "Arbitror gradus conferri
circa pentecosten; doch erfars."] Vellem tamen, ut literas
alteras quoque commendaticias Philippi ad Hyperium ac reliquos
eius scholae doctos acciperes, si proficisci statueres. Si
intellexero illuc te profecturum, scribam et ego Martpurgam
literas; scribam et principi, quas tu illi ferres, ut
colloquare. Wilt dann rächt ungemeisteret blyben, so ligt mir
ouch nitt daran; wiltu es dann der gstalt, wie jetz gemeldet,
wil ich gern ein taler 12 oder was daran an dich wagen. Luͦg
nun, das du ettwas koŁnist, ne sis asinus mysteria portans; sed
humilis sis, videas, superbiamque fugias. "Superbis," inquit
Petrus, "resistit deus, humilibus dat gratiam." Minus etiam
insidiarum habebis Marpurgi neque laude carebit, si in duabus
universitatibus fueris ex utrisque bonum retuleris testimonium.
Tu omne hoc negotium mihi perpendendum reliquisti; habes, quid
tibi utile ac mihi tibique honori futurum putem.
^$Mittis summam sumptuum, fili, quos agnoscis fuisse maiores,
quam esse debuerint. Facile tu haec dicis ac facilius quidem,
quam ego turbatis rationibus meis omnibus sim solvendo, ac miror
hic, an literas mense aprili scriptas Germanice et Lipsiam
missas per Stekium Sangallensem receperis. Oportuerat quidem
indicasse te, an receperis, quinimo dic iam, an receperis.
Exposui illis res meas tibi; nollem omnino eas intercidisse. Sed
video me parum profecisse apud te. Sunt tamen, quae me nonnihil
tranquilliorem reddunt, quod promittis te posthac on tantos
facturum sumptus, quod aliquamdiu aegrotasti, quod non inutiles
tibi comparasti libros, quod et lectum emisti, quem eodem rursus
precio divendere possis. Age ergo, pacato sum animo; nam pactis
spes ..... Sed forte nobis non convenit aut congruit in
supputatione. Hoc anno pro te exposui a nundinis Francfordianis
vel a mense septembri 1555 usque in septembrem huius anni 1556
ad nundinas aureos septuaginta sex; nam Froschoverus dedit
praeterito anno 20 aureos, 5 pro viatico, in martio 25 aureos,
in septembri praeterito 20 aureos, nunc pro indusi dedi Brinkio
dedi aureum. Tu vero scribis de aureis 54, ego numero 76. Volo
itaque, ut ordiaris annum hunc a fine debiti usque in
profectionem bibliopholae ad nundinas et a reditu bibliopolae a
nundinis mense septembri et pergas singula usque ad martium, dum
proficiscetur bibliopola ad nundinas consignare, sicuti
consignasti in schedam, quam modo misisti per Collinum. Nam eam
diligentiam probo et eandem per cetera requiro. Ergo 5 aurei in
profectione ad urbes metallicas nunc accepti pertinebunt in
supputationem huius medii anni a nundinis septembribus ad
martias. Nondum solvi 29 aureos Froschovero; nam aegre tantos
sumptus sustineo; ja, ich vermags gar nitt ex causis copiose
tibi expositis in literis illis Germanicis, quarum mentionem iam
feci. Vide, ut libros tuos paratos et eos maxime, quos ex ore
praeceptorum scribis, tecum avehas. Poteris cum bibliopolis
Marpurgum libros mittentibus et tua illa commode mittendi cum
ipsis agere, deinde Marpurgo Franckfordiam ad Froschoverum
transportari curabis. habe interim rationem rerum. Alioqui
vectura est cara, ne ipsa superet precium eius, quod vehitur.
Haec in tempore moneo, ut mature cogites de his. Cderte, ut
videas te diligi a me (nam bonum tibi fert Collinus testimonium;
vide, ut illum vincas, hoc est maiorem te eius testimonio
exhibeas), scribo ad m. Sydemannum [Martin Seideman]. Argumentum
autem literarum est: Oro illum, ut te recipiat in aedes suas ac
tibi salubrem victum sufficiat et in literis erudiat. Spero
illum in septimana non plus accepturum dimidiato talero; lectum
ipse habes, pro hypocausto et aliis aget tecum aequabiliter,
spero. Sic puto te usurum valetudine meliori. Sic suasit d.
Collinus. Quod si tibi places et putas e re tua futurum, age,
exhibe illi literas; sin secus, lacero. Utinam vero tecum
habitare possit d. Theodorus Collinus. Commode sic habitares
usque in martium aut ad pascha. Dissimula nunc te tunc
discessurum; sed ubi illud tempus venerit, para te et vide, ut
habeas literas testimoniales a doctis et Philippi Marpurgum,
sicuti superius iniunxi. So wil ich dann ouch wol schriben an
die gelerten, das ich ein sundern lust habe, das min sun da
magistriere, diewyl ich dem lantgraffen mine arbeit
zuͦgeschriben und ich allezyt gnedige fürsten gehapt etc. Sed de
his videbo quid fiat, ubi tu mihi ad haec responderis. Si porro
cogitas sub vernum tempus, priusquam Witemberga discedas,
excursus facere in urbes aliquot maris Baltici celebres, ut
Rostochium ad Danielem Chytreum aut alios viros claros, cuperem
id minimo fieri sumptu. Ist es nitt möglich, das dich ettwan
zuͦschlahist zuͦ rychen lüten, die dich verzerend oder stüwr
daran gaŁbend. Quod enim modo dixi, angustae res meae, et
liberorum multitudo obstat, quominus sustinere possim sumptus
tantos.
^$Scribit Philippus se expectare exilium, ac intelligo insidiari
ei nonnullos. Si ergo discesserit Philippus et eiectus fuerit,
volo, ut recta, sed commode et opportune Marpurgum proficiscare.
De his tamen omnibus diligenter nunc mihi rescribe inhaerens
etiam huius meae epistolae vestigiis. Scribe etiam, an strenam,
quam misimus, receperis, et responde ad eas quoque literas, quas
ex nundinis recepisti. Curabo, ut, quod petis, m. Collinus
intelligat nos non fuisse et esse ipsi ingratos. Stygelius
receptus est a d. praeposito Hallero in praeposituram ac
haerebit apud nos. Albertus Brinkius Gellrus Basilaeam
discessit; tantus est enim studiosorum numerus et tanta
pauperorum turba, ut nullum invenerit locum. Ego tamen illum
excepi humaniter, consolatus sum, donavi testone (ein dicken
pfennig) et instruxi eum commendatitiis literis ad d. Sulcerum.
Abiit enim Basilaeam. Valemus hic per dei gratiam sic satis
recte omnes; revaluit utcunque et fratr meus, patruus tuus.
Pac.... sunt item nunc omnia, nisi quod Gallus conscripsit
comitia foederatorum acturus Soloduri cum illis de 6 vel 8
millibus mittendis in Pedemontem vel Neapolim; nam papa, cum
partes Gallus fovet, grave bellum movit contra Neapolim; audimus
tamen nunc a prorege Neapolis, duce Albano, fortiter oppugnari
papam nec procul ab urbe Roma castra fixisse istum et repidare
urbem, ne rursus occupetur et diripiatur. Habet tamen ipse etiam
militem satis instructum. Quid foederati facturi sint, dubitant.
Sunt, qui putent Helveticum militem hoc adhuc mense profecturum
in Pedemontem. Hoc certum est tamen neque nostros neque Bernates
ulli principi suum concessuros militem; rursus enim nostri agunt
pro ratione legum suarum. Pacem quaerimus; dominus pacem
concedat pacificetque foederatos nostros vel per disciplinam vel
per aliquam rationem, quam ipse novit. Nisi enim hoc fiat, non
video, quem infelix illa mercenaria militia felicem habere
possit exitum. Ora et tu dominum, ut nos liberet a malo.
^$Literas meas tu ipse feres d. Philippo, d. Ebero, d. Sydemanno
et rogabis, si quid velint rescribere. Commendabis me eis, d.
Millichio item et d. Pencero, quos omnes ut reliquos doctos ex
me diligenter salutabis. Salutant te mater, sorores,
Christophorus pistor, generi (quibus vellem te scribere aliuando
amice) et ancilla Brigida caeterique amici.
^$Vale in Christo.
<odtx>Tiguri 2. novembris anno 1556.</odtx>
^$Es ist unser armbruster von Lipsig, jetzt gen Lipsig gezogen,
sin mannrächt zuͦ holen. Dem hab ich dise brieff gäben; der wirt
10 und in 14 tag ongefarlich zuͦ Lipsig verziehen. Luͦg, das du
fertig mit schriben werdist, das er mir antwort von dir und
andern bringe, du es imm fertigist dem m. Ernsten Vögili von
Constantz, oder d. pa....
^$Valentino oder Caspar StaŁcken. Ich hab aber d. Valentino Paceo
und meister Ernsten (den der Stäckh wol kendt) hiervon
geschriben, das sy die brieff von disem armbruster empfahind und
dir schickind und herwider dine im überantowrtind. Gott mitt
dir.
^$H[einrych] Bullinger.
<lz>[Adresse ...]: Sinem lieben sun Heinrychen Bullingern von
Zürich uß dem Schwytzerland, jetzund zuͦ Wittemberg uff der
schuͦl wohnhafft in Saxen. (Vermerk Beritingers?: "Magni
Bullingeri ad filium</lz>
