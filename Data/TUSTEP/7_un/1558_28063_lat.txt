<nr>[28063]</nr>
<ae>Theodor Beza an Bullinger</ae>
<od>
Lausanne, 19. April (1558).</od>
<vo>Zürich StA, E II 348, 467f.
/ Orig.(Aut.)
<dr>Baum, Beza I, 516.
<re>Regest</re>
<tx>S. et pacem a domino.
Qui has tibi litteras reddit, mi pater, homo est pius nec indoctus, quem rogo ut consilio et opera tua iuves, quoad eius fieri poterit, in eo negotiolo, quod istic curandum suscepit.
De rebus nostris puto te certiorem factum de tertia profectione, quam superiore mense in Germaniam suscepi non tantum Gallicarum ecclesiarum rogatu, sed etiam necessitate ipsa adactus, quum alioqui ab hoc itinere obeundo et voluntas ipsa et necessitas curandę valetudinis non mediocriter me
deterreret.
Nam praeterquam quod infirmo eram corpore, ut qui totum pene mensem februarium ex alvi profluvio laborassem, sentiebam etiam, quis ad me superiorum laborum fructus rediisset, hic unus nimirum (quod in tuum veluti sinum familiariter exonerare nihil vereor) ut, dum maiore studio quam prudentia conor pro virili publicis ecclesiae malis mederi, quam curam ad me quantumvis infirmum membrum aliqua tamen ex parte pertinere semper existimavi, hoc unum sim consecutus, ut in eorum offensiones
incurrerim, quos minime omnium offendere volui.
Itaque hoc unum mihi propositum erat domi me continere et res privatas meas ita posthac curare, ut omnibus appareret ex ipso eventu me nihil minus quam vel gloriolae alicuius vel serendae inter fratres discordiae (a qu   cogitatione me dominus avertat) materiam et argumentum quaesivisse.
Sed tamen plus ad me valuerunt afflictorum fratrum preces quam privatae meae rationes.
Quoniam enim Lotharingus cardinalis per suos emissarios Germanis principibus
persuaserat caussam nullam esse, cur legatos ad regem mitterent, qui sua sponte iam ab omni persecutione destitisset, quum tamen eo ipso tempore crudelissimum Hispanicae inquisitionis edictum esset in Gallia promulgatum, putarunt fratres mei omnino officii esse, ut qui superiore profectione a Germanis principibus obtinuissem mittendae mox legationis promissum, eos nunc quoque promissi admonerem et apud eos adversariorum mendacia coarguerem.
Veni igitur Francfur[tum] cum Budaeo nostro,
ubi dedit nobis dominus hanc gratiam in christianorum principum oculis, ut profectionem nostram fratribus miseris minime inutilem fore speremus.
Hoc enim obtinuimus, ut nunc tandem sibi ab adversariis turpissime impositum agnoverint et serio, si unquam alias ad regem scripserint.
Utinam igitur dominus regis oculos aperiat et miseris fratribus respirationem concedat! De Ferdinandi electione et caeteris eiusmodi rebus, quarum fui sane invitus et tristis spectator, nihil scribo, quoniam non dubito,
quin iam pridem haec omnia copiose ex aliis cognoveris.
Ex theologis nullum conveni prorsus praeter Dillerum, qui apud Palatinum est, et Merpachium.
In Dilleri mani[bus] libellum vidi Philippi manu scriptum, in quo diserte Vestphalum et alios eius factionis reprehendit, quod Christi corpus in pane collocent, et ubiquitatem aperte exagitat.
Hoc tibi possum testari, quod vidi et legi, quamvis per interpretem, sed de cuius fide minime dubito; erat enim scriptum Germanicum et Germanis
principibus inscriptum.
Quid futurum sit, nescio; sed principes scio nunc totos esse in eo, ut tragoedias inter ipsos excitatas componant, utinam ita, ut una veritas obtineat! Cum Merpachio libere sum collocutus de infelici illo scripto, in quo Zvinglii, ut loquuntur, dogma non probatur.
Respondent se aliter facere non potuisse, ut maiores turbae vitarentur, nec idem esse non probare, quod damnare.
Deinde dogma illud, quod Zvinglianum dictitatur, videri eiusmodi, ut ne nos quidem simus
approbaturi, utpote quod et ipsi Zvinglio fortassis immerito tribuatur.
Respondi, quod et ipse, sat scio, probasses, si colloquio nostro interfuisses.
In summa: cuperem minus cupide arripi ut[rinque] offendiculorum occasiones nec augeri, sed sancta, quoad quidem fieri potest, conniventia potius istas iniurias dissimulari quam spargi.
Nam quod ad me attinet, ne nunc quidem de fundamentis concordiae iaciendis despero, si dominus dederit, ut colloquium instituatur.
Scio tibi aliud videri
nec magnas deesse rationes, cur aliter censeas; sed liberum iudicium hic mihi, ut spero, concedes.
Interim quod vobis praesens spopondi, hoc bona fide non invitus praestabo, ut, quem locum in ecclesia dei teneam, meminerim et aliis ista relinquam administranda.
^$Principes, quos interpellavimus, hi sunt: Palatinus, Saxo, Brandeburgensis, Wirtebergensis, Bipontinus, Badensis, qui omnes Francfurti erant; Saxonis et Brandeburgensis ministros tantum vidimus et salutavimus, sed extras non dederunt.
De ecclesiis nostris.
Nihil propius factum est, quam ut Viretus noster a nobis discederet, quanquam certe non discessisset a nobis, qui essemus illum in extremas usque terrarum oras consequuti.
Hinc potes coniicere, quam parum abfuerint nostrae ecclesiae ab ultimo discrimine.
Sed domino aliter visum est; audierunt enim illum principes multo benignius, quam factiosi et improbi [nonnulli existimarent, et sese sancte polliciti sunt operam daturos, ut aliqua tandem disciplinae ratio in ecclesiis
nostris instituatur.
Nunc expectamus, quo sint haec promissa eventura; pendemus enim omnes ab hoc eventu.
Roga igitur dominum nostra caussa, mi pater, si unquam alias, ut principibus ea suggerat, quibus non tam nostra quam nostrarum ecclesiarum salus et incolumitas continetur; fieri enim non potest, ut diutius hic commoremur, nisi severiore aliqua disciplina coerceatur effrenis plerorumque improbitas.
Sed de his alias fortassis copiosius.
Bene vale, mi pater.
D. Martyrem caeterosque observandos
fratres cupio plurimum salvere, quibuscum etiam fore spero ut ea communices, quae ad legationem nostram pertinent.
Iterum vale.
D. Iesus te salvum et incolumem servet sanctisque tuis laboribus magis ac magis benedicat!
Laus[anae] 19. aprilis.
<un>Th[eodorus] Beza, plane tuus.
</un>
<lz>[Adresse:] Eximio servo dei d.
Henrico Bullingero, fideli ecclesiae Tigurinae ministro et patri mihi plurimum observando.
Tiguri.</lz>
