<nr>[23038]</nr>
<ae>Hieronymus zum Lamm an Bullinger</ae>
Frankfurt am Main, 24. März 1553.
<vo>Zürich StA, E II 356, 952. / Orig.(Aut.)</vo>
Anf. u. Adresse fehlen.
. . . . . .. . . . . . .   und mit zimblicher muhe unnd
arbeyt ain nahrung zuwegen pracht und doch kein leybserbenn
hatt, ist er nuhn ein lange zeytt willens gewessen unnd
noch, solliche seine nahrung in pios usus als zu erhaltung
gottseliger kirchen dinst und schulen zuͦ verwenden. Unnd
hatt inn solchem auß vilerhandt christlichen bedencken unnd
ursachen alweg seine besondere gedanckenn und anmutungen zu
ewerer kirchen zu Zürich gehabt, wie ir solliches sonder
zweyffell von ime selbs dermassen auch werdet verstanden
habenn. Sollich sein pium institutum unnd gottselige
wohlmeinung habe ich ime nie widderrathen wollen, sonder mir
allweg gefallen lassen. So viel aber daß onus belangt, so er
mir aufftzulegen gemeint ist, were ich nit ungenaigt, ime
darin zu willfahren; ich weiß aber, waß zu söllichen dingen
gehört, unnd darneben auch, waß mein häuffige unnd
vielfaltige geschefft sein, die ich nit zuruckh stellen
kahn, dartzu waß ainem testamentario für eintrag,
difficultates und verhindernussen disses fahls begegnen unnd
furfallen mogen. Derwegen ich mich nit wenig beschwert
befinde disses onus (cui ferendo impar esse possem) auch uff
mich zu nehmen; dann ich fürsorg trage, eß mochten mir
solliche obstacula fürfallen, daß mir seinen voluntatem zu
exequiren nit müglich sein würde, daß man dhan, dha etwas
dergleichen sich zutragen und an der execution mangell
erscheinen solte, mir dasselbig zu messen unnd sich dessen
ahn mir oder über nacht meinen erben erholen wolte. Daß wer
mir gar unnd zum hochsten beschwerlich. Nachdem aber
gedachter her doctor Waydner inn obangeregtem seinem
schreyben vermeldet, daß er die sachen dermassen versehen
habe, daß der grosser theil executionem paratam haben unnd
das uberig nit sonderlich muhesam sein werde, so habe ich
ime, dem hern doctor, disse tage deßhalben ungevehrlich mein
gemüde uff obertzelte meynung auch zu geschryben und darbey
begert, mir ain copey seins testaments zu überschicken, mich
darin haben zu ersehen, woll ich ime alßdan noch befindung
der sachen mit gepürlicher antwurth begegnen und, was mir zu
laisten müglich, ime nit abschlagen. Dieweyll dan disse sach
uch et ecclesiam vestram Tigurinam mit belangt, habe ich uch
sollichs früntlicher meynung nit verhalten wollen; dann
warin ich uch et ecclesiae vestrae im hern dhienen unnd
forderlich sein khonte, dartzu bin ich noch meinem vermogen
berait und willig und will mich hiemit uch im hern
commendirt und bevollen haben. Her Niclauß Brem last uch
hinwider seinen grüß unnd dinst durch mich ansagen. Datum
Franckfurth den  24. martij anno etc. 53.
Hieronymus zum Lamm, doctor, der statt
Franckfurth advocat etc.
