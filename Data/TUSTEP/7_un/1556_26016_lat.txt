<nr>[26016]</nr>
<ae>Bullinger an Alexander Vitrelin[us]</ae>
<od>[Zürich], Januar 1556</od>
<vo>Autograph: Zürich StA, E II 342, 373. 08ff. Kopie von Heinr.Bull. jun.(Siegel...)</vo>
<dr>Wotschke, S. 37; Füssli, Cent. 82 (359ff.)<dr>
<re> </re>
<tx>S. D. Reverendus ille noster d. Franciscus Lyßmanninus
pietatis tuae literas, optime Alexander, nobis ostendit, quibus
tu quaestiones aliquot inserueras, postulans ut ad ea iudicia
colligeret ecclesiarum. Quamquam vero ipse dominus Lyßmanninus
melius explicare possit, quid de illis iudicent ministri
ecclesiarum nostrarum, deinde et scripta nostra extent, quae de
illis copiosius disserant, quo breviore compendio relegare
poteramus, nolui tamen hac in re meam operam d. Lysmannino,
fratri charissimo, tibi denique, domino meo colendissimo,
negare. Tu interim benigne ea accipias a me, quae tumultuarie
inter mea negotia in amici sinum effundo magis quam in aurem
recito et annumero, hominis docti et exercitati in his alioqui.
^$Principio interrogas, an Christus in utraque illa sua natura,
sicuti quibusdam videatur, passus sit. Ego vero neque d.
Musculum meum neque d. Andream Hyperium, singulares meos amicos,
hoc unquam sensisse aut scripsisse arbitror, nisi forte hoc
ecclesiastica quadam dicendi ratione, de qua mox, proposuerint.
Constat ex scriptis evangelicis, propheticis et apostolicis
Christum dominum nostrum duas habere naturas, divinam et humanam
et has sic esse connexas aut unitas in unam personam, ut,
quemadmodum naturae non sunt distrahendae in duas personas, ita
vicissim illae ipsę non sint commiscendae aut confundendae, ut
tertia quaedam ex utrisque commixta producatur atque
confingatur, que neque divina plene neque humana sit, sed mixtum
aut medium quiddam ex deo et homine. Etenim dominus noster Iesus
Christus verus deus est, idem et homo verus, ac retinet
quaelibet harum naturarum suam illam proprietatem salvam,
illaesam atque impermixtam, ut idem Christus legatur cucifixus,
passus et mortuus, sed secundum eam naturam, quae in ipso pati
potuit et mori, immortalis interim et impassibilis idem ille
permanserit, verum secundum illam naturam, quae in ipso est
impassibilis et inconvertibilis. Quod quidem beatus apostolus
Petrus significans apertissime: "Christus peccata nostra ipse
pertulit, "inquit, "in corpore suo super lignum, quo peccatis
mortui iusticiae viveremus." Rursus idem apostolus: "Christus
semel pro peccatis" inquit "passus est iustus pro iniustis, ut
nos adduceret deo mortificatus quidem carne, vivificatus autem
spiritu." Et iterum idem ille ait: "Cum itaque Christus passus
sit pro nobis carne, vos quoque eadem cogitatione armemini." Non
aliter de hoc ipso dogmate docuit nos sentire et divus Christi
apostolus Paulus, qui dixit: "Postquam pueri commertium habent
cum carne et sanguine et ipse similiter particeps factus est
eorundem, ut per mortem aboleret eum, qui mortis habebat
imperium" et reliqua. Non deflexerunt vel latum pilum a doctrina
domini fideles Christi apostoli; nam ipse in evangelio dixit:
"Ego pono animam meam pro ovibus eamque dabo redemptionem pro
multis," item: "Panis, quem ego dabo, caro mea est, quam dabo
pro mundi vita."
^$Haec cum ita certo habeant et infinitis scripturae testimoniis
communiri possint, apostolus Christi Paulus nihilominus dicit
dominum gloriae esse crucifixum, non quod sentiret gloriosam
filii deitatem in humanitate passam est, sed quod, qui
crucifigebatur et dolores sentiebat in assumpta humana natura,
non erat nudus homo, sed simul deus verus. Veteres ecclesiae
doctores et ministri huiusmodi loqutionem, quod alibi legimus,
deum nos suo redemisse sanguine, explicarunt per communicationem
idiomatum, qua quidem alteri naturae propter unionem id tribuit,
quod alterius proprium est.
^$Omnia autem symbola veteris ecclesiae ad eum modum, quem iam
paucis exposuimus, confiteri nos docuerunt, nec aliter
iudicarunt veteres scripturarum interpretes et ecclesiarum dei
pastores, quorum testimonia cum recitamus, ideo recitamus, ut
appareat consensus vetustatis et quod nihil nos ex nobis ipsis
confinxerimus. Neque vero illa aspernari aut reiici possunt, cum
sint scripturae testimoniis illustrata et confirmata.
Antiquissimus ille scriptor Tertullianus, quem sanctus Christi
martyr Cyprianus, ut de ipso commemorat beatus Hyeronimus
praeceptorem et magistrum appellabat, contra Praxeam disputans
haereticum: "Adeo salva est," ait, "utriusque proprietas
substantiae, ut et spiritus suas res egerit in illo, id est
virtutes et opera et signa et caro passiones suas functa sit
esuriens sub diabolo, sitiens sub Samaritide, flens Lazarum,
anxia usque ad mortem, denique et mortua est. Quodsi tertium
quid esset ex utroque confusum, ut electionum non tam distincta
documenta paterent utriusque substantiae, sed et spiritus
carnalia et caro spiritualia egisset ex translatione, ut neque
carnalia neque spiritualia, sed tertiae alicuius confusione, imo
aut sermo mortuus esset aut caro mortua non esset, si sermo
fuisset conversus in carnem; aut caro enim immortalis fuisset
aut sermo mortalis. Sed quia substantiae ambae in statu suo
quaeque distinctae agebant, ideo illis et operae et exitus sui
occurrunt etc. Elegantissima et alia huius generis de hoc
negotio per consequentia ibidem circa finem libri leges.
^$Vetustissimus Iconii episcopus Amphilochius apud S. Gelasium de
utraque in Christo natura: "Noli," ait, "passiones carnis verbo
impassibili applicare. Deus enim sum et homo haeretice, deus,
sicuti profitentur miracula, homo sicut testantur passiones;
quia ergo deus sum et homo, dic, quis passus est? Si deus passus
est, dixisti blasphemiam; si vero caro passa est, tum non
passioni applicas, cui iniicis quoque formidinem? Alio enim
patiente alter non timet, et homine curcifixo deus non
perturbatur?
^$Beatus Athanasius ad Epictetum, Corinthiorum episcopum:
"Propria sua faciebat dominus, quae propria erant corporis
tamquam sua. Verbum incorporale denique caeso corpore a
ministro, sicut ipse patiens dicebat: "Quid me caedis?" Ita
impassibilis naturaliter dicebat: "Dorsum meum dedi ad verbera
et faciem meam non averti ab ignominia sputorum." Quae enim
humanitas patiebatur verbi, haec inhabitans verbum ad se
referebat, ut nos deitatis verbi participes esse possimus. Et
erat admirabile, quia ipse erat patiens et non patiens,
propterea quia natura deus manens verbum est impassibile et ipse
quidem incorporalis erat in corpore passibili, corpus autem
habebat in se verbum impassibile destruens infirmitates ipsius
corporis" et caetera.
^$Sanctus Hyeronimus in expositione fidei suae ad Damasium:
"Passus est," inquit, "dei filius non putative, sed vere omnia,
quae scriptura testatur, id est esuriem, sitim, lassitudinem,
dolorem, mortem et caetera huiusmodi secundum illud passus est,
quod pati poterat, id est non secundum illam substantiam, quam
assumpsit, sed secundum illam, quae assumpta est. Ipse enim dei
filius secundum suam deitatem impassibilis est ut pater. Et
quamvis propria persona filii, id est dei verbum suscepit
passibilem hominem, ita tamen eius habitatione secundum suam
substantiam deitas verbi nihil passa est, ut tota trinitas, quam
impassibilem confiteri necesse est. Mortuus est ergo dei filius
secundum scripturas iuxta illud, quod mori poterat" etc.
^$Fidelissimus ecclesiae doctor beatus Augustinus in libro de
agone Christi in haec verba scriptum reliquit: "Nec eos
audiamus, qui dicunt: Si passus est, mutabilis est Christus, et
si mutabilis est, creatura est, quia dei substantia non potest
mutari. Cum quibus etiam nos dicimus et dei substantiam
commutari non posse et creaturam esse mutabilem. Sed aliud est
esse creaturam et aliud suscipere creaturam. Filius ergo
unigenitus dei, qui est virtus et sapientia dei et verbum, per
quod facta sunt omnia, quia immutari non potest omnino, suscepit
humanam creaturam, quam lapsam erigere et inveteratam renovare
dignatus est, neque in ea per passionem ipse in deterius
commutatus est, sed eam potius per resurrectionem in melius
commutavit. Nec propterea verbum patris, id est unicum dei
filium, per quem facta sunt omnia, negandum est natum et passum
esse pro nobis. Et martyres enim passos dicimus et mortuos
propter regna coelorum, nec tamen in ea passione et morte animae
ipsorum occisae sunt. Sicut ergo martyres passos et mortuos
dicimus in corporibus, quae portabant, sine animarum
interfectione et morte, sic filium dei passum et mortuum dicimus
in homine, quem portabat, sine divinitatis aliqua commutatione
vel morte.
^$Leo episcopus Romanus ad Flavianum Constantinopolitanum
episcopum: "Sicut deus," inquit, "non mutatur miseratione, ita
homo non consumitur dignitate. Egit enim utraque forma cum
alterius communione, quod proprium est, verbo scilicet operante,
quod verbi est, et quod carnis est, carne exequente. Unum horum
coruscat miraculis, alterum succumbit iniuriis. Et sicut verbum
ab aequalitate paternae gloriae non recessit, ita caro naturam
nostri generis non reliquit; unus enim idemque est, quod saepe
dicendum est, vere dei filius et vere hominis filius." Et mox:
"Non eiusdem naturae est dicere: "Ego et pater unum sumus" et
dicere: "Pater maior me est;" quamvis enim in domino Iesu
Christo dei et hominis una persona sit, aliud tamen est, unde
contumelia, aliud unde communis est gloria. De nostro enim ille
est minor patre humanitas, de patre ille est aequalis cum patre
divinitas. Propter hanc unitatem personae in utraque natura
intelligendum, et filius hominis legitur descendisse de coelo,
cum filius dei carnem de ea virgine, de qua est natus,
assumpserit. Et rursus filius dei crucifixus dicitur et
sepultus, cum haec non in divinitate ipsa, qua unigenitus,
consempiternus et consubstantialis est patri, sed in naturae
humanae infirmitate sit perpessus. Unde unigenitum filium dei
crucifixum et sepultum omnes etiam in symbolo confitemur," et
reliqua.
^$Caeterum nimis molestus forte videor in tot testimoniis eidem
rei pariformiter concorditerque exhibitis tam operose
recitandis. Desino itaque et te ipsum relego ad literas beatorum
pie et eleganter de hac causa contra haereses et haereticos pro
orthodoxa fide script s. Extant tres dialogi doctissimi et
maxime perspicui a beato Theodoreto, Cyri episcopo, editi,
quorum primum inscribit: Immutabilis, secundum: Inconfusus,
tertium: Impatibilis. Extant praeterea praestantissimi libri S.
Vigilii martyris contra haereses, Nestorii maxime et Eutichis
conscripti. Eiusdem generis libri vulgati sunt a beato
Fulgentio, Rusponense episcopo Aphricano, item a beato Gelasio,
Romanae ecclesiae pastore. Quodsi compendium horum omnium legere
libeat, legas 3. lib. Ioannis Damasceni de orthodoxa fide,
praesertim cap. 3. et vicinis.
^$His praemissis facile est respondere ad eam quaestionem, qua
interrogatur, an Christus sit dei filius etiam secundum hmanam
naturam; nam quatenus ex Maria virgine natus est et humanam ex
ipsa accepit substantiam, hominis non dei filius dicendus est.
Quoniam vero dei filius, qui est ab aeterno, factus est in utere
virginis per assumptionem humanae naturae hominis filius,
verissime dixit ad virginem beatus dei nuncius: "Quod nascetur
ex te, filius dei vocabitur." Cavendum autem in causa huius
quaestionis, ne inclinemus ad eorum haeresim, qui aliquando
tradiderunt humanam naturam a patre ex coelo descendisse in
uterum virginis atque ita virginem transiisse magis quam ex ea
natum esse. Cavendum praeterea, ne, dum veritatem humanae
naturae referimus ad suam originem propriam, discerpamus
personae unitatem negemusque illum propter assumptam ex virgine
humanam naturam dei esse filium qui assumendo hominem, quod
erat, non amisit, sed, quod non erat, factus est. Atque nunc
idem et unus est deus et homo in utriusque naturae proprietate
permanens.
^$Nihil in his quoque novi adfero. Si enim in dogmatibus vel
definitionibus ecclesiasticis ad verbum legimus: "Pater non
assumpsit carnem neque spiritus sanctus, sed filius tantum, ut,
qui erat in divinitate dei patris filius, ipse fieret in homine
hominis naturis filius. Dei ergo filius factus est hominis
filius, natus secundum veritatem naturae, ex homine hominis
filius, ut veritas geniti non adoptione, non appellatione, sed
in utraque nativitate filii nomen nascendo haberet et esset
verus deus et verus homo, unus filius. Non ergo duos Christos
neque duos filios fatemur, sed deum et hominem unum filium, quem
propterea et unigentium dicimus, manentem in duabus substantiis,
sicut ei naturae veritas contulit, non confusis naturis neque
immixtis, sicut Timothiani volunt, sed societate unitis etc.
^$Porro non oppugnamus illam propositionem, quae asserit Christum
dominum mediatorem esse secundum utranque naturam, id est
Christu, quatenus deus et homo est, mediatorem esse apud patrem.
Memini quidem me alibi apud Augustinum legere: "Non per hoc
mediator est, quod aequalis est patri; per hoc enim, quantum
pater, tantum et ipse distat a nobis; ideo apostolus non ait
unus mediator dei et hominum Christus, sed homo Christus Iesus.
Per hoc ergo mediator, per quod homo inferior patre per quod
nobis propinquior, superior nobis, per quod patri propinquior."
Extant haec libro 2. contra Pelagium et Celsium de peccato
originis cap. 28. Idem tamen libro de consensu evangelistarum
primo cap. 35.: "Christus mediator dei et hominum dictus est,
inter deum immortalem et hominem mortalem, deus et homo,
reconcilians hominem deo, manens id, quod erat, factus, quod non
erat." Nec alia scribit ad Laurentium in Enchiridio cap. 8.
Certe S. Ioannes Chrysostomus explicans priorem Pauli ad
Timotheum: "Homo," inquit, "purus mediator nunquam fieret
penitus. Oportebat enim huiusmodi mediatorem cum deo colloqui;
deus item solus mediator esse non posset, neque enim
suscepissent eum hi, quorum mediator accederet. Proinde divino
consilio verum caro factum est." Ephiphanius quoque, Salaminae
Cypri episcopus, quem tantopere commendat beatus Hyeronimus in
epistola contra Ioannem Hierosolymitanum in Ancorato suo,
adducit haec apostoli verba: "Unus deus, unus etiam mediator dei
et hominis, homo Christus Iesus," et subiungit: "Vides, quod
hominem ipsum pronunciavit, sed non nudum, mediator enim dei et
hominum est, quoniam in medio utrorumque est. Ad patrem quidem
suum deus existens, natura genuinus genitus: ad homines vero
homo naturalis, genuinus ex Maria citri viri semen genitus. Sic
enim est mediator dei et hominum, deus existens et homo factus,
non mutatus naturam, sed secundum utraque ad ambo medius
existens.
^$Doctrinam Serveti Hispani modis omnibus detestamur nec
dubitamus omnes Serveto adhaerentes apertos appellare hostes
filii dei domini Iesu Christi et syncerae religionis. Congessit
hoc monstrum hominis multas haereses veteres et olim testimoniis
verbi dei confutatas et damnatas et sanae rationi contrarias ac
istas clancularia praedicatione per orbem sparsit et librariorum
typis excusit atque evulgavit. Horret animus meus, quoties
haeresium et blasphemiarum eius recordor, ac persuadeo mihi, si
Sathanas ex inferis rediret et pro libidine sua orbi
praedicaret, usurum multis Serveti Hispani loquutionibus. De
quibus plura referet dominus Lysmanninus.
^$Quotquot in hisce ecclesiis Christum et veram religionem
annunciamus, blasphemum hominem et incurabilem, qui omnem
institutionem risit et suggillavit, non inique capitis supplicio
affectum esse existimamus, qui alioqui infirmum fide recipiendum
esse cognoscimus et errantes reducendos in viam moderateque
agendum cum seductis diligenter et fideliter docemus. Qui autem
subversam volunt religionem et ecclesiam pessumdatam, faveant
Servetanismo et plantent eum in populo aut laxent frena his, qui
sitam impietatem extremam propagare student atque contendunt
ideoque omnia simulare et dissimulare solent, donec scilicet
gradum sibi ad altiora construant.
^$De iustificatione audimus graves et odiosas esse concertationes
inter Lutheranas, ut vocant, ecclesias. Nos per gratiam dei in
nostris ecclesiis nihil dissidii aut altercationum habemus;
retinemus autem doctrinam illam de iustificatione veterem, quam
habuimus ab initio ac didicimus ex sanctis Christi domini
apostolis et ex continuo tenore doctrinae ecclesiasticae ab
antichristo aliquamdiu interpolatae atque interruptae. Docemus
autem simpliciter hominem peccatorem gratia dei iustificari in
Christo Iesu per solam fidem, ex qua deinceps consequantur opera
iustitiae, ad quae praeparavit non deus, ut in eis ambularemus.
Cum autem dicimus gratia dei nos iustificari, excludimus merita
hominis iustificationemque referimus ad solum deum eiusque
misericordiam et benevolentiam. Ita vero sentire nos docuit
apostolus, qui ad Romanos dixit: "Non est distinctio; omnes enim
peccaverunt ac destituuntur gloria dei, iustificantur autem
gratis per illius gratiam:" Et idem ad Ephesios: "Gratia estis
servati idque non ex vobis; dei donum est, ne quis glorietur."
Idem ille ad Titum: "Non ex operibus iustitiae a nobis factae,
sed secundum suam misericordiam nos salvos fecit," et iterum ad
Timotheum: "Non secundum opera nostra, sed secundum suum
propositum et gratiam salvos nos fecit." Porro per iustificare
et iustificari, ne quis hic lucem desyderet, intelligimus
absolvere a peccatis, a condemnatione adeoque, quod dici solet,
a culpa et poena, recipi in gratiam, pro iusto haberi aut
agnoscere etc. Nihil in hac interpretatione nostra indulgemus
arbitrio. Rursus enim haec didicimus ex doctrina apostolica. Nam
Paulus ad Romanos: "Iudicium," inquit, "ex uno ad
condemnationem, donum autem ex multis delictis ad
iustificationem." En opponit clare condemnationem -
iustificationem. Ita in posteriore ad Corinthios: "Si
ministerium condemnationis," ait, gloria est, multo magis
excellit ministerium iustitiae in gloria." Et iterum idem ille
ad Romanos: "Deus est," inquit, "qui iustificat; quis est, qui
condemnet?" In Actis apostolorum 13. cap. et ad Romanos 4. cap.
manifestissime iustificationem interpretatur per absolutionem
vel remissionem peccatorum. Iustum inter alia vocat, cui deus
peccata non imputat. Si ipsi loci legantur et expendantur,
suppeditabunt uberem huius rei materiam et testimonia illustria.
Neque enim sic argumentamur, ut quidam nos argumentari
cavillantur. Alicubi usurpatur vocabulum iustificationis pro
condonatione et peccatorum remissione atque acceptatione in
gratiam; ergo in hac etiam causa. Addimus enim in hac ipsius
causae tractatione apostolum sic usurpare et ita semetipsum
declarare, ideoque non concludimus, quod dici solet, a baculo ad
angulum. Iam vero ne videamur mysterium filii dei et nostrae
redemptionis vel excludere vel non diserte exprimere vel tacendo
maligne praeterire, modum iustificationis clarissime exponimus
ac dicimus gratia dei in Christo nos iustificari. Misertus est
nostri deus favore et dilectione gratuita, quod ad nos quidem
attinet; sed filius iustitiae interim eius satisfecit expiando
peccata nostra in cruce, in qua et mortuus est. Propter Christum
ergo diligit nos pater, propter Christi incarnationem,
oblationem et obedientiam condonat nobis pater peccata, ita
inquam, ut peccata nostra nobis non imputet et pro iustis,
purgatis expiatisque sanguine Christi habeat, imo et iustitiam
obedientiamque filii nobis imputet pro nostra iustitia. Addimus
hic nos sola fide ista recipere eaque de causa apostolicam
doctrinam testari homines peccatores sola fide absque lege
iustificari. Iterum vero ista verbotim<f1>wörtlich; vgl. ^#/+Hoven^#/- 378.<fe> didicimus ex doctrina
apostolica et certo scimus non modo vera esse, sed et
irrefragibilia. Atque huius rei vel modicum exhibebimus gustum.
Paulus ad Ephesios dicit: "Deus praedestinavit nos, ut adoptaret
in filios per Iesum Christum, in sese iuxta beneplacitum
voluntatis suae, ut laudetur gloria gratiae suae, qua charos nos
reddidit per dilectum, in quo habemus redemptionem per sanguinem
ipsius, remissionem peccatorum" et reliqua, quae sequuntur in
cap. 1. Idem ad Romanos: 'iustificamur,' inquit, 'peccatores
gratis per illius gratiam, per redemptionem in Christo Iesu,
quem proposuit deus propiciatorem, per fidem in eius sanguine'"
etc.
^$Copiosiora tradit apostolus ad Hebraeos cap. 9. et 10., nec
discrepat ab hac doctrina beatus Petrus, sic et claret in Actis
cap. 15. et in epistola 2. cap. dicit: "Christus peccata nostra
ipse pertulit in corpore suo super lignum, quo peccatis mortui
iustitiae viveremus," et in 1. capite: "Redempti estis non
argento aut auro, sed pretioso sanguine velut agni immaculati"
et reliqua. Iterum vero vas electionis Paulus: "Quod lex
praestare non potuit per imbecillitatem carnis, hoc deus proprio
filio in carnem misso, in similitudine carnis peccatricis
praestitit ac per peccatum (nimirum per piacularem hostiam)
condemnavit peccatum in carne, ut iustificatio legis impleretur
in nobis, quia non ambulamus secundum carnem, sed secundum
spiritum." Et iterum: "Christus Iesus factus est nobis a deo
sapientia, iustitia, sanctificatio et redemptio, ut, quemadmodum
scriptum est, qui gloriatur, in domino glorietur." Idem rursus:
"Deus erat in Christo mundum sibi reconcilians ac non imputans
eis peccata ipsorum." In 4. autem capite ad Romanos usque ad
fastidium ingerit, repetit et inculcat fidem nobis imputari pro
iustitia. Ubi etiam explicat, qualis sit ea fides, quae
videlicet credit Christum pro peccatis nostris mortuum esse et
propter iustificationem nostram ex mortuis excitatum. Deus ergo
illud nobis imputat pro iustitia, quod Christus purgavit et
expiavit nos, deinde vitam et iustitiam suam nobis contulit.
Unum alibi dicit Paulus: Vivo iam non ego, sed vivit in me
Christus; vitam autem, quam nunc vivo in carne, per fidem vivo
filii dei, qui et dilexit me et tradidit semetipsum pro me."
Idem apostolus coram Agrippa causam suam agens diserte dicit
fide nos dei beneficia recipere. Idem dicit Petrus apud
Cornelium in ecclesia gentium. Idem testatur historia
evangelica, in qua toties repetitur: "Credisne, potesne credere
me hoc facere posse? Tantum crede et bene habebit res." Ideo
nihil consequuti sunt, quia nihil crediderunt. Propterea Paulus
diserte dicit fide, non operibus nos iustificari. Dixerunt hoc
et sancti patres, praecipue beatus Augustinus in causa
Pelagiana, in qua toties inculcat nullo merito, sed mera gratia
dei propter mediatorem Christum per fidem salvari peccatores.
Quam simplicitatem et synceritatem doctrinae censemus omnino
servandam esse in ecclesia, utpote quae testificata est tam
disertis scripturae testimoniis et semper propagata in ecclesia,
donec antichristus, qui omnia alia corrupit salutaria, etiam
hanc saluberrimam iustificationis doctrinam obscuravit et
proculcavit pedibus. Operatur autem fidelis opera bona, quae in
doctrina iustificationis non sunt praetereunda, ita tamen ne
quid his tribuatur, quod scriptura non tribuit, et necubi opera
obscurent meritum passionis domini nostri Iesu Christi. Verum
frustra forte de his tam prolixe disputo, cum non ita pridem hac
de causa ediderim lib. 4, sicuti d. Lysmanninus referre poterit.
^$Caeterum, si ne his quidem quibusdam satisfeci, quin ipsi
urgere pergant, quid sentiam de iustificatione Osiandrica
substantiali, non imputativa, respondeo me Osiandri nihil
legisse nisi propositiones quasdam editas et disputatas
Regiomonte in Prussia 24. octobris anno domini 1550. Istae vero
tunc usque adeo videbantur esse intricatae, obscurae et
affectatę et nulla necessitate aut nullo cum fructu disputand
susceptae, ut ab initio protinus inceperim abhorrere ab
huiusmodi tractatione iustificationis, quam et metuebamturbas
daturam maximas, quas et mox insequutas esse indicarunt, qui
scripserunt nobis de contentionibus acerrimis, de
proscriptionibus, de excommunicationibus, de tractationibus per
synodos et retractationibus, de odiis et conviciis manifestisque
iniuriis. Quid vero necesse erat Osiandrum involvere rem usque
adeo claram et orthodoxe traditam disputationibus tam intricatis
et affectatis? Quid necesse erat novas loquendi formas fingere
et his ecclesiarum concordiam dissolvere et tot conscientas
divexare et tantum non dubias reddere? Quare non servata est
apostolica loquutio deum non imputare nobis peccata nostra,
imputare autem fidem pro iustitia? Quare in odiosam
disputationem protracta est haec simplicitas, cur in medium
prolata disputatio de substantiali iustitia, de essentiali, de
abstracta, de concreta, de inhaerente et accedente iustitia?
Quare in odiosam disputationem protracta est haec simplicitas,
cur in medium prolata disputatio de substantiali iustitia, de
essentiali, de abstracta, de concreta, de inhaerente et
accedente iustitia? Videntur haec petita esse non ex apostolorum
simplici doctrina, sed ex philosophorum ambitiosa et impexa
garrulitate. Interim in hunc ordinem non referimus vocabulum
homousii, quod d. Augustinus contra Maximianum, Arrianorum
episcopum, disputans ex scripturis manifeste derivat, quod et
nos aliquando contra Cochlaeum fecimus. Et ne quid hic
dissimulem, videtur mihi haec pestifera disceptatio aut
altercatio non sine magna dei ira et vindicta istas pervasisse
ecclesias. Convenit hactenus omnibus ecclesiis, ut vocant,
Lutheranis in articulo iustificationis, id quod ubique et apud
omnes depraedicarunt. At de repente in hoc ipso articulo ille
ipse allata loquutione exotica et vocabulo immixto philosophico
turbam movet et concordiam discindit, qui non inter postremos
olim erat defensores substantialis in pane corporis Christi
praesentiae. Vetus quidem ecclesia ad octingentos prope annos
ignoravit disputationes de substantiali corporalique in pane
corporis Christi praesentia; sacramentum appellabant et
mysterium, et de sacramento loquebantur sacramentaliter. Satis
erat praeterea confiteri et credere dei filium suam veram nobis
coenam proponere in cibum vitae ęternae et recipi illam a nobis
spiritualiter per fidem ac ita vivificare. Posteris autem
philosophastris hoc non satisfaciebat; nam intricate de
sacramento disputare ceperunt. Duravit ea disputatio, ut minimum
dicam, per annos centum et amplius, quinimo non satis erat
corporalis et substantialis decreta in conciliis Turonensi,
Vercellensi, Romanis et aliis praesentia corporis Christi in
pane, nisi Innocentius adderet quintam quandam essentiam, id est
transsubstantiationem. Quid vero necesse erat in tanta luce et
simplicitate doctrinae evangelicae et apostolicae invehere
sententias usque adeo prodigiosas? Progressi sunt ulterius; nam
error errorem trahit: disputarunt de accidentibus sive subiecto,
subsistentibus, de corpore Christi, quod simul et semel
subsistat in locis pluribus. Quis in his non agnoscat phrases
apostolicas, scilicet. Quid vero vanitatis et ineptiae omiserunt
miseri? Pudet me plura referre. At cum viri boni, pii et docti
prodigiosas illas doctrinas oppugnare cepissent moderate
rationibus et scripturis evidentissimis in medium propositis,
eruperunt de repente Lutherani et inter primos Osiander ac plus
quam morose et imperiose urserunt substantialem illam
praesentiam, quam primitiva ecclesia ignoravit. Praeterea, si
quis uteretur vocabulis in veteri ecclesia usurpatis
spiritualiter, mystice, significative, sacramentaliter,
conclamarunt isti. Hi sunt novi et coelestes prophetae, homines
prophani et sacramentarii, qui nuda constituunt signa et
Christum salutarem cibum auferunt a coena fidelium. Neque
profuit ulla excusatio apud hos, quamcumque tandem viri boni
afferrent ac testarentur se non auferre pabulum vitae, se non
negare omnem Christi praesentiam, se non nuda signa comminisci,
sed veterem modo velle simplicitatem reducere et ea ab illa
rescindere, quae ex philosophia erant petita. Nihilominus urgent
isti substantialem et corporalem adeoque carnalem praesentiam
adiicientes, non tamen ut in loco, non qualitative, non
quantitative.^&xVgl. den lutherischen Konkordienvorschlag von 1529: ^#/+Köhler,^#/- ZL II 337!^&x{ Ex qua vero schola apostolica prodierunt nobis
haec vocabula? Quis nesciat illa a sophystis esse petita et illa
communia haberi cum papistis? Haec, scilicet substantialis,
doctrina discidit ecclesiam et seiungit etiam hodie scismate
infelicissimo ecclesias sanguine Christi paratas. Discidisse
ergo mihi videtur eadem illa substantialis disputatio in
vindictam et illas ecclesias, quae in iustificationis causa
concordes alioqui esse videbantur. Ac vident hae nunc, nisi
videre nihil velint, rebus suis consuli non posse nisi e medio
tollantur philosophicae phrases, revocetur simplicitas
apostolica ac veteris ecclesiae. Discant ergo ex hoc suo
exemplo, quod ipsis, si velint, in bonum proposuit dominus, ut
et in contentione sacramentaria calcent, quod sophistae
agglutinarunt ex deceptrice et iurgatrice philosophia, et
redeant ad primam simplicitatem et puritatem. Ita enim et
Zvinglianae, quas vocant, et Lutheranae ecclesiae sancta et
perenni conglutinabuntur concordia. Quod praestet nobis
Christus, qui coenam instituit ad fovendam concordiam. Vale.
^$Mense ianuario 1556.
^$H[einrychus] Bullingerus, Tigurinae ecclesiae minister.
<lz>[Adresse ...]:</lz>
