<nr>[24139]</nr>
<ae>Bullinger an Wihelm von Bernhausen (Vogt zu Güttingen)</ae>
<od>Zürich, 20. Juni 1554.</od>
<vo>Zürich StA, E II 342, 298. / Kopie.</vo>
Min fruntlich, willig dienst sampt allem guͦttem, sije
üwer vest bevoran bereit<f1>vorab entboten.<fe>, edler, vester, insunders günstiger
junckcher. Ü[wer] v[est] schriben belangende Maximilianum
Seeman, hab ich empfangen und sines inhaltz ferstanden, und
diewil die handlung das examen beruͤrt, hab ich si auch
andern zuͦ dem examine verordneten fürgebracht, da wir al
geneigt, ü[wer] v[est] ze wilfaren und in allem, dem unß
müglich, willig zuͦ deinen. Doch deiwyl ernempter
Maximilian so fil alß unser sun, alß bi denen er von jugendt uf erzogen
und deß tuͦn und lassen unß bekant, habendt wir unß pflichen
der leibi, im alß einem frumen, einfeltigen jungling mitt
drüwen erinneret der schwäri des amptes, so im sölti
ufgelegt werden, auch der groser gfaar, in dei er sich
stellenn, der guͦttin/-en zitt der jugendt, dei er one
statthaffti ler und rechtgeschafenß studeirenß wurde
übergäben. Wir habendt im auch fürgehalten sin jugendt, und
daß er nach kintlicher dingen und erfaren und ungeuͤpt,
auch one alles ansechen zuͦ solichem göttlichen
erschaffnen*
(* a.R.: sollte heissen ernsthaften) ampt kummen wurdi, da
eß im nid all.... siner, sunder viler biderber lütten
seelenheyl gelte, darum im nach in disen sinen jungen jaren,
in siner unerfarni und zuͦ diser zyt wäger sigi, daß er
nach baß salbß lerni, dann eß er noch ein lerer oder pfarrer tze
sin understandi, damit er hernach mitt grösser fruckt ü[wer]
v[est]und andren eren lütten gedeinen köndi. Daruff er unß
anzeigt, daß im die sach selbß seer beschwärlich wäre, walti
auch leiber witter und baß studeiren, den so jung an daß
schwär ampt sich stellen lassen, mitt begär, daß wir/ir im
wellendt ein schriben an ü[wer] v[est] miteylen, guͦtter
hoffnung, er wurdi in gnaden erlassen. Welches wir im nidt
könnendt abslachen; embeitendt unß heinäbendt, ü[wer] v[est]
willig und mitt drüwen zuͦ deinen, wo unß müglich, es sye
mit examineiren eines, den ü[wer] v[est] uf disi pfarr
ordnen und setzen wölti, oder in ander wäg, waß ü[wer]
v[est] zuͦ gefallen und unß ü[wer] v[est] zuͦ bewisen
müglich wäri alle zijt. Bittendt fründlich, ü[wer] v[est]
welli diß unser schriben zuͦ guͦttem von unß ufnämmen.
Got
welli ü[wer] v[est] sampt denn üwerenn allen yn sinen gnaden
gnedeklich alle zyt erhaltten.
Datum Zürich des  20. iunii anno domini 1554.
U[wer] v[est] williger alle zyt Heinrych Bullinger,
deiner der kylchen zuͦ Zürich.
[Adresse fehlt.]
