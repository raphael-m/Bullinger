<nr>[30169]</nr>
<ae>Philipp Welser an Bullinger</ae>
<od>
Baden, 22. September (1560).</od>
<vo>Zürich StA, E II 346, 412. / Orig.(Aut.)
Eerwirdiger und hochgeleerter, insonders günstiger, lieber herr und guotter fraindt, ich hab yetzt etlich schryben von ewch, das letst geben zw Zyrch den 8ten augusti, und darbej aber ain buechlin von chrystenlicher leer wol empfangen, und da ich dazumalen anhaims gewesen, het ich nit underlassen, bey dem jungen bringer desselben bryeffs ewch alsbaldt zu antwurten; ich was aber dazumalen zu Myttelstetten, awff meines vatteren s[eligen] verlaßnen guot.
Bit derhalben fraindtlich, wellen
mirs inn kainem argen verdenkhen, und bedankh mich demnach awch ewerer vereerong.
Wolt geren, ich wysste, warmit ichs vergleichen möchte.
Dann ich hab awch das buoch, so ir wider die widertöffer geschriben, geren gelesen.
So wolt ich ewere anzaigtte zeyttongen awch geren vergelten; auff mein verreytten aber ist es zu Augspurg gar still gewesen.
Wie ir schreibt, also praticiert man hefftig, ain consilium zu versamlen; dyser yetzig bapst wolt ye geren sein vetteren, den von Ems, zu Costnitz
(unangesechen, das der yetzig noch nit gestorben) zuom byschoff machen.
Geschichts, so ists awff nichts guots angesechen; dann dieselb stat ain guotter pas ist har inn unsere landt zu khommen.
Ich nemmen aber gleych für was wellen, werden si dannocht got awch im spil sein lassen.
Das aber ain taglaistung von etlich fürsten mit kay[serlicher] m[ajesta]t  umb Wien gehalten sey oder werde, dar von hab ich nichs vernomen; wol will man sagen, es sey inn der feder ain nuwen reychstag
awßzeschreyben; was vervolgt, wirt man inn kurtz gewahr.
Ir wert vor dysem wissen, wie der von Wyrtenberg zu Stuodgarten ain schussen helt; es wirt awch vil darawff praticiert werden, und gat die sag, der von Sachsen sol awch baldt ains halten etc.
Ich vernim inn dysen landen, das es inn Frankreich fast wol stat; von dannen aus mag ich ewch den grundt anzaigen, und so ir mir schreybt, so adressiert ewere bryeff inn Lyon; wert ewch wol zu halten wissen, das, da der schon von der oberkayt wurde
awffgethon, das es mir zu kainem nachtayll raych.
Ich möcht 3 monat alda bleiben, es wolten sich dann die loeff zuͦ schwär erzaigen.
Damit seyt yetzt inn eyll dem almechti[gen] got bevolchen.
In Baden, den 22ten settember 15...
                                    E[wer] dienstwilliger Philip[p Welser].
Dem eerwyrdigen und hochgeleerten . . . . . .  Hainrich Bullinger, vorsteer . . . . . . . . . gottes zu Zyrch, meinem . . . . . . . . her]ren und guoten fraindt.
^$Zyrch.
