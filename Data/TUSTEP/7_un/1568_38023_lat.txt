<nr>[38023]</nr>
<ae>Tobias Egli an Bullinger</ae>
<od>Chur, 8. März 1568.</od>
<vo>Zürich StA, E II  376, 140. / Orig. (Aut.)</vo>
Gr. III,  77 Exc.
S. Magno cum dolore literas tuas legi, vir amplissime, cum
intelligerem te infirmiorem esse. Sed mirum non esset, si
penitus exhaurirere, cum instar amplissimi et ditissimi sis
lacus, ad quem omnes undique ad hauriendum accurrunt. D.
Iesus te fulciat et quam diutissime in nominis sui gloriam
et nostram salutem incolumem et salvum conservet. Amen.
Causa episcopalis me nihil attinet; ago tamen ingentes
gratias, qui me paterne mones quique certius exploratum
habeas, quid damni hinc inde mihi esset, si me odiose
ingererem. Paci nunquam deero, quantum per verbum dei
licebit, maxime hoc tempore exulcerato, quo simul una
pariter pacem almam poscere debemus omnes. Certum est d.
Bartolomaeum a Salicibus Romam esse profectum movendi gratia
turbas novas.     -       Ex minoribus prophetis (ut suades
prudentissime), quem mihi eligam, videbo et postea de
auxilio mihi dispiciam. Ago gratias mille pro benevolentia
ista voluntaria.   -     Ex Italia nunciatur regem in Italis
suis incomparabilem cladem accepisse a Condaeis. Referunt
aliquot mille periisse; id ipsum pfaffi quoque nostri
mussitant et Galli Rhaeti.   -    Pro certo hodie mihi
dictum est episcopum nostrum conscribere et convocare
concilium nationale in Veldkirch, ubi omnes iurati sui
confluant, ubi etiam comes Han[n]ibal ab Ems sit futurus.
Quid illis deliberandum sit hoc tempore, suo id tempore
publicabitur. Ex Italia praeterea nihil; pauci enim propter
coeli intemperiem et inclementiam iter facere potuerunt.
Hisce vale, mundi totius lumen maximum. Te salutant omnes,
consules, d. Pontisella, d. G[antnerus], d. Carolus et d.
denique Bonettus.
Curiae ocyssime 1568.  8. martii.
Tuae excellentiae subiectissimus Th[obias] Eg[lius].
D.Campello scripsi; vidi libellum, vidit et d. Zanchus. Sed
quid Ingadinus ille post tot tantorumque virorum
eruditissimos de s[anctae] scripturae autoritate
lucubrationes furtum istud suum foras dare tentat?
Amplissimo viro d. Hennrycho Bullingero, Tigurinae ecclesiae
parocho celeberrimo, d. suo aeternum honorando.
