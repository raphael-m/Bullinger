<nr>[21296]</nr>
<ae>Melchior Volmar an Bullinger</ae>
<od>Tübingen, 3. Dezember 1551.</od>
<vo>Zürich StA, E II 356, 115. / Orig.(Aut.)</vo>
S. Accepi literas tuas, vir doctissime, ab eo ipso, qui has
tibi reddidit. Quibus quod culpam nescio quam tantopere
deprecaris, nihil est; ex quo tempore enim libellum, quem
editum abs te vel alioqui conscriptum et  amicis isthic tuis
communicatum putabam, inchoatum tantum aut certe minus
absolutum ab aliis accepi, quamquam ad mea aliorumque studia
sacra non parum momenti atque adiumenti allaturum eum certo
sciam proindeque valde etiamnum desiderem, tamen non tam
imperitus rerum sum, quin tibi homini occupatissimo negotium
hoc nomine facessere me amplius etiam nefas esse duxerim.
Gratum tamen, fateor, fuit, quod aliquando tandem
rescripsisti. Caeterum de Gallis nostris aut vestris et
caduceatore quod scribis, facile coniicies, quam tuo ego
tuorumque nomine gratificari pro re rara voluerim, si
intelliges me vestri nominis annos iam plus minus quindecim
adeo studiosum esse, ut quamlibet dimicationem, quodvis
periculum suscipere hic ego malim quam aut doctrinam vestram
damnare aut vestrum nomen non forti animo tueri, excusare
vos saltem, quoties a nostris tum privatim tum publice tam
misere apud optimates vulgusque etiam pro suggestu
traducimini. Itaque a morte Huldrichi principis, qui me
singulari quadam benevolentia semper est prosecutus, nisi
deus prohibuisset, ex oppido hoc nostro atque adeo universo
ducatu haereticus ego (si diis placet) et Zvinglianus fueram
eiectus, ac tantum etiamnum mihi molestiarum hoc nomine
exhibent, ut saepe migrare hinc domiciliumque atque res meas
vel istic apud vos vel Genevę collocare in animo habeam.
Est enim dei gratia, quo meo succo in reliquum tempus
vitę meę, si non splendide, at christiane et commode vivere
possim. Sed haec atque alia alias pluribus, quum plus ocii
nactus ero.       De Antithesi tua tam illustri tamque
insignite, id est aperte et docte scripta magnam, prout
debeo, gratiam habeo. De d. Brentio, quum huc venerit,
faciam, quod petis, idque quam potero diligentissime; quodsi
venire ad nos distulerit, schedulam illam tuam eo, ubi
habitat, mittam. Fuit aliquando mihi magna cum homine et
amicicia et familiaritas, cuius interrupture iam aliquot
annos ipse ob eam, quam dixi, causam, non ego, author est;
multo tam quam caeteri modestior aut, ut verius dicam, minus
quam caeteri immodestus. Bene vale, vir doctissime, sitque
officium Volmarii tui cordi tibi semper. Tubingae tertio
nonas decembres anno etc. 51.
Prudenter facies, si has literas Vulcano consecraveris.
Melior tuus Volmarius.
Eximia doctrina, pietate ac dignitate viro d. Henricho
Bullingero, domino suo et amico honorando et veteri.
Darunter von Bull.s Hd.:  "Volmar."
