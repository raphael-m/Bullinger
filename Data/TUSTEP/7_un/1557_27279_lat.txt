<nr>[27279]</nr>
<ae>Bullinger an Johannes Fabricius</ae>
<od>Zürich, 5. November 1557.</od>
Zürich StA, E II 373, 23. / (Aut.)
S. D. Binas a te, optime compater, literas heri sub vesperam accepi.
Posterioribus multis excusas priorum subitaneam festinantiam; ego vero, si quid ea in re peccatum esset, merito condonarem, ut qui omnes mea literas exarem et festinantissime et pessime, ut revera dicere possim me esse cacographum.
Caeterum veniam merentur et festinantes et multis intricati negociis.
Nunc quoque atramentum meum ita crassum est, ut vehementer impediat festinare cupientem; si aqua dilicuero, aqua verius quam
atramento scribere videar.
Non est autem, cur tuis ordine et prolixe respondeam; paucis ergo accipe.
Vocavi meos generos, exposui, quae mihi scripsisti de nepote d.
Augustini a Salice.
Ludovicus habet Gallisantem et Germanicam discentem linguam; nihil autem proficiunt in lingua, cum tales coniunguntur.
Zwinglius plures prope convictores habet, quam velit; in turba vero tanta huiusmodi pueris non consulitur.
Iosias et ipse habet suas excusationes non iniustas.
Hunc misi ad d. Ioannem Kolerum
perquisitum, num ipse reciperet talem puerum.
Respondit se accepturum, attamen non minori precio quam florenorum 30, quod quidem mihi videtur satis amplum esse.
Nihil aliud nunc potui.
Heri sub vesperam mihi tuae sunt reddita. Scis hodierna  me concionari, deinde solito plus invisi et turbari a multis.
At iam reddendae fuerunt literae.
Ich wil hernach wyter nachvrag haben.
Soliche junge knaben bedörfftend trüwer lüten, die inen guts thätend und nit bald verdrüssig wurdent.
Solicitum me habet
et reddit, quoties huc studiosi veniunt, quibus hospites inquirere iubeor.
Mallem alios hoc facere, quibus plus esset ocii minusque curarum.
Quae habemus hic nova, in chartam illita mitto.
Salutabis d. consulem, d. Philippum, Pontasellam et amicos, inprimis d. Friderychum a Salice, cui nova communicabis.
Significabis et hoc illum clarissimum virum d.d. Conradum Gessnerum postulare, ut, si quam habeat, descriptionem thermarum Wormensium vel Bromiarum, des Wormserbadts, ipsi benigne communicet.
Omnia felicia ipsi precatur et gratum se fore pollicetur.
Vale.
Dominus benedicat tibi et familiae tuae.
Tiguri 5. novembris 1557. Salutant te et tuos mei omnes.
Bullingerus tuus.
Praestantissimo viro d.
Ioanni Fabritio, Curiensis ecclesiae fideli ministro, compatri et fratri meo charissimo.
Dem herren pfarrer zuͦ Sant Martin zuͦ Chur.
