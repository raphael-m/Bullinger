<nr>[34081]</nr>
<ae>Bullinger an Johannes Fabricius</ae>
<od>Zürich, 26. Mai 1564.</od>
<vo>Zürich StA, E II 373, 491. / Orig.(Aut.)</vo>
S. D.  Heri sub vesperam accepi literas tuas, frater, et amplissimi viri d.
legati; sed hoc tibi sancte affirmo, per negotia nondum licuisse prolixas illas
legere eius literas.
At quam primum me paululum extricavero, legam diligentissime.
Interea tamen, dum occupatus sum, legendas tradidi Gvalthero meo.
Proinde te
valde oro, ut me apud amplissimum virum excuses, quod nihil rescribo; scribam, ubi dabitur opportunitas, et quidem quam primum potero.
Ad tuas nihil habeo, quod
respondeam.
Expeditio Hannibalis procedit tarde, ac videtur nonnullis plane non processura[m]; nam Germani principes nolunt suos militare peregrinis ducibus;
prohibuit et suis Caesar per imperium militare ulli extero principi.
Dicitur ergo per dispositos equos ad imperatorem currere, ut ab ei impetret abducendi
copiam; verum fama spargit imperatorem hoc mense mortuum esse.
Quod si verum est, multae et variae multis turbae timentur, fortassis multae etiam turbae
quorundam dissipabuntur.
[Foederati nostri]* (* gestrichen) non desinunt esse, quod iam multis fuerunt annis, intollerabiliter insolentes.
Dominus compescat
omnes bella volentes et consoletur afflictos.
Tiguri  26. maii 1564.
Salutant te mei omnes; saluta amplissimos viros d.
legatum, consules, Gallicium, Pontasellam etc.
Bullingerus tuus.
Praestantissimo viro d.
Ioanni Fabritio, Curiensis ecclesiae fideli ministro, domino meo colendo et fratri charissimo.
                        Chur.
