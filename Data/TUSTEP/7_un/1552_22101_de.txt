<nr>[22101]</nr>
<ae>Graf Georg von Württemberg an Bullinger</ae>
<od>Schaffhausen, 4. Mai 1552.</od>
<vo>Zürich StA, E II 363, 138.</vo>
Orig. mit aut. Unterschrift.
Georg grave zu Würtemberg unnd zu Mümpelgartt.
Unnsern grus zuvor, lieber besonder. Nachdem ir uns inn
vorigem euwerm schreiben angezaigt, wie das dem fuͦrman,
so
den wein, wir euch g[nädiglich] verehrt, ghon Zürich
gefüert, von der statt nit allain sein verdingter lhon,
sonder auch ain cronen zu verehrung (gleichwol ime solchen
lohn zu vordern von uns nit bevolhen worden) gegeben worden
sey etc. würdt uns doch von seinem maister dem würt zum
Rappen allhie, solcher fuͦrlhon als onbezalt gehaischen.
Ist
derhalben unser g[nädig] begern an euch, ir wöllet
uns dessen (und ob derjhenig, so den wein überlifert und
gefüert hatt, des fuͦrlhons zufriden oder wie es doch
gestallt) aigentlich berichtenn und uns bey ehester
pottschafft zu wissenn machen, wir unns gegen gemelten würt,
so uns deßhalben anspricht, desto bas wissen zu hallten.
Die büechlin, umb die ir uns gepetten, schicken wir euch
hiemitt, wissen euch unserer ehhafften halber andere neüwe
zeittung nit zu schreiben, dann das der konnig vonn
Franckreich sich Strasburg genähert hatt. Wolten wir euch
g[nädiger] mainung inn eyl nit verhaltten. Datum Schafhausen
den 4ten maij anno etc. 52.
Wir haben euch eyl halben uff eüwer schreiben uff dismal nit
mher künden schreiben, dann wir die vergangen nacht und den
gantzen tag geschriben, also das wir vyl schreibens jetzo
mied seind.
G[eorg] g[rave] z[u] Wyrttemberg etc.
Unserm lieben besondern Hainrich Bullinger, predigern zu
Zurich.
