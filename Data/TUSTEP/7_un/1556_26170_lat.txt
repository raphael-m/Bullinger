<nr>[26170]</nr>
<ae>Heinrich Bullinger d.J. an Bullinger</ae>
<od>Wittenberg, 17. September 1556</od>
<vo>Autograph: Zürich ZB, MS. F59, 304.(Siegel...)</vo>
<dr> <dr>
<re> </re>
<tx>S. P. D. Cum hoc toto tempore avide expectarem responsionem
tuam, dilecte pater, ad proximas meas literas, quibus consilium
meum de suscipiendo magisterii gradu tibi proposueram, illa
tamen absente, tempore vero promotionis magistrorum instante
rursus, ut semper soleo facere, auxilium d. praeceptoris
Philippi imploravi, qui hoc consilii dedit, ut, quoniam de
voluntate tua, qualis esset, non satis constaret et quia commode
posset in aliud tempus suspendi propter alias multas caussas,
dif[f]errem in proximam futuram promotionem. Ego, qui te inscio
nihil tale molior, libenter huic consilio ut optimo assensi,
tamen petii ab illo, ut copiosius et diligentius de hac re
literis suis tecum ageret, quod se facturum promisit et nunc his
praesentibus praestat. Hoc itaque consilium meum et totum
negocium tibi, pater dilecte, perpendendum et deliberandum
trado, ut pro tua paterna in me benevolentia deliberes, quod
tibi et mihi utilissimum futurum arbitraris. De reliquo vitae
meae statu haec tibi significare volui: mitto summam meorum
sumptuum huius dimidii anni, quos maiores esse, quam debebant,
te mirari indigneque ferre sat scio; spero tamen te aequiore
animo suscepturum, si rationem, quonam modo tantam vim pecuniae
consumpserim, audieris. Cum consilio et suasu doctorum virorum
necnon consideratione honoris et utilitatis meae totiusque
familiae adductus statuissem honorificum gradum magisterii
suscipere, mihi libros emi, alios quibus tum maxime ad inceptum
perficiendum opus habebam, nempe doctrinam artium liberalium
continentes, alios theologicos, quibus post promotionem uterer,
ut scilicet suscepto hoc gradu relictis aliquo modo quibusdam
philosophiae studiis me ad theologiam conferrem et in ea quoque
fundamenta aliqua iacerem; ea dea causa libros illos coemi.
Lectum eam ob causam emi, quia hoc toto anno, quo hic fui,
coactus sum non sine magno meo detrimento quatuor taleros pro
lectis mutuo acceptis exponere parvum commodum inde accipiens.
Cogitavi ergo melius fore, si mihi proprium emerem, quem semper
possem eodem pretio vendere, ac unum emi satis bonum et eum
etiam aliorum iudicio mediocri pretio, nempe 7 talerorum.
Consumpsi praeterea aliquot pecunias, cum aegrotarem, in cibo et
potu, pharmacis et aliis rebus mihi inservientibus, quae omnia
in rationario notavi. Iam, cum dei gratia pristinae valetudini
sum restitutus, consilio domini Philippi, iussu medici necnon et
tuo iussu, dilecte pater, statui dei auxilio excursum facere in
vicinas urbes metallicas easque urbes maxime d. Philippi
consilio videre volo. Accepi igitur a bibliopola creditore meo
quinque florenos ad hoc iter conficiendum.
^$Haec et alia, quae consumpsi hoc tempore, tibi consignata in
charta mitto et oro te, pater dilectissime, ut hos tantos
sumptus benevole sustinere velis; spondeo praeterea me in
posterum huiusmodi nunquam facturum, sed ita victurum, ne te
amplius in tantis pecuniis exponendis molestem. Haec autem, quae
brevibus hic attingo, ipsemet m. Rodolphus Collinus tibi meo
nomine nunciabit, cui omnia, quae statum vitae meae attinent et
quae tibi renunciari volui, communicavi eumque tanquam fratrem
meum charissimum et praeceptorem observandum tuae commendo fidei
oroque, ut illi in omnibus, quibus potes, opem tuam impartias et
aliqua in illum gratitudinis officia, quo videat nos tantorum
suorum beneficiorum, quae in me tuum filium contulit, non fuisse
immemores.
^$Postremo, charissime pater, commendo etiam tibi hunc studiosum,
iuvenem honestum, pium et doctum, Heinrychum Stielium Tresenium
Hessum, qui hic Wittenbergae contubernalis fuit m. Collini
omniaque mihi boni amici officia praestitit, quare et hac in re
plurimum mihi gratificaberis, si aliquid beneficii in illum
contuleris, ut videat, meam apud te commendationem illi aliquid
profuisse. Et haec sufficiant nunc. Dominus deus noster, te,
dilectissime pater cum matre et tota familia servet incolumem
perpetuum.
^$Vale.
^$Salutat te plurimum vir doctissimus d. praeceptor meus magister
Paulus Eberus, publicus hic Wittenbergae professor, qui iam
saepius apud me fassus est se libentissime, si tibi gratum fore
sciret, tecum per literas amicitiam contracturum et me oravit,
ut illi, quo modo possem, viam aliquam ad eam aperirem. Ego, cum
tibi doctorum virorum amicitam gratissimam esse dicebam,
promisit se scripturum, impeditus vero tum temporis, cum m.
Collinus discederet, et obrutus plurimis negotiis non potuit
illud praestare. Igitur, quae per literas significare non
potuit, m. Rodolpho mandavit, ut tibi indicaret. Salutant te
praeterea omnes docti viri, m. Caspar Pencerus, d.J. Millichius
et alii. Nunc vale iterum et meo nomine plurimum salutato
sorores, affines et totam familiam etc.
^$Filius tuus dilectus Heinrychus Bullingerus.
<lz>[Adresse ...]: Eximio et praestantissimo viro domino
Heinrycho Bullingero, patri suo dilectissimo. Tiguri.</lz>
