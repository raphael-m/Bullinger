<nr>[25132]</nr>
<ae>Simon Sulzer an Bullinger</ae>
<od>Basel,  30. August 1555.</od>
<vo>ZÃ¼rich  StA, E II  336, 399. / Orig.(Aut.)</vo>

S.  Sollicitum te, mi Bullingere, merito habet negocium de
iureiurando, quod et me sic angit, ut nesciam, aliudne magis
queat. Egimus nos pro officio apud senatum quam potuimus
seria maxime interpellatione idemque argumentum etiam
publice tractavimus. Sed ut liquido confiterentur delictum
nostri vel ut revocarent decretum, non impetravimus, et
abierat iam legatus Schaphusiam, priusquam nobis daretur
senatus. Neque tamen desunt, qui conscientia tangantur verbo
veritatis convicti, utcunque praevaleat favoris humani
studium et nescio quorum periculorum metus inanis, experturi
(vereor) tanto citius, quod metuunt, quanto declinant ab
eius praescripto evidentius, qui solus aedificat
custodiatque civitatem. Accidit tamen domini singulari
providentia, ut intellexerit legatus noster ab Urano non
fore in 5 Ordinibus liberum per divos non iurare, quod tamen
inicio manifeste significatum fuerat, audio. Quare eo
commoti nuncio nostri decreverunt proximis comiciis una cum
vestris et Bernatibus urgere, ut vel pro utriusque partis
religione formula iurisiurandi praelegatur vel iuratio in
aliud suspendatur tempus fide interim foederum servata, dum
convenire in solidum et de hac re inter Confoederatorum
omnes ordines possit. Atque hoc ipso ut in proposito nostri
perstent, non desinemus precari dominum, cuius solius in
manu corda sunt regum.           Novi nihil nunc quidem
habeo, nisi quod Ferdinandus scribitur cum sacrificis suis
omnes artes comminisci inque omnes partes anguis instar se
volvere, ut principum circa religionem conatum eludat et
frangat, tum et comitiorum prorogationem moliri. Sed
principes tamen constantes institutum pium de vera pace
circa religionem urgere et pertendere. A nobis discedit
Valentinus Boltz vocatus in Sveviam ad plantandam novam
ecclesiam Christo circa Memmingam. Missionem a senatu facile
impetravit, cum quod pio studio eius, qui vocaverat ipsum,
nollet deesse, tum ob alias causas. Bene vale in Christo
Iesu cum tuis omnibus. Basileae  30. augusti anno 1555.

T[uus] Sulcerus.

Viro praestantissimo d. Heinricho Bullingero, ecclesiae
Tigurinae pastori vigilantissimo, domino et symmistae
colendissimo suo.

