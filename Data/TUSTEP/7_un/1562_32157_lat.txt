<nr>[32157]</nr>
<ae>Gregor Pauli (Pawet[Paweł?]) an Petrus Martyr Vermigli und Bullinger</ae>
<od>Krakau, 24. September 1562</od>
<vo>Zürich StA, E II 367, 176ff/ Orig.(Aut.)</vo>
<dr>Ep. Calv. 3857 (XIX, 540ff.)
<re>Regest</re>
<tx>Gratiam et pacem a deo patre et domino Iesu Christo.
Scripsimus vobis, viri clarissimi et fratres in domino venerandi, de turbatis nostris ecclesiis per Stancarum, non solum in causa mediatoris integri Christi domini, sed etiam in doctrina de trinitate.
Ita enim utrumque hoc coniungit et defendit ut utrumque simul evertat.
Confundit vero trinitatem et ex ea unum deum trinomium conflat, ad quem quoque mediatorem filium eiusdem trinitatis statuit.
Dividit autem contra unum Christum et illi nomen dei in trinitate relinquit.
Hominem vero extra
trinitatem submovet, cui partes mediatoris, servi et intercessoris tribuit ad trinitatem: quam hęresim describit Athanasius fol. 91 Basil.
Ubi distinctio vera et realis in trinitate retinenda est, nullam vult nisi nominum: ubi unitas retinenda in uno Christo, ibi separat.
Deinde tot locos scripturae hoc suo iudaismo (quo propter mediatorem suum hominem trinitatem confundit et filio dei divinitatem aufert) ita corrupit, ut quis sit deus pater, quis eius filius unicus, in quo tota salus sita sit
secundum (Ioannem 17) non possit dignosci.
Sic illum  1. Tim. 2: Unus deus, unus mediator dei et hominum, homo Christus Iesus, ubi unum deum trinitatem interpretatur.
Ut cognoscant te verum solum deum i.
e.
trinitatem, et quem misisti Iesum Christum, i.
e.
hominem.
Creditis in deum i.
e.
trinitatem et in me credite, i.
e.
hominem [Dazu a.R.: " i.
e.
hominem  1. Joh. 5.")  Ut cognoscamus verum deum i.
e.
trinitatem, et simus in vero filio eius.
Quisquid petieritis patrem, i.
e.
trinitatem, in
nomine meo, i.
e.
hominis etc.
Nos vero nunquam hos locos de trinitate, sed de patre et filio distincte interpretari possumus sicut et illos: Sic deus dilexit mundum, i.
e.
pater, ut filium suum daret.
Deus proprio filio non pepercit, i.
e.
pater.
Deus reconciliavit sibi cuncta per filium, i.
e.
pater, non trinitas, ut Stancarus vult, etc.
Quemadmodum etiam alii loci de solo filio dicunt: Verbum erat deus.
Sanguine dei mundati sumus.
Sic Rom. 9 de solo Christo: qui est deus benedictus in
saecula.
Dominus meus et deus meus.
Sic 1. Joh. 5.  Ut enim patri simpliciter nomen dei tribui videmus in scripturis, ita filio nunquam dari nisi aperta mentione nominis eius, vel verbi, vel carnis vel sanguinis.
Pater enim simpliciter deus est a nullo genitus.
Filius autem dei deus est, sed ex deo, ideoque deus verus quia ex deo vero, quemadmodum et homo verus quia ex homine vero.
Unde et consubstantialis deo patri quia ex patre, sicut et nobis consubstantialis quia ex homine vero natus,
aeternus, omnipotens, quia ex aeterno et omnipotente.
Contra Stancarum vero, quia sua confusione non modo veram trinitatem corrumpit se et filium dei,  deum de deo, abolere vult, distinctionem ubique in scripturis observatam obiicimus: baptismi formam, symbolum apostolicum, locos scripturae mille et praecipue illum locum Pauli  1. Cor. 8, ubi distincta de deo patre ex quo omnia, distincta de filio dei confessio editur, et alias de spiritu sancto: qua de re fusius in literis nostris ad vos datis.
Sic locos alios quos pro sua confusione adducit explicamus: Dominus deus tuus unus, et similes, quos de patre non de trinitate confusa illius intelligimus, iuxta Pauli interpretationem claram 1. Cor. 8, et ipsius Christi Ioann. 8: Quem vos dicitis deum vestrum esse pater meus est.
Ioann. 3.  Rom. 8. etc., ubi dei nomen patri tantum tribuitur, quemadmodum in aliis locis scripturae soli filio nomen dei tribuitur distincte.
Neque hic solum scripturae testimonia habemus, sed etiam patrum eorum qui
cum apostolis vixerunt vel apostolos secuti sunt.
Sic Irenaeus in multis locis, lib. 4. c. 1. 2.  lib. 3. c. 6.  Ubi loca scripturae: Ego sum qui sum, patri tribuit.
Sic deum Abrahami, deum Isaac, vocat patrem domini nostri Iesu Christi et eum invocat.
Sic lib 3. c. 9, toties vocat unum deum patrem et mille aliis locis.
Ignatius quoque apertissime distincte de trinitate loquitur Ep. 9, 5. etc.
neque unus locus extat ubi confuse loquatur.
Sic Tertullianus de praescriptionibus hęreticorum, ubi
regulam fidei edit inviolatam nisi ab haereticis.
De trinitate quoque scribens librum primum confessionem ędit de deo patre et testimonia scripturae similiter ut alii de eo citat, deinde de filio eius Iesu Christo domino et deo nostro, postremo de spiritu sancto, ubi etiam contendit cum hęreticis de voce Unus, quae de duabus personis vel tribus non usurpatur in scripturis, sed tantum neutro genere Unum, contra Sabelium, fol. 631 usque ad finem.
Sic ibidem contra eundem de eadem distinctione
agit praeclare et apertissime, et de eo quod duos deos non introducant qui distincte credunt patrem esse verum et unum deum, tum quoque filium dei, deum de deo: quemadmodum et symbolum Nicenum contra Arium ęditum docet.
Sed qui duo principia inducit, aut duos patres, aut duos filios, aut non eiusdem naturae genitum cum genitore, hic duos deos introducit, quod quoque Hilarius, Basilius, Athanasius etc.
docent, neque  alio diversitatem aut pluralitatem deorum induci, nisi hoc uno modo, si natura
diversa introducatur, ubi iam pater non esset principium filii sui, sed essent duo principia, duo ingenita, qualis fuit Martion etc.
Sic distincte docet et Iustinus credendum esse, in libello contra Tryphonem Iudaeum, ubi etiam non veretur filium dei dicere alium deum numero a creatore.
Sicut et Basilius unum deum numero esse negat, et Cyprianus Ep. 141. in Symbolo.
Hilarius quoque (lib. 7 de Trin.
fol. 128) apertissime hoc defendit et ita loquitur: Unus et unus deus, deus ingenitus, deus
unigenitus.
De patre et filio, non duo dii, inquit, sed deus et deus.
Sic in deo patre et in filio neque duos connumerabis deos, quia unum uterque sunt, neque singularem prędicabis quia uterque non unus est.
Non habet igitur fides apostolica duos deos, quia nec duos patres habet nec duos filios etc.. Quin et Sabellii impiam opinonem perstringit qui unum deum patrem et filium praedicare impia confusione ausus est etc.
Idem quoque distinctos locos scripturae de deo patre, de filio dei, deo ex
deo producit.
Sic Basilius distincte esse loquendum de patre et filio docet (contra Sabell.
Tom. 1 fol. 503), atque eo ipso Sabellium cadere et Anomium conteri dicit: Unus deus et pater, unus deus et filius, non dii duo: nam patri filius similis est.
Non enim aliam in patre divinitatem intueor, et aliam in filio, neque aliam illius et aliam huius naturam pono etc.
Sic Athanasius ad Epictetum et contra gregales Sabellii, Nazianzenus etc.
Sed videmus purius loqui multo in trinitate eos qui
apostolos secuti sunt, necdum ita variae haereses fęcibus suis veritatem obscurarunt, quod post factum est a posterioribus.
Obiiciunt quidam: Si deus est unus qui est pater, ergo filius deus non est deus.
Satis respondisse putamus Tertullianum in libro de Trinitate et alias: tum Hilarius lib. 9. de Trinitate fol 176. et caeteri.
Quemadmodum enim filius, qui vocatur dominus, non aufert patri quominus sit etiam dominus, ita pater, qui unus deus dicitur filio divinitatem non abstulit, quem deum
ex se edidit.
Quemadmodum nec filius, qui deus dicitur Rom. 9.  1. Joann. 5.  Ioann 20. (de solo enim  Christo dicitur ibi) patri divinitatem aufert.
Sic de solo filio dicitur Act. 20: Sanguine dei mundati sumus i.
e.
solius Christi, non patris, et tamen eo divinitas patri non auferetur.
Ita Ioann. 3: Sic deus dilexit mundum, i.
e.
pater, ut filium daret qui solus habet filium, et tamen hoc loco nec a divinitate filius excluditur, nec a dilectione qua nos etiam summa dilexit ut vitam daret pro
nobis,  ut Ioannes et Paulus in aliis locis testantur.
Sic Christus loquitur de se solo: Antequam Abraham fieret ego sum, et tamen non negatur eo loco patrem fuisse ante Abrahamum, imo nec Noë, nec Adam excluditur.
Ut ergo vera trinitas non confusa credenda est, ita cum distincte loquitur scriptura de deo patre, de filio dei, deo ex deo, de spiritu sancto deo, non corrumpit uno loco alium, neque annihilat divinitas patris divinitatem filii etc.
Sed iam plura non possum urgente tabellario, nec puto posse literas nostrorum superintendentum praevertere istas quibus rogant ut Stancarico libello misso ad vos respondeatis.
Video dominum hoc eius Iudaismo velle repurgare ecclesias nostras.
Sunt cantilenae impurae quaedam et Sabellianae, ubi trinitas confusa invocatur per Christum quartum.
Trinitas rogatur pro spiritu suo sancto, cum t[antu]m patris et filii spiritus sit.
Trinitatis filii dicimur, cum unus sit pater noster, Christus sit
frater et nos membra eius.
Sunt plerique ministri boni viri qui hoc non intelligunt.
Monendi ergo sunt et urgendi ut psalmi soli pro cantilenis istis introducantur in ecclesias nostras et distincte doceatur de trinitate.
Rogo per Iesum Christum ut, si qua in re erro, hic doceatis nos docentes pie et sancte, ut Iesu Christi praecipua organa, et mihi a d.
a Lasco, illo ornatissimo viro, commendata veneror et magni fatio.
Respondete vero citius ne quid mali ecclesia habeat, et ita quidem ut nullius respectum habeatis, nullius gloriae, praeterquam dei et domini Iesu Christi studeatis, et cavete ne gladium sumant furiosi qui se vestra authoritate tuentur.
Ego exspecto responsum vestrum cum summo desiderio.
Dominus
vobis benedicat et spiritu suo regat.
Summa scripturae ante biblia tum Genevensea tum Tigurina pie observata ista distinctione sunt conscripta.
Cracoviae  24. septembris anno 1562.

<un>Frater vester ex animo totus
                                                                      Gregorius Paulus
                                                          Dioecesis Cracoviensis superinten-
                                                               dens et minister Cracoviae.
Perlegere etiam non licuit.
Ignoscite.
</un>
<lz>[Adresse:] Clarissimis et integerrimis viris d.
Petro Martyri et Heynricho Bullingero Iesu Christi fidelibus organis Tiguri fratribus in domino observandissimis et praeceptoribus venerandis.</lz>
