<nr>[19103]</nr>
<ae>Johannes Calvin an Bullinger</ae>
<od>Genf, 7. Mai 1549</od>
<vo>Autograph: ohne Angabe</vo>
<dr> </dr>
<re> </re>
<tx>
Ornatissimo viro D. Henrico Bullingero Tigurinę ecclesię fido pastori
fratri et symmystę colendissimo.
^$S. Quia ut literis tuis respondeam nunc temporis brevitas non permittit, hoc
tibi solum testatum esse velim, mihi vix ullas unquam abs te venisse gratiores,
ut non parum mihi ad levandum domesticum moerorem profuerint, qui ex morte
uxoris meę paulo ante conceptus summopere me angebat. Plurimum enim gaudeo
nihil fere, aut quam minimum iam restare, quin verbis etiam inter nos
consentiamus. Certe, si ita expedire censeas, non recusabo data opera istuc
venire, ut omnes animi mei sensus melius compertos habeas. Neque per me unquam
stabit quominus coalescamus in solidam pacem, ut eundem uno ore Christum
profiteamur omnes.
^$Sed nunc alia me ad scribendum ratio impulit. Quid vos a francico foedere
prohibeat aliqua ex parte significas. Merito, fateor, pios terret exemplum
Iosaphat, qui in suam regnique pernitiem infausta regis impii societate se
illigavit. Ego tamen non ideo tantum poenas dedisse interpretor, quod foeddus
cum rege Israel percusserit, sed potius quod malam et improbam causam
susceperit, ut eius cupiditati morem gereret. Illum incitabat ambitio ad Syrios
ultro lacessendos. Obsequitur Iosaphat et arma temere induit. Huc etiam accedit
quod, Domino clare per Micheam vetante, pertinaciter irruunt. Hoc igitur
exemplum non eo usque apud me valet ut quodvis cum impiis foedus illicitum esse
arbitrer.
Video enim Abraham nulla religione impediri quominus amicitiam cum Abimelech
paciscatur. Video Isaac, Davidem, aliosque idem fecisse, nec secutam fuisse
ullam vel reprehensionem vel poenam. Sic quidem statuo: minime appetenda esse
eiusmodi foedera, quoniam plurimum semper in se periculi contineant. Verum si
qua nos iusta ratio impellat, imo etiam urgeat, non esse cur in totum
abhorreamus. Hoc porro foedus de quo agitur sic metuo, ut iure fugiendum
censeam, nisi pręsentium temporum status me in contrariam partem cogeret.
Negocium vobis est cum professo Christi hoste, et qui in fratres nostros
quotidie sęvit. Parum fiedei meretur, qui nos una cum Christo extinctos esse
cuperet. Absurdum est nos cum eo sociare amicitiam qui commune cum omnibus
Christi servis bellum gerit, eam manum amplecti quasi sociam quę sanguine
innoxio polluitur.
Et certe nollem quidquam transigi nisi nominatim ac diserte
piis fratribus caveretur. Mira enim truculentia nunc ubique grassantur eius
pręfecti. Huc accedit belli anglicani suspicio. Neque enim fas esse puto
quidquam auxilii ad oppugnandum regnum prębere in quo Christus colitur. Et
ipsa etiam causę iniquitas aliud est obstaculum. At rursus, dum mecum reputo
quam afflictę sint res nostrę, quantę adhuc calamitates impendeant,
quę propemodum ecclesię vastitatem minantur, multum vereor, ne si ea
subsidia quę modo licita sint negligamus, nimię id magis securitati
tribuatur quam pię fiducię. Nec vero me latet, tunc nobis maxime Deum
adesse potenterque opitulari, cum omnes nos humanae opes destituunt. Scio etiam
nihil esse difficilius quam, ubi se aliqua Aegipti umbra ostentat, non illuc
deflectere oculos, qui, nisi in unum Deum defixi sint, male et exitialiter
vagantur. itaque sedulo his periculis occurrendum est. Interea tamen cavendum
ne, si in tantis nostris angustiis ea recusemus quę citra Dei offensam
adiumento esse poterant, postea nostro damno sentiamus, nos fuisse nimium
securos.
Hoc primum timeo ne Pharao noster, omni spe contrahendę vobiscum amicitię
exclusus, ad Antiochum se conferat. Quamlibet graves habeant dissidendi causas,
mirus est artifex ad excogitandos prętextus hic posterior. Et qui hodie in
aula nostra regnant nihil magis cupient quam imperiti iuvenis et parum cordati
animum inflectere ad quasvis pacis conditiones recipiendas. Certe, nisi quid
impetraverit, se brevi proiiciet. Nec deerunt qui eum pręcipitent. Atque
utinam non sint inter nos qui se et nos venales habeant Antiocho, si qua talis
occasio data fuerit. Quidquid vero tentabit, non illo tantum plaudente sed
adiutore faciet, quia se hoc modo repulsam ulcisci putabit. Interea in regno
ipso passim crudelitas inflammabitur. Nam ut foeminę solent, furorem suum
alio convertet. huius vero loci non postrema nobis habenda est ratio. Ego si
vitę meę aut privatis rationibus vellem consultum, alio me statim
conferrem.
Sed dum expendo quantum habeat hic angulus momenti ad propagandum Christi
regnum, merito sum solicitus de eo tuendo. Atque hic quoque vestrum commodum et
quies aliqua ex (est?) parte vertitur. Quo non hominem malis consiliis imbutum
impellet desperatio, ubi a vobis fuerit alienatus? Putas autem nobis deesse
homines, partim inquietos ac cupidos rerum novarum, partim famelicos, qui manum
illi longe prętendant? Pręcipue tamen, quoties de miseris fratribus
cogito, qui sub dira illa tyrannide oppressi iacent, mollescit animus ac magis
huc propendet, quod magis ad eos sublevandos profuturum est. Facile apparet
quorsum eruptura sit rabies tyranni, ubi se contemptum et repudiatum viderit,
quanto maiorem habituri sint licentiam improbi ad vexandos innocentes. Quod si
aliqua societas intercesserit, cum in praesens nonnihil mitigabitur ipse Pharao,
minusque audebunt carnifices, tum vero in posterum ad ignes sopiendos patebit
aditus. Te ergo, mi Bullingere, oro atque obtestor, ut dum tempus est hęc
omnia expendas. Quod si vestri in aliquam pactionem descenderint, contende atque
effice ut fratrum suorum meminerint quorum tam misera est atque dura conditio.
Tametsi enim salutem eorum tibi satis commendatam esse novi, et te ad eam
curandam, ubi res tulerit, voluntarium fore confido, nolui tamen partibus meis
deesse. Ea quidem ferocia est ut certam sibi legem pręscribi minime
sustineat. Spero tamen obtineri posse ut moderatio qualiscunque adhibeatur.
^$Vale, eximie vir et frater in Domino plurimum colende. D. Theodoro, D.
Pellicano, D. Gualtero, Werdulero et reliquis symmystis plurimam salutem.
Collegę etiam mei vos salutant, atque inter alios Gallasius. Dominum Iesum
precor ut vos spiritu suo regere pergat, vobis adsit, vestrosque labores
benedicat. De tomo concionum, quem misit tuo nomine Hallerus, plurimum tibi
gratiam habeo.
^$Nonis Maii 1549.
</tx>
<un></un>
<lz>[Adresse:]</lz>
