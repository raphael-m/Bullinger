<nr>[27288]</nr>
<ae>Johannes Calvin an Bullinger</ae>
<od>
Genf, 15. November 1557.</od>
<vo>Zürich StA, E II 368, 37. / Orig.
Ep.Calv.2755(XVI,692f); englische Übersetzung: Letters of Calvin III 377f, Nr. CCCCLXXXI
S. Ex Bezę nostri literis intelliges, quam propensi fuerint principes ad legatos deprecandi causa mittendos: et quam liberaliter operam suam obtulerint.
Paulo plus difficultatis fuit in ordinis nostri hominibus.
Displicent illis scilicet nocturni coetus: ac si oppressis tam dura tyrannide fratribus liberum foret horas sibi commodas eligere.
Quęsita etiam confessio fuit, in qua videbis fratres nostros ingenue professos esse quid sentiant.
Saltem non dissimularunt eam se doctrinam amplecti, a
qua visi antehac vobis fuerant nonnihil deflexisse, et quod timuistis, ne Brentio, Merpachio et similibus obstricti forent, discussum est.
Imo intelligent illi, cum Gallicis omnibus ecclesiis sibi non esse consensum.
Etsi autem pertinaciter adhuc fovent suos errores, sunt tamen quidam mansuefacti, ut spes sit, si ad amicum colloquium semel ventum fuerit, flecti posse.
Quanquam hac fiducia non adducor, ut veniendum esse existimem, si nos invitent: sed alias quoque rationes, quas tibi exposui,
sequor.
Quod excipis, absque consensu magistratus nihil vobis licere: mene adeo et temerarium et humanitatis expertem esse putas, ut eos contemnam quibuscum sacro vinculo et insolubili divinitus coniuncti sumus, ut communibus studiis idem simul agamus? Sed non puto tam serviliter nos constrictos teneri, quin disputare familiariter liceat, quid maxime expediat in commune ecclesię bonum.
Quod scripsi, iterum repeto, si refugimus, nihil obiici posse coloris, meo quidem iudicio, quominus turpis et
inhonesta hęc tergiversatio sit.
Si tibi forte aliud videtur, mihi dolet in causa communi ita sententias nostras discrepare.
Sed neque clarissimus senatus vester, ut spero, conventum, si oblatus fuerit, respuet, neque per vos stabit, quominus ad tollendum infelix hoc dissidium et pacificationem quęrendam voluntarios se ostendant, qui cupiant ecclesiam tranquillam videre.
Vale, ornatissime vir et mihi plurimum observande frater.
Symmystis omnibus plurimam salutem.
Dominus vos omnes sua
virtute sustineat, pręsidio tueatur et spiritu gubernet.
Genevę 15. novembris 1557. De foedere iam aliquid Bernę confectum esse arbitror.
Ioannes Calvinus tuus.
Clarissimo viro et fratri mihi observando d.
Henricho Bullingero, ecclesię Tigurinę fido pastori.
