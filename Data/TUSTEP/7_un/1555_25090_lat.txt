<nr>[25090]</nr>
<ae>Heinrich Bullinger d.J. an Bullinger</ae>
<od>Straßburg,  14. Juni 1555.</od>
<vo>Zürich  ZB  Ms. F59, 251. / Orig.(Aut.)</vo>
Argentinae  14. iunii  1555.
Expectas, sat scio, dilecte pater, tractationem illam d. d.
Zanchi de auspiciis, quam ante menses aliquot iam abhinc
elapsos missurum promiseram, et certe misissem, nisi d.
Zanchum gravis valetudo longo iam tempore a lectione
retardasset; nam ultra duos menses una cum uxore sua
graviter decubuit. Nunc dei gratia aliquantulum ex morbo
recreatur mihique iniunxit, ut tibi suo nomine plurimam
salutem adscribam et intermissionis suarum literarum morbi
excusationem adferam.             Praeterea literis proxime
a te mihi allatis iubebas bonos et doctos viros consulere de
loco aliquo bonis literis culto, ut, si me Argentina
ablegare statuisses, commode eo  migrare possem. Iam ergo,
quid illi consuluerint, cognosce.  D. d. Petrus Marytr cum
d. Zancho, etsi status academiarum Marpurgi, Wittenbergae et
alibi usque adeo certam notitiam non habeant, tamen, quia
Wittenberga apud omnes pios et doctos viros semper bene
audivit, non tam ob pietatem quam etiam propter egregia et
exculta illic studia, consuluerunt, ut eo potius quam
Marpurgum eam. Marpurgum enim petere nemo suadet, praesertim
quod praeter alia hic incommoda pestis grassatur et, quod
maius, scola est omnino dissipata. Duo praeterea mei
commensales Angli, qui iam nunc ex Wittenberga veniunt,
docti et pii viri, omnino suadent, ut me eo transferam,
attestantes, quod praeter alia hic commoda etiam parvo
pretio vivatur. Ego, dilecte pater, me in omni re cum tibi
praebeo, ut ad omnia, quae tu vis, ita sim praesto, ut etiam
ea, quae non possum, putem me tui in honorem facere posse.
Oro tamen, mi pater, ut, si tua voluntate fieri potest, nunc
alio quam Marpurgum porficisci liceat. Postremo iuvenem
illum, qui hasce fert literas, commendo vobis ut bonum, pium
et doctum oroque, ut, si aliquo modo fieri potest, illi
subveniatis misero. Nunc vale in perpetuum cum matre et tota
familia, quam meo nomine officiosissime salutabis.
Salutat te d. Ioannes Garnerius et omnes nostri. Vale
iterum.
H[einrychus] Bullingerus, filius tuus
dilectus, Argentinae.
[Adresse fehlt.]
