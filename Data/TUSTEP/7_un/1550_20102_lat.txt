<nr>[20102]</nr>
<ae>Ambrosius Blarer an Bullinger</ae>
<od>(Winterthur), 6. Mai 1550.</od>
Zürich StA, E II 357, 338ff. / Orig.(Aut.)
Bl. III, 73f.
S.  Non putavi faciendum, mi venerande charissimeque
Bullingere, ut te hoc
tempore plus plurimo occupatum ac mille curis distentum ipse
quoque multis
interpellem, quum praesertim nil adoe sit, cur(?) te
certiorem facere opporteat.
Quę nova ultro citroque iactitantur, Matthias hic noster
facile tibi
exposuerit, cui etiam nugas quasdam tibi exhibendas, ut
describeret, dedi
quamquam indignas propemodum, quas legas, nedum ut fidem
illis habeas, nisi quod
iuvat aliquando mira filiorum hominum commenta quantumvis
vana audire inter tot
satis multa vera, quę auditu nimis quam horrenda.
Augustanus episcopus Roma nuper amplissimis sacerdotiis in
Germania a creatore
suo pontifice oneratus ornatusque, ut sibi certe videtur,
rediit sanctissime
affirmans novum pontificem cunctum in eo esse, ut diuturna
ista in religionis
caussa infaustaque dissidia concilii autoritate quam primum
tollantur, de qua re
pulchre inter hunc et Caesarem conveniat, inquam sit
propenso plane ac plus quam
paterno animo, ac Carolum propterea comitia illa iamiam
Augustę celebranda
magno Christi et ecclesię illius studio maturare, quo
omnes Romani imperii
ordines iuratos prius in concilii futura decreta habeat ac
tum postea omnium
auxiliaribus manibus adiutus inobedientes ac rebelles,
quicunque tandem futuri
sint, invitos etiam ac repugnantes vel cedere cogat vel
prorsus excindat. Verum
non est consilium adversus dominum; cui si fidem nostram
probaverimus, a larvis
et bullis istis satis tuti fuerimus. Sed enim periculum non
mediocre est, ne de
execranda ista nostrorum ingratitudine atroces pęnas
sumpturus sit cęlestis
ille et clementissimus pater, cuius longissima longanimitate
adeo iamdudum
abutimur ipsius adversum nos iam pertinaciter irritantes. Ah
quam vigilandum
nobis, quam fidelibus ac ferventibus precibus pulsandus cum
solidę
resipiscentię studio Christus noster, ut pusilli gregis
sui misertus fluctibus
istis et tempestuoso mari quamprimum imperet, quoniam extra
propicium suum
aspectum et verbi sui increpatione nullę iam hominum
vires, nulla sapientia
nec quicquam humani tempestatem hanc sęvissimam serenare
poterunt ac
tranquillare. Ah ah ah, quam metuo invictę olim ac
omnibus formidandę
Helvetię, ne, postquam a maiorum ingenio et institutis
tam foede degenerat, ab
illorum etiam felicitate ac libertate turpiter delapsa in
miserrimam servitutis
nassam et suo et multorum aliorum maximo malo detrudatur.
Sed cohibeo me, mi
frater, ne non faciam, quod initio scripsi, me te adeo nunc
alioqui occupatum non multis interpellaturum.* (*a.R.:
Es folgen noch (unten auf d. Seite) zwei durchgestrichene
Zeilen, ganz unleserlich.)
Commenda tibi, si quenquam unquam, optimae spei
adulescentulum Lazarum Köllium,
Andreę Köllii, qui anno 42. grassante crudeliter pestis
lue ecclesię apud
Episcopicellam pastorem vere bonum egit, optimi patris
optimum filium, qui ut
vultu ac totius corporis habitu, sic etiam ingenio, moribus
ac vitę pietate
ipsissimum patrem refert. Annos natus est quatuordecim ac
miro studiorum amore
tenetur. Si nihil aliud, vel hoc illi impetres, obsecro, ut
in infimam istam
studiosorum, qui isthic sunt, conditionem recipiatur. Rem
feceris, mihi crede,
Christo tuoque officio dignam mihique longe gratissimam.
Admonebit te huius
etiam Mathias noster, qui hunc coram vidit quique recepit
huius se caussam, qua
valet apud te gratia, bona fide acturum. Bene vale, cor et
anime mi in domino,
cui me meosque continentibus precationibus diligenter
commenda. Te tuamque
sanctissimam coniugem totamque domum ego meaque reverenter
amantissimeque
salvere iubemus piis vestris apud servatorem Christum votis
iuvari cupientes
simul ac sperantes. Salveant fratres et amici omnes
cumprimis symmistę
administri tui in opere domini, quos omnes coram videre et
in Christo complecti
iamdudum meditor ac fore spero, ut propediem, quod hic
conor, domino fortunante
succed[at]. Iterum iterumque vale.  6. maii 1550.
T[uus] Ambros[ius] Blaurerus.
Literas tuas proximas, quibus tuos defendis, accepi. Tu,
quam potes, adnitere,
ut ne verbi gratię praedicatio ministris extorqueatur
utque citius, si ita
opporteat, de publico ęrario tui pendant, unde minister
alatur, quam ferant tanto bono subditos spoliari.
Buttlerus noster coronatum meliori notę, hoc est sole
insignitum, meo tibi
nomine dabit cum bazone Helvetico, cum tantum tibi pro fusis
siclis numerandum
fuerit. Ago praeterea tibi magnas etiam pro hoc officio
[gratias].
D. Mathiam nostrum non est, ut tibi commendem, cum me tibi
ab illo commendari
opporteat, qui et prior, ni fallar, in amicorum tuorum album
relatus, deinde
etiam multo me, quem ames, dignus. Deamo optimum virum
vehementer, non solum ob
venerandam caniciem, verum etiam ob singularem quendam
candorem adeoque divino
zelo flagrantem simplicitatem et raram in ministerio
ecclesię fidem. Tonat
enim, fulgurat et fulminat etiam, cum resipiscentiam pro
concione urget; quod
utinam tam feliciter faceret, quam facit f[ortiter]! Verum
solent hic quoque ut
alibi fortiter ista contemnere et contra tonitrua ista vere
formidanda strenue
oppedere, id quod ex ipsomet audietis.
Hoc ipso temporis articulo literas accipio a charissimo
affine Petro Schäro, qui
te, quod semper ad nos scribens facit, valde quam officiose
iubet salvere se
suamque coniugem ac prolem sanctis tuis apud gratię
thronum interpellationibus
diligentissime commendans ac nihil magis optare se
affirmans, quam ut te
aliquando in praedio illo suo Vinzleno gratissimum hospitem
salutare ac secum aliquamdiu retinere valeat.
[Adresse z.T. verklebt:]  . . . . . .  [d. Heinricho]
Bullingero Tiguricensis
ecclesię antistiti, amico tamquam fratri suo.
