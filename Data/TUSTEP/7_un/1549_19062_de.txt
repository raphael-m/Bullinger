<nr>[19062]</nr>
<ae>Ambrosius Blarer an Bullinger</ae>
<od>(Konstanz, ca. 15. März 1549)</od>
<vo>Autograph: Zürich StA, E II 365a, 565</vo>
<dr> </dr>
<re> </re>
<tx>
Ich hab euch nechermal geschriben, vom see zuͦ Costentz, wie der an und
abgelouffen. Yetzund kurtzverruckter tag habend die torhuͤter under dem
Rynthor ouch ettlich der frombden knecht, die ouch da gehuͤt habend, sechen
ain schiff den Ryn uff faren durch die Rynbruck in so schneller yl, das der alt
torhuͤter gesagt hat, er hab vyl und lang jar da gehuͤt, aber niemehr
gesechen ain schiff so schnell abwertz faren alls diß schiff uffwertz fare, und
ist das schiff aller ding lär gewesen, weder ruͦder noch nichts daran oder
darinn weder vech noch leut und sonst ouch nichts, das man es doch fuͤr ain
groß wunder hat, wie es dann ouch ubernaturlich ist on ainiche hilff den Ryn
hinuff faren. Gott waist, was es bedeut.
^$Es will ain ernstlich sag sein, das in kurtzen tagen ettlich fendle Spanier in
die statt gelegt sollend werden; das hab ich von leuten, denen sölichs von
ettlichen fuͤrnemen anzögt worden. Nitt waiß ich, ob man den leuten sölich
butzen machet oder ob ime im grund allso ist. Ich wart zuͦ vernemen, was doch
uff dem tag des kai[sers] und ro[mischen] konigs halber anbracht und geantwort
worden. Ich bin doch der hoffnung, wir fundind etwa underschloff by den
evangelischen Örtern, diewyl wir das recht erlyden mögend vor inen; doch
beschech der guͤtig gottes will in dem und allem; der ist der allerbest.
^$Wann sonst nitt sonder auffsetz sind, so hette es minen halb ain schlechte
rechnung; dann ich byn kain burger gewesen zuͦ Costentz, wie danecht die
andern prediger all gewesen, hab min burgrecht von mynen vorelteren nie
erneuweren wellen, wiewol ich andern ursachen gehapt und wenig daran gedacht
hab, das es mir in sölichem fal (des ich mich nie versechen hab, besser sin
wurde, ich werne nitt burger, wie es mir dann yetz billich sollt; dann der nitt
burger ist, zeucht hinweg, wann er will, und belangend in die vyl anderen
bschwerden nitt wie die anderen. So bin ich ustreten, eh man mitt dem könig in
ainiche handlung kommen ist, das er desshalb nichts an mich ze sprechen, alls so
ich vor ouch ain burger gewesen.
Wiewol myn l[ieber] br[uͦder] und vetter sampt den andern ouch nichts thon
noch gehandelt habend, dann was die andern rathsfründ ouch gehandelt unnd das sy
in bevelch gehapt habend. Aber da mocht er vyllicht sagen, sy weren echter, und
diewyl er sy nitt wie ander zuͦ gnaden uffgenommen hette, wären sy noch in der
acht, derhalb er recht zuͦ dem iren hett, sovyl es des mocht inhendigen etc.
In summa, es wirt am schn.....en, ja an unserm lieben herrgott liegen; der wirts
wol alles zuͦ siner zyt zerecht legen.
^$Um den Calvinum sag ich euch allen möglichen danck. Utinam esset, qui in
nostram vernaculam linguam quam primum verteret; faceret is ingens operę
precium. Sunt istic, qui istuc feliciter possent. Sunt innumeri, qui fucis istis
prorsum dementantur aut ita certe perturbantur, ut fluctuare incipiant, qui
paulo ante constantissimi videbantur. Tu, si quid hic etiam tuis calcaribus
potes, poteris autem, nihil dubito, extimula, obsecro, nonnullos, qui partitis
inter se operis laborum huc paucis dieculis absolvant magnam gratiam apud omnes
hoc nomine inituri.
^$Schick euch um die exemplaria 18 creutzer; main, es seye recht. Sag euch
flyssigen hochen danck. Ir solltend das gellt glich bym botten inzogen haben;
aber gillt glich. Wie gern wellt ich doch noch zway exemplaria haben, mocht es
nitt mehr gesin, aber vyl lieber zechne.
^$Wir habend ainen insigniter pium et doctum iuvenem aut adulescentem potius
adhuc Jacob Funckelin; ist etwan ouch zuͦ Zürich gasts wyß gesin; man nennt
inn sonst den jungen Schnellen, by dem myn vetter Walthart und die andern vier
jung, so bym Wolphio yetzund sind, zuͦ Costentz vormals in der cost und lehr
gewesen. Der ist nun durch groß bitt von den puren zuͦ Tegerwylen im
Turgoͤw nach by der statt gebetten worden, das er ir pfarrer sin wellt. Nun
hat aber der bischoff die decimas da und gibt dem pfarrer ain corpus, und ist
Wilhalm von Payer, vogt zuͦ Gottlieben, ouch daselbst von des bischoffs wegen
verwalter. Der hats by dem bischoff ouch usstragen, das er wol zuͦ friden ist,
das es da seye, diewyl er inen vermög des landtfridens sunst ain evangelischen
prediger geben muͦsß.
Sind allerding mitt im ains worden allso, das er vor kurtzen wochen uffzogen
ist. Yetzund aber so hat man im anzögen lassen, man werd im weder korn noch
haber etc. geben, byß er das gantz jar usgedient hab, des er sich kains wegs
versechen hett, und waist der sach nitt allso uszewarten; dann er muͤsste
schulden machen und uffnemmen und ee das jar herum kem, so fielund etwa die
loͤff fuͤr, das er nitt zalen köndt und im vyllicht nichts drum wurde etc.
Aber man wills im ye nitt anderst geben, und achtend wir, es seye etwan ain
angricht ding vom bischoff, der ain unwillen uff inn geworffen, nachdem er
erfaren, das er mines lieben vetter Conrat Zwicken 4 jungsten sun by im hat, das
er sy lere; hat sy aber zuͦ Sant Gallen, da er dann syd dem sturm zuͦ
Costentz sich enthalten, ouch by im gehpt, und diewyl wir yetzund erst das
geschray hörend von den Spaniern, das sy gen Costentz sollend komen, so ist uns
erst, wie man sagt zuͦ werck geschnitten, das wir sorgend, es möcht im und
seiner lieben husfrowen schmach und schand widerfaren, und diewyl er dann
warlich ain sonder frommer, gottzforchtiger junger ist, gantz usrichtig,
fruͦtig, und der nun gar wol und erudite lehrt und predigt, ouch sich von den
kintlichen jaren mitt grossem flyß darinn geuͤbt hat, dann allain das er ain
klaine, aber doch verstentliche red hat, das wir wissend, wa er hin kompt, das
sin wol erfröwt wirt, so were mines lieben bruͦders und vetters, ouch min gar
ernstlich bitt, wa ir im etwan ain condition mochtend erfaren oder zewegen
bringen, das ir thäten. Dann gewiß und warlich (truwt mir drum) ir verfurt nitt
mitt im weder an frommkait noch kunst.
Ich hab kainen under allen nie zuͦ Costentz gehört (gegen euch gereddt), der
eruditius und bas predigt hab; dann er gantz flyssig damitt ist. Hab inn alweg
sonderlich lieb gehapt und noch alls min aigen hertz. Wer ich gen Bern kommen,
wellt inn nitt dahinden gelassen haben; dann wer es yenen möglich, so wellt ich
inn allweg gern by mir haben oder doch nitt weyt von mir. Er ist etwa 26 jar
allt und hat im sein liebe husfrouw wol zuͦbracht, ist im aber ouch vyl
desselbigen verlegt yeset dem See. Möcht er mitt der zyt vyllicht wider darzuͦ
komen. Darum thaind das best. Es were uns allen wol damitt gedient und unser
jungen sun wegen. Ich wolt ouch gern ain sun zuͦ im thain; ist erst 10 jar
allt; er vermag sich iren gantz wol, dessglichen ouch sin husfrow, ist
unverdrossen mitt den knaben. Muͤssend wir uß dem land, liesse man vyllicht
die kind ain wyl belyben aber an dem ort, [da] er yetzund ist, merckend wir wil,
.... herren und kindt verhaßt ...
</tx>
<un>Schluss fehlt</un>
<lz>[Adresse:] fehlt</lz>
