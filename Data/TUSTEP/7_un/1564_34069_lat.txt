<nr>[34069]</nr>
<ae>Johannes Fabricius an Bullinger</ae>
<od>Chur, 8. Mai 1564.</od>
<vo>Zürich StA, E II 375, 742. / Orig.(Aut.)</vo>
Gr.
II, 505f.
Exc.
S. Magis scribo (reverende in Christo pater), ut morem meum servem, quam ut habeam, de quibus te edoceam.
Philippi legatus nondum rediit; qui utinam non redeat,
ne turbarum sit author! Quid Galli legatus petat, ex illis intellexisti, quos misi.
Cum legato ipse nondum collocutus sum, licet interim secundo me ad convivium
evocarit.
Ego enim biduum non satis recte habui; sed dei gratia nunc convalesco.
Quantum coniectura assequor, foedus hoc cum Gallo redintegrabitur.
Tu per
occasionem in schedam coniicies, quoniam omnino instaurandum, quibus id capitibus commodissime fieri queat.
Ita enim mecum post multam deliberationem tandem
constitui: me quidem, ut foedus illud faciant, authorem non futurum, sed moniturum tamen, postquam illuc eos perpendere intellexero, iis capitibus sanciant,
quae et patriae et ecclesię salutaria esse possint.
Tu si aliter sentis, de eo me edoce.
 -    Postquam ad legatum venire non potui, scripsit literas satis
humanas, ex quibus simul perspexi eum non illiteratum; de caetero iudicabo ex congressu.
Nuper certe magni viri affirmarunt eum factionis esse Guisianę,
quibus etsi nonnullam fidem adhibeo, tamen temere iudicare nolo, dum rem exactius cognovero.
Vale, reverende in Christo pater, cum tuis omnibus quam felicissime et diutissime.
Curię  8. maii anno 1564.
Clavennae pestis saevissime grassatur et magis magisque ingravescit; hic apud nos salva sunt omina, utinam et apud vos.
T[uus] F[abricius].
Amplissimo viro d.
Heinrycho Bullingero, domino suo et in Christo patri reverendo.
                                                               Tiguri.
