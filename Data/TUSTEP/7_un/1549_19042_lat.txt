<nr>[19042]</nr>
<ae>Wolfgang Musculus an Bullinger</ae>
<od>Bern, 26. Februar 1549</od>
<vo>Autograph: Zürich StA, E II 360, 105</vo>
<dr> </dr>
<re> </re>
<tx>
S.D. Ad hunc usque diem, Bullingere in domino charissime, nihil actum et
constitutum est in caussa vocationis meae; desunt enim plerique domini, quorum
praesentia ad hanc rem desyderatur. Et Hallerus quoque abest, ut audio ultra
Lausannam Gebennam quoque petiit, expectatur tamen ad crastinum. Heri et hodie
comparui in senatu, sed frustra ob supradictas causas. Hac hora iussus sum
comitem meum ad vos remittere, quem cum honorario 2 florenorum ultra solutionem
sumptuum dimiserunt. Itaque dimisso illo hic expecto, quid statuat senatus.
inteea commendo fidei tuę uxorem ac liberos meos. Ut apparet, non sum
reversurus ad vos nisi peractis synodis, ut verisimile sit mansurum me hic ad
spatium 3 septimanarum. Uxor non satis habebit pecunię; nam 2 tantum florenos
illi dedi, cum abirem. Oro igitur, ut, si necesse fuerit, des illi, quantum
necessitas requiret. Ubi rediero, reddam bona fide. Optime vale, virorum
charissime. Salutem toti domui tuę et reliquis dominis ac fratribus meis, D.
Pellicano, D. Theodoro et Gualtero.
Salutant te fratres hic et Eberhardus
quoque, Bernę 26. Februarii 1549.
</tx>
<un>W[olfgangus] Musculus, tuus in domino.</un>
<lz>[Adresse:] Praestantissimo theologo M. Heinricho Bullingero, domino ac
fratri in Christo longe charissimo. Tiguri.</lz>
