<nr>[30084]</nr>
<ae>Bullinger an Nikolaus Radziwill</ae>
<od>Zürich, 26. Mai 1560.</od>
.....
Wotschke, S. 108.
Illustrissime princeps, domine clementissime, dominum nostrum Iesum Christum oro, ut tibi omnibusque tuis benedicat et ab omni malo protegat.
Literę clementię tuae Cracoviae 26. februarii anni praeteriti datas demum accepi ante 7 menses aut circiter.
Ago autem benignitati tuae maximas gratias pro ea erga me benevolentia, qua et librum tuae pietati a me dicatum benigne accepisti et pro tua liberalitate promisisti ut si quid cupiam habere pellium vestrae regionis, curaturum, ut habeam.
Ego vero benevolentiam illam tuae humanitatis non minoris facio quam beneficium ipsum nec postulo quicquam abs tua liberalitate, nisi ut pergat tua
pietas facere, quod facit hactenus, iuvare et promovere in istis regionibus septentrionalibus sanctum Christi evangelium, cuius cum minister sim, nihil sane cupio impensius, quam ut illud quam longissime propagetur.
Quin imo hoc unum a tua pietate quam maxime contendo, obsecro atque obtestor, ut in ducatu amplissimo tuae curae fideique a deo subiecto cures conformitatem doctrinę et ceremoniarum cum Minoris Poloniae nec non Russiae ecclesiis  fieri et hoc ipsum, ut alibi quoque fiat, a
serenissimo rege impetrare, ne sub uno rege et in uno regno ab universali una fiant divisae et plures quidem ecclesiae.
Faciet hic tua pietas principe dignum opus favebitque conatui laboribusque tuis dominus et praemium dabit amplissimum.
Plurimum sane decessit ecclesiis polonicis, cum vir immortali gloria dignus d.
Ioannes a Lasco decessit.
Sed vivit adhuc Christus, vivit insuperabile verum, excitat dominus alios ecclesiae suae pastores, si non desinamus ipsum orare.
Sis ergo forti animo,
princeps illustrissime, et perge in iuvanda et propaganda stabiliendaque veritate.
Dominus deus noster concedat tuae pietati spiritum suum, per quem facias ea, quae ipsi placent.
Commendo me tuae humanitati, princeps clementissime.
Datae Tiguri 26. maii anno domini 1560.
                        T[uae] c[elsitudini(s?)] deditus Heinrychus Bullingerus,
                                         Tigurinae ecclesię minister.
Illustrissimo principi et duci Olika, Palatino Vilnensi, ducatus Lithuaniae summo mareschalco etc.
