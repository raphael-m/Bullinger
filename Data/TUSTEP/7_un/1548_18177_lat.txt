<nr>[18177]</nr>
<ae>Bartholomew Traheron an Bullinger</ae>
<od>London, 1. August (1548)</od>
<vo>Autograph: Zürich StA, E II 375, 733</vo>
<dr>Zur. lett. III, S. 319ff., Ep. Tig. III, S. 211f.</dr>
<re> </re>
<tx>
Quid mihi tandem contingere potuit gratius aut optabilius, quam ut literas e tam
longinqua regione acciperem a viro multis mihi nominibus charissimo, quemque ob
singularem tum pietatem tum eruditionem nunquam satis suspicere possim? Etiam
humanitatis laudem mihi pręripuisti, optime Bullingere. Verum mei diuturni
silentii causas referre nec opus est fortassis, nec sane possum sine ingenti
dolore. Missa ergo istęc facio, tibique magnam habeo gratiam, qui me
suavissimis literis tuis sis dignatus, quę me profecto, plusquam verbis
consequi possim, exhilararunt. Sic enim arbitror genuinam religionis faciem apud
vos tantum hoc tempore extare, teque in ea re tam bonam navasse operam, ut tui
memoria sit mihi semper futura jucundissima. Quod spectat ad res nostras,
quousque progressi simus in religionis negocio, te ut opinor latere non potest.
Istuc scito, omnes nostrates, qui quidem ex animo faveant renascenti veritati,
vobiscum per omnia sentire, tam qui in honorum fastigio collocantur, quam qui in
doctorum numerum referuntur. Excipio Cantuariensem et Latimerum et pauculos
pręterea ex doctis; nam ex nobilitate neminem habeo quin optime sentiat. Ac
Cantuariensis quidem nescio quomodo ita se gerit, ut vulgus nostrum non valde
multum illi tribuat, nobiles habeant pro frigido. Alioqui vir est humanus et
clementi ingenio. Latimerus tametsi non liquido perspiciat quid veri insit in
causa eucharistię, tamen aequior est vel Luthero vel etiam Bucero. Hoc nobis
persuasum est, illum nunquam obfuturum huic causae. Altius enim quam caeteri rem
ipsam introspicit, ut est ingenio plane divino, cupitque in nostram sententiam
descendere; sed est cunctabundus, et aegre atque etiam meticulose renunciat
opinioni semel imbibitę.
Sed bona spes est illum aliquando totum futurum nostrum. Neminem enim ex nostris
aversatur, imo amplectitur, auditque avidissime de hac re disserentes, tamquam
qui supra modum optet hanc causam sibi totam patefieri, atque etiam persuaderi.
Sed de his plura, ubi plus dabitur ocii. Salutes oro meis verbis accurate
optimos doctissimosque viros D. Theo. Bibliandrum, egregium non modo Helvetiarum
sed totius etiam Germanię decus, D. Gvaltherum et cęteros, una cum
pręposito humanissimo meo hospite et uxore tua eximia matrona. Vale.
^$Londini, 1 Augusti.
<un>Tuus, Bartho. Treheron.
Iuvenem illum quem mihi commendasti, quod abessem Londino
cum ille eo venisset, nondum videre contigit: si qua in re
illi gratificari potero, in tuam gratiam libentissime
pręstabo meum officium. Audio illum nunc agere xonii. Iterum
vale.
</un>
<lz>[Adresse:] fehlt</lz>
