<nr>[27158]</nr>
<ae>Johannes Calvin an Bullinger</ae>
<od>Genf, 7. August 1557.</od>
<vo>Zürich StA, E II 368, 33a.
Orig.
Ep.Calv.2680(XVI, 564ff.)
S. Dum in defensione communis doctrinę occupor et strenue laboro, quam iniquam mercedem rependant vicini, quia prę moerore nequeo, hic amicus noster tibi narrabit.
Et boni fratres nostri, qui pro suggestu quotidie de sanctorum communicatione disserunt, tanto discrimine non moventur.
Si nulla urbis huius cura eos tangit, ecclesiam pessumdari quomodo ex sua quiete spectant? Non loquar hyperbolice.
Nisi mature succurritur, scito nostris exulibus civium omnium fortunas esse in prędam datas, et
omnes in custodiam coniectos ne quis egredi audeat.
Hęc indignitas, quamvis hominum silentio tegatur, lapides ipsos concutere debet.
Spero tamen, simul ac exposita res fuerit, tempestivum fore remedium.
Apud vestros quidem neque fides tua, scio, neque sedulitas deerit.
Quam vero dextre me gesserim contra Saxones, vos iudicabitis.
Librum enim malui nondum absolutum mittere, quam vos tenere expectatione suspensos.
Quum sciam me accersere omnium odia, erit mihi hoc non mediocris solatii loco, si vobis officium meum saltem placuerit.
Certe quia deo gratum esse confido, intrepide et alacriter beluarum istarum rabiem in me provocare non dabitavi.
In Bezę confessione, quia nihil subest periculi, facile excuso quod in fratrum gratiam moderatione adhibita studuerit placare feros homines: pręsertim quia distincte prius explicuerat omnes suos sensus.
Ut vos in reditu cęlaret, factum esse mera incogitantia certo tibi persuade.
Neque enim scivissem nisi et huc usque virus suum sparsisset Valerandus, cuius ambitio vel temeritas Francfordię coegit Gallos et Anglos hospites Augustanę confessioni subscribere, exceptione tamen interposita
de voce substantialiter.
Decretum fuit ne posthac Germanici concionatores illis molesti sint, donec conveniant ex utraque parte pręcipui.
Utinam non impedierit vestrorum hominum morositas quod nobis summopere optandum fuit, qua vero de causa repudiatum fuerit nescio.
Vale, ornatissime vir et observande frater.
D. Petrum Martyrem plurimum salvere cupio, d.
Gvaltherum et reliquos collegas.
Amici omnes te reverenter salutant.
Genevę 7. idus augusti 1557.
D. Martyri.
Comes Martinengus adhuc decumbit, sed absque periculo.
Desperavimus de vita quatuor vel quinque integros dies.
Nunc sola ex morbo debilitas hominem in lecto retinet.
Ornatissimo viro et fido ecclesię Tigurinę pastori d.
Henricho Bullingero fratri et symmystę observando.
