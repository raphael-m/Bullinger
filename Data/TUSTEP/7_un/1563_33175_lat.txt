<nr>[33175]</nr>
<ae>Johannes Fabricius an Bullinger</ae>
<od>Chur, 27. Dezember 1563.</od>
<vo>Zürich StA, E II 338, 1659. / Orig.(Aut.)</vo>
Graub.
II, 475 R.
S. Ego vero (mi venerande pater) valde miror, quae causa sit,
quod Clavennae ignoretur concilio finem impositum.
Mitto literas
d.
Martinengi, ut ipse legas; non est, quod remittas.
Aut illi in
errore aliquo magno et insigni versantur, aut nos decipimur.
Sed
concilium omnino puto dissolutum.
Quod illud ignoret Martinengus,
haec nimirum unica et potissima causa erit, quod itinera sunt
minus frequentia propter ea quod Rhetia propter pestem, ut ex
Martinengi literis intelliges, ab Italis vitatur.
Haec vesperi
scribo.
Cras a concione, si vixero, operam dabo, ut aliquem ex
episcopi domesticis conveniam, ut vel istinc aliquid extorqueam.
Vix has conciones absolvi; aegre intellectus sum propter tussim
et raucedinem; sed spero me plane posse dei gratia confirmare
valetudinem.
Scio ego me sensim senescere et cum aliis multis
difficultatibus mihi confligendum, dum navis mea tandem in portum
deducatur.
In haec misera et aerumnosa vita nulla statio apparet;
coelestis est patria, ad quam suspiramus uterque.
Pestis hic
Curiae non quidem saevit, sed per intervalla tamen aliquot domos
infestat; mirum, si non ingravescit.
  Negotium Pellizariorum
conati erant quidam practicis suis impedire; sed dei gratia
frustrati sunt praeter spem, et speramus satis felicem successum.
Sed quod omnia sint lubrica, nihil certi affirmare dum possum,
donec expedita habeamus omnia.
Scriptum est Venetiis ad nostros
illuc nunciatum esse pontificis afflictam admodum valetudinem; de
quo si quid scribetur amplius, faciam ut scias.
Haec heri scripseram et hodie, quo rescirem aliquid certi de
concilio, ipse ad episcopum scripsi rogans, si Epiphanium
haberet, commodato mitteret; addidi me audire concilium
dissolutum eiusque acta libro comprehensa ad se missa; per unam
aut alteram horam legenda concederet.
Ipse recripsit, quae hic
vides; nam et haec ipsius manus est.
Itaque intelligis acta
extare, sed haberi dum non potuisse.
Si prius ipse accepero ex
amicis, mittam; si episcopus acceperit et mutuo dederit, enotabo
capita et summas, dum integrum volumen nacti fuerimus.
Haec sunt (reverende pater), quae nunc quidem habeo.
Tibi pro
novis illis mirabilibus gratias immortales ago.
D. Blaureri
scriptum non remisi, quod ille utatur charta molli et fluida et
magna ex parte ex gestatione fuerit attritum; satis tamen commode
legi; adde, quod mihi inscriptum non remittendum duxi.
Te autem valere cupimus omnes, deumque optimum maximum rogamus,
ut hic annus tibi tuisque felicissime ineat, aeque feliciter
exeat.
Vale.
Curię in die Ioannis anno 1563.
T[uus] Fab[ricius].
Amplissimo viro d.
Heinrycho Bullingero, domino suo et in Christo
patri summe reverendo.
Zurich an herren Bullinger.
