<nr>[18079]</nr>
<ae>Ambrosius Blarer an Bullinger</ae>
<od>(Konstanz), 18. April 1548</od>
<vo>Autograph: Zürich StA, E II 357, 266f.</vo>
<dr>Bl. II, 697f.</dr>
<re> </re>
<tx>
In Wirtemperg ists muͤh und arbait, ligt voller Spanier und sonst knecht uff
den armen leuten. Schnepffius schreibt jomer, wie ellend es zuͦgang. Die
hertzogin soll widerum in das land ziechen und ir morgengab besytzen. Die
vestinen hat der kaiser noch inn. So acht man, der Maximilian, Ferdinandi
filius, werde das furstenthumb ob der Staig gar innhaben. Der alt fuͤrst ist
zuͦ Urach gewichen, hat sich mitt grossen unstatten kranck und schwach gen
Tubingen füren lassen 2. Aprilis; da wurt er blyben und vyllicht, als man
achtet, enden. Der jung hertzog Christoph ist ubernacht by im gewesen mitt
ettlichen pferdten; dem hat er mehr pferdt zuͦgeben; ist allso uff Augspurg
geritten, will sechen, ob er den kaiser erwaichen mög und im etwas aberbitten,
das im doch ain tail des lands blyb. Hilff gott, was jomer, ellend, enderung und
seltzam gottes, aber gerecht urtail muͦssend die fursten erdulden! Wie
wunderlich fuͤgt gott alle ding und strafft die undanckbarkait um so grosß
guͦtthaten, die er den menschen so treffelich beweyst!
^$Von Augspurg schribt man nichts newes; dann man darff nichts schreiben; ist
alles unsicher.
^$Bucerus soll yetz gnuͦgsam verglaitet vom kaiser erfordert sein und yetz
zuͦ Augspurg ankommen. Da ist Philippus ouch oder soll doch alltag kommen,
schribt Frechtus.
^$Von Augspurg schribt man mir die schönen cerimonien, so am vergangnen gruͤnen
oder grossen donstag geuͤbt worden. Hat der kaiser zwölff alter armer menner
zuͦ gast geladen, sy an ain lange tafel gesetzt, ainem yeden ain weyß tuͦch
umguͤrt; hat der maximilianus und sonst ain fuͤrst das wasser tragen und das
becken und allso der kaiser angefangen, yedem die fuͤsß ze weschen und zuͦ
trücknen, ouch yedem sine fuͤss geküsset, so darnach an ain lange tafel
gesetzt und yedem ain langen grossen korb an die seyten, ouch ain tischzwechele
uff die achslen gelegt mitt sinen henden und inen das essen selbs fuͤrtragen,
by 60 oder 70 richten. Und was yeder nitt hat essen mögen, hat man im in sinen
korb gesetzt und gelegt. Darnach hat er yedem tuͦch zuͦ ainem hembd, ouch
yedem ain roten seckel und etwas darinn; wievyl hat man nitt wissen mögen.
Darnach hat man sy haim geschickt und yedem seinen korb nachdragen lassen.
^$Solich ceremony hat der könig ouch brucht in dem frowenkloster zuͦ sanct
Katharinen; ist gar andechtigklich zuͦgangen.
Darnach um acht ur in der nacht sind by 40 menner in weyssen hembdern barhopt
und barfuͦß von der Predigerkirchen gen Unser Frauwen gangen, haben sich
selbs allso uff der hassen hut (har?) mitt gaisslen geschlagen, das ir leyb und
die hembder lauter bluͦt sind gewesen, habend sich ouch allso wider hinumb
geschlagen, das sy gar schwach worden und komm mehr habend gehn können, ob doch
die lauterischen ketzer lernen und ain exempel rechter buͦßfertikait nemmen
wellten und nitt in der hailgen Fasten so ruͦchloß sind, sonder doch ain mal
im jar sich erzögen in tödtung des flaischs und darnach das gantz jar nichts
rechts thain. Ach gott, ewiger gott und vatter, erleucht die blinthait gantzer
wellt mitt dem liecht diner erkantnusß und erhalt unß by dines worts warhait.
^$Morn farn unser gesandten davon. Gott mit euch. 18. Aprilis 1548.
<un>Tuus Ambrosius Blaurerus.
</un>
<lz>[Adresse:] Bullingero suo. Tiguri.</lz>
