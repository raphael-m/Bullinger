<nr>[28151]</nr>
<ae>Petrus Dasypodius an Bullinger</ae>
<od>Straßburg, 30. November [1558].</od>
<vo>Zürich StA, E II 356, 870ff. / Orig. (Aut.)</vo>
<dr>Gedruckt und Übersetzung: ^#/+Büeler^#/- 41f bzw. 54-56, Nr. 21</dr>
S. Haud iniuria dubitas, an libros a te mihi dono missos acceperim, siquidem ego fui hac in re negligentior, quam decuit.
Etenim cum tecum paria facere nequeam, nullam etiam vel grati animi dedi significationem; culpa manifestior est, quam ut a me negari, gravior quam ut tu illam dissimulare debeas.
Fateor, sed tamen non in me uno hęret; etenim is, qui mihi postremas attulit, aliquam illius partem quoque sustinet eo, quod me non iterum accessit et opinione nostra celerius abiit.
Verum non
hęc satis est idonea causa, quę me possit excusare.
Proinde, quod mihi diffiteri non licet, cogor deprecari; agnosco culpam, ignosce tu fatenti negligentiam.
Do manus non invitus et fateor me superari a te benefitiis, at non puto me vinci amore; nam et te summopere colo et omnia tua gratissima habeo.
Id semel tibi cupio persuadeas; etiamsi non semper id prę me ferre videor, testis tamen est ille, <gr>os pant' efora kai pant' epakoyei.</gr> Tuas quibusdam in Jeremiam ostendi
conciones; illas non solum probant vehementer, sed etiam labores tam immensos et studium tuum indefessum admirantur.
Quare, dum alii de rebus frivolis inter se libellis odiosissimis et virulentis contendunt, rixantur et convitiis sese mutuis incessunt, perge tu bene mereri utilissimis huiusmodi lucubrationibus de ecclesia et tota posteritate.
Hoc erit operę pretium, hoc verum decet ecclesiastem; hac ratione promovetur pietas, non litigiis, non rixis, non convitiis, non altercationibus.
Ignosce
rogo, si tibi videor in hanc patem esse vehementior; non credis, quam mihi displiceant et stomachum moveant quorundam libelli, ut mitius dicam, <gr>efhmeroi</gr>, quibus iam tantum non quotidie obruimur.
Ut monstrorum ferax esse dicitur Africa, ita prodigiosorum libellorum nimis foecunda est Germania et maxime septentrionalior, qui dici non potest quantum adferant fastidii viris bonis et cordatis; contra vero commendantur plurimum et merito ab iisdem tui et d.
Petri Martyris commentarii, quos
illi quoque nunc avidissime emunt et evolvunt manibus, qui nuper ipsius doctrinam non per omnia probabant.
Sed de his satis.
Bellum in Belgio nondum est plane compositum; ab armis quidem utrinque cessatur, et exercitus partim in hyberna ductus est partim dimissus et exautoratus, cuius magna pars dicitur hac iter esse factura ac proinde agri nostri metuitur vastatio et villarum direptio.
Sed de conditionibus inter reges nondum convenit; uterque iuvenis est, uterque potens et tenax propositi, eoque minus potest uterque de sua sententia dimoveri.
Gallus alteri plura loca abstulit; Philippus equitatu pręstat et omnia
cum sibi tum Sabaudo et aliis ablata cupit restitui.
Interea, dum non armis, sed verbis utrinque disceptatur, ingens insumitur pecunia, et multi mortales vel morbo vel frigore vel rerum necessariarum inopia pereunt.
Nunquam hominum memoria maior ex utraque parte fuit apparatus, nunquam plures utrinque comparati milites, et tamen nihil adhuc tantis conatibus dignum gestum est, nec pacis aliqua spes videtur affulgere, nec iustę intercedunt indutię; sed uterque quasi fessus, quasi viribus
destitutus et victo similis in loca se tuta et pacata recipit ac, quantum ex plęrisque factis coniicere licet, mallet uterque, si posset, ab armis honeste discedere; sed pudet utrunque quicquam alteri concedere.
Quanquam Philippi videtur animus nonnihil concussus et retusa ferocia sive propter obitum parentis sive propter Anglicas res minime sibi lętas; nam, ut certis nuntiis est allatum, Carolus pater, qui nuper tot triumphis atque victoriis efferebatur et vel nomine tot urbes, tot
principes, imo totum christianum terruit orbem et tantum non Iovem coelo videbatur deturbaturus, ad septimum calendas octobris abdicato prius imperio, imo extra imperium in quodam Hispaniarum angulo depositis titulis, abiectis insigniis et fascibus <gr>afanvs kai vs epos eipein adoxvs</gr> diem suum obiit.
Post paucos vero dies Leonora soror, quę Francisco, Gallorum regi, nupta fuit, inter vivos esse desiit, cui rex Henricus ut novercę honoris causa fieri curavit exequias.
Deinde non multum
temporis intercessit, cum et altera soror Maria fuit mortua.
Diceres inter sese conspirasse, ita ut sibi mutuo superstes esse noluerint.
In Anglia quid accidisset, diu scire non potuimus; portus enim omnes, qui Galliam et Germaniam versus spectant, clausi fuerunt, ut nemini egredi, nemini licuerit ingredi, et Philippus principem legationis in Galliam missę subito revocasse ferebatur, unde multi non temere coniiciebant vel reginam, quę diu cum morbis conflictata fuit gravissimis, esse mortuam
vel turbas aliquas ingentes excitatas.
Nunc vero et literis multorum et rumoribus non vanis nostri facti sunt certiores haud ita pridem Mariam obiisse et Elizabetham non sine multorum certamine ad regni gubernacula adhibitam et faustis acclamationibus maioris populi partis reginam esse salutatam.
Quę huiusmodi in re soleant illius gentis usurpari ceremonię, dicere non possum; ferunt igens quoddam esse illic palatium tristegum, hoc est tribus distinctum contignationibus, quorum in supremo
episcopi conveniant et principes, in medio nobiles, in infimo autem civitates et legati plebei.
Inter illos tres ordines principio fuerunt diversę sententię; nam pfaffi ad suas partes iam prope pertraxerant nobilitatem universam.
Sed vicit pars melior et haud dubie maior etiam; nam medius ordo tandem coniunxit se cum inferiore.
Verum his de rebus interroga Anglos, qui vobiscum versantur; ego satis videor ineptus, qui de rebus parum mihi compertis tam prolixe non vereor scribere.
Ignosce,
quod otii nonnihil nactus verbosius paulo scribo et liberius.
Saluta communes amicos et fratres, pręsertim d.
Petrum Martyrem et Friesium, Gvaltherum et alios.
Vale.
Argentorati pridie calendas decembris.
                                                  Petrus Dasypodius t[otus] t[uus].
[Adr.
fehlt.]
