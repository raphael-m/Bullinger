<nr>[23078]</nr>
<ae>Wolfgang Musculus an Bullinger</ae>
<od>Bern, 29. Mai 1553.</od>
<vo>Zürich StA, E II 360, 191. Orig.</vo>
Ep.Calv. 1743 (XIV, 538f)
S. D.  Poterant vestri fratres et symmystae, compater in
domino charissime, pro viva nobis esse ad vos epistola:
verum quoniam in calce literarum, quas ad compatrem meum d.
Hallerum per eos scripsisti, iterum urges, ut de disciplina
castigatoria et excommunicatione ecclesiastica, quam
nonnulli fratres hodie instanter urgent, quid sentiam,
aperiam, visum est tribus quatuor verbis ea de re ad te
scribere. Necessarium esse ecclesiis castigationis et
emendationis disciplinam, puto nemo cordatus inficias ibit.
De modo illius non convenit mihi cum illis, qui hanc
necessario putant esse ad formam pristinae restituendam
ecclesiae, in qua magistratus alienus erat a professione
nominis Christi. Ibi* (* a.R.: Ubi oder Korr. in Ibi?)
necessarium erat ut iudicia castigatoria in coetibus
fidelium exercerentur, de quibus in Apologetico Tertulliani
Cap. 39 videre licet. Iam vero postquam impleri coepit illud
Ps. 2: Et nunc reges intelligite, erudimini qui iudicatis
terram, servite domino in timore et osculamini filium, etc.
arbitror emendationem viciorum et castigationes
delinquentium, verbo videlicet doctrinae non acquiescentium,
partim per consistoria, ut vocant, in quibus et senatores et
ministri sedeant, ad hoc a magistratu delecti, partim a
magistratu ipso in gravioribus flagiciis et incorrigilibus
sceleribus, sic exerceri posse, ut non sit respiciendum ad
formam prioris ecclesiae. Et quae ad eum modum in usu est
disciplina, non debet haberi pro ethnica, quasi alienus sit
ab ecclesia magistratus, et Christo domino non serviat,
corrigens vicia et castigans delinquentes. In summa
sententia mea est, rem esse necessariam castigare et
emendare peccantes, modum vero usurpandum esse eum qui
faciat ad scopum aedificationis non destructionis, et
secundum qualitatem cuiusque possit obtineri ecclesiae, et
sine ulla disturbatione non inchoari modo, sed et constanter
et cum fructu durare. Habes breviter quid sentiam. Et hanc
mentem meam in scriptis quoque meis haud dissimulavi, sed,
licet obiter, attigi tamen, sicuti videre est in Ioann. cap.
6 ibi: Sunt quidam ex vobis qui non credunt. Malim tamen
legere tuas hac de re cogitationes. Caeterum per gratiam
domini bene valeo cum meis. Opto ut et vos isthic commode
agatis. Bene vale et saluta tuos, fratres et amicos.
Bernę 1553.
29. maii.
W[olfg.] Musculus tuus in domino.
Clarissimo viro m. Heinrycho Bullingero, Tigurinae ecclesiae
pastori fidelissimo, domino et compatri suo in Christo
charissimo.                                Tiguri.
