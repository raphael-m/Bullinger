<nr>[20147]</nr>
<ae>Johannes Gast an Bullinger</ae>
<od>Basel, 27. Juni 1550.</od>
<vo>Zürich StA, E II 366, 159. / Orig.(Aut.)</vo>
S. in domino. Binas a te accepi literas his diebus, ad quas
nihil habeo, quod
respondeam. Misissem exemplar de spectaculo Valentiniano<f1>Boltz.<fe>;
sed aiunt iterum sub
prelum revocandum et multis in locis emendatius extiturum,
quam fuit. Rithmi
multi adiecti sunt, quidam emendati; non credis, quam bonus
sit liber; sed
multitudo exemplorum indicat utilitatem libri; de iis alias.
Caesar est Spirae
illicque hęrebit ad hebdomadas aliquot. Palatinum ad se
vocavit et episcopum
Moguntinum et vult eos componere; habent enim dissidium
quoddam ob leviculam rem
certam, et episcopi nunc sunt ferociores, quam unquam fuere,
ob Caesaris
potentiam et victoriam. Fortassis rebus illis compositis
Argentinam immigrabit
eamque civitatem ita opprimet, ut se erigere nunquam posset.
Gandavorum exemplum
me terret, concutit; sed nolunt sapere nisi icti. Augustani
expectant Caesaris
adventum, et quidam etiam papam ad concilia illa venturum
aiunt. Quam mirabilis
res futura est in diebus nostris nunquam audita. Iam
Germania tota subiicietur
capite praesente, imo conculcabitur pedibus serpentum et
draconum, ni dominus
succurrerit. Civitates Saxonię cum rege Danorum novum
fędus instituerunt pro
defendendo evangelio et pro libertate ab antiquis
imperatoribus donata servanda.
Quod fędus Caesarem omnino terret, et iam novum aliquid
instituere conatur.
Caesari conveniens res dissentio principum et civitatum, et
nollet illos esse
concordes; habet multas rationes, quas nemini facile
aperiet, idque dixit d.
Granvella ad amicum quendam. Verum heus tu, quid dices ad
hoc? Dominus nobis
medicam mulierem misit ex Monte Veneris, quę habet duos
genios apud se, quorum
opera utitur ad medicandum, qui herba adpetunt; nam noctu
solent discedere ab
illa et mane reveniunt. Ita narrant quidam. Est paupercula
mulier et multa
promittit, sed hactenus nihil praestitit. Audio senatum
nostrum prudentissimum
eam expulsurum; habent certas causas. Vide, quid Satan
instituat. Novit urinam
expendere allatam et novit etiam divinare. Si vos Tigurini
vultis eam amplecti,
curabo, ut ad vos veniat. Vale in domino. Dic d. Theodoro me
brevi ad illum
literas daturum longissimas variis de rebus, quem meo nomine
salutabis. Basileę  27. iunii 1550.
T[uus] Gastius ex animo.
Doctissimo viro d. Henrycho Bullingero, pastori Tigurinae
ecclesiae
vigilantissimo, domino suo perpetuo colendo.
  Zurich.
