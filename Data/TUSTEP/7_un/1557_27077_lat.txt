<nr>[27077]</nr>
<ae>Johannes Oporin an Bullinger</ae>
<od>Basel, 6. Mai 1557</od>
<vo>Autograph: Zürich StA, E II 336, 68.(Siegel...)</vo>
<dr> <dr>
<re> </re>
<tx>S. Pro munere tuo, optime atque doctissime Bullingere, ago
ingentes gratias daboque, ut intelligas non male id tibi esse
collocatum, quamquam non erat opus equo sponte sua currenti
calcar addere. Sum alioqui animo ad gratificandum et tibi et
piis atque eruditis omnibus et inprimis reipublicae
paratissimo. Multo vero minus erat opus aliquid mittere pro
libellis tuis, quos non ob hoc Froschovero dederam
Francofordiae, ut a te pro illis aliquid mitteretur, cui longe
etiam plures adhuc ex merito tuo mittendos, si velles,
existimabam atque etiamnum existimo. Tamen, quod amicitiae
velut pignus atque arrabo esse hunc nummum apud me vis,
libenter recepi et in tuam gratiam, ut perpetuo, quoad vixero,
conservem, sedulo curabo. Conciones tuas in Apocalypsin iam
coepi, ut ex specimine, quod ad Froschoverum aut ad te potius
mitto, videbis; utinam vero tam facile Froschovero me
satisfacturum quam tibi sperarem. Dabo certe operam, ut bona
fide exemplarimiter, a quo tamen hodie parum abfuit quin
discederem unico saltem verbo mutando, dum in pag. 4ta primi
ternionis, quem hic etiam mitto, Epiphanium a te Salamine
Cypri episcopum vocari legerem, ubi, quum non audeam Salaminae
per diphthongum scribere, libentius Constantiae Cypri
episcopum posuissem (ita enim Epiphanii Gręci inscriptio
habet), licet non ignorem, apud Suidam esse <gr> <gr>. Itaque
reliqui Salamine, ut autographum tuum habebat, idque deinceps
facturus sum, ubicunque tolerabile esse, quod forte in tuis
inepte curiosum offendere me posset, deprehendero. Unum dolet
non esse melius descriptum exemplar, id quod vel ipsemet
facturus eram, si temporis brevitas ferret; nam editionem ad
proximas nundinas, quantum in me erit, maturabo summo conatu;
a multis enim desiderari iam satis intellexi. Proinde, quod
non ita multo post in 8a, quam vocant, forma recudendus erit,
si quę forte leviores mendae prima editione obrepserint, in
secunda facilius, ut caveantur, curabitur. Idem de Orationum
tuarum secunda editione brevi futurum spero, quibus tamen
interea liquid, quod secundę editioni addi possit, inveniri a
te cuperem, quo accessione etiam aliqua gratior secunda editio
ad alteras (quod spero) nundinas prodire in publicum possit;
spero enim omnes, quotquot reliquas habeo, proximis nundinis
distractum iri. Atque utinam ita etiam Conciones tuas
imprimere meo et sumptu et periculo per Froschoverum
licuisset, ut meo id nomine fieri cupit. Sed quod mihi
permittere gravatus est, alii forte ut recudat permittere
invitus cogetur. Neque enim defuturos vel Genevenses puto, si
null alii sint, quos magno libri huius desiderio teneri
intellexi adeo, ut etiam in Gallicam linguam se conversuros
aliqui affirmarint. Sed desino, et oro dominum, ut et te et me
piosque omnes ad nominis sui gloriam et reipublicae tam
literariae quam ecclesiasticę utilitatem, diu servet
incolumem.
^$Bene vale et ineptiis hisce nostris ignosce; neque enim licet
aliter.
<odtx>Basileae 6. maii 1557.</odtx>
^$Ioannes Oporinus tus ex animo.
^$D. Theodoro, Gualthero, Gesnero, Frisio etc. amicis per
occasionem meo nomine plurimam salutem dicito.
<lz>[Adresse ...]: D. Henrico Bullingero, ecclesiae Tigurinae
pastori vigilantissimo, domino et amico suo plurimum colendo.
Tiguri.</lz>
