<nr>[20057]</nr>
<ae>Ambrosius Blarer an Bullinger</ae>
<od>Winterthur, 4. März 1550.</od>
<vo>Zürich StA, E II 357, 345. / Orig.(Aut.)</vo>
Bl. III, 69R.
S.  Quamquam omnino erat animus nihil ad te scribere nec
quicquam tibi ulla
ratione obstrepere tantisper, dum sancto illi labori tuo,
qui publicę
ecclesiarum utilitati desudat, supremam manum imposuisses,
putavi tamen non
peccaturum me, si ab isto animo proposito parumper deflectam
charitatis officio
sic postulante, quod ipsum tamen paucissimis fecero et ita,
ut semel Agnetem
hancce, pientissimam feminam, ea tibi commendatione, quę
diligentissima et
optima esse potest, unice commendem: Vidua est Alexandri
Schmozii<f1>Schmutz.<fe>,
Lutmerchensis ecclesię vere pii planeque eruditi
presbyteri, cui Hieronymus
Emporus noster in ministerio successit. Petet abs te
commendaticias pro filio,
quem in Anglia habet, ad nescio quem eius regni principem
virum, apud quem tu
authoritate cęterisque rebus plurimum valeas. Eas igitur
ne illi neges, non
ego solum, verum etiam soror mea, quacum semper fuit summa
charitate
familiaritateque coniuncta hęc mulier, te vehementer
etiam atque etiam rogat.
Porro idem petunt datis ad te literis, quas illa ipsa tibi
reddet, Alexander
filius et Ioannes Ulmius noster, cuius suasu illum in
Angliam mater misit
nunquam missura, nisi Ulmius istuc ab ea perpetuis
flagitationibus contendisset.
Omnes igitur nos singulari maximoque beneficio devinctos
tibi reddideris, si
expectationem nostram et conceptam de humana officiositate
tua spem hac in re
non fueris frustratus, id quod ne facias te per amiciciam
quoque nostram adeoque
ipsa charitatis Christi viscera obsecro et obtestor. Sed
valebis iam, mi
venerande anime, ne diutius te remorer, meque ut hactenus
constanter amabis.
Salveant fratres symmystę et administri tui in opere
domini cum tota tua domo,
quam me   valde quam accurate salutat. Commendamus nos
vestris precationibus diligenter. Vitoduri  4. martii 1550.
T[uus] Amb[rosius] Bl[aurerus].
Magno inprimis et pręclaro viro d. Heinricho Bullingero,
amico fratrique suo
modis omnibus summo, Tigurinę ecclesię antistiti*
(*a.R.: "antistititi") ut sanctissimo ita etiam
eruditissimo.
