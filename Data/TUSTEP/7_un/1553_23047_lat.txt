<nr>[23047]</nr>
<ae>Galeazzo Caraccioli an Bullinger</ae>
<od>Genf, 10. April 1553.</od>
<vo>ZÃ¼rich StA, E II 365a, 520. / Orig.(Aut.)</vo>
Clarissime vir etc. Accepi tuas literas una cum vasculis,
que huc transvehenda, ut ipse postularam, diligenter
curasti. Ea quanquam ad me minime pertinent (sunt enim amici
cuiusdam ex nostratibus, viri sane pii, qui nunc quidem in
Italia degit, sed brevi, ut spero, ad nos venturus, pro quo
ego illa in custodiam recipio), tamen perinde mihi gratum
fuit, ac si ad me re ipsa pertinuissent, nihiloque tibi
minores gratias et ago et habeo. Eram paratus persolvere tum
pro vectura tum pro vectigali, quicquid opus fuisset, ad
obolum usque; verum quoniam tu nihil omnino a me solvi
oportere significasti, sed esse a Vergerio exigendam
universam precii solutionem, ego ita feci, ut tu monuisti,
facturus tamen aliter, quoties tu aliter monueris. Plura,
quae nunc ad te scribam, mi Bullingere, non habeo; unum tibi
persuadeas velim me, si quid possim, vehementer cupere tibi
in re aliqua gratificari. Bene vale in domino, cui me ut
tuis precibus pro tua pietate commendes, te etiam atque
etiam rogo. Genevae  10. aprilis 1553.
Tuus in domino uti filius Galeatius Caraciolus.
Clarissimo viro domino Henrico Bullingero, ecclesiae
Tigurinae primario min[istro, domino] in primis colendo etc.
Darunter von Bull.s Hand.: "Comes Caracciolus Neapolitanus.
