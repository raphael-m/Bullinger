<nr>[20186]</nr>
<ae>Wolfgang Musculus an Bullinger</ae>
<od>Bern, 17. August 1550.</od>
<vo>Zürich StA, E II 360, 143. / Orig.(Aut.)</vo>
S. D.  Scripsi ad te 26. iulii, compater, in domino
charissime. Interea nullas
abs te literas accepi, id quod negociis tuis tribuo, quibus
immodice obrueris.
Scripsi autem de Dietericho Marcello, quem hic rumor sparsit
nescio quam
gravibus de causis a vestris esse profligatum, cupiens ex te
rei huius
cognoscere veritatem. Quare etiamnum oro, ne graveris per
eum, qui has reddit,
uno et altero verbo significare, quid sit actum cum hoc
viro.
De Augustanis meis interea, dum ad eos venit imperator, ne
verbum quidem accepi.
Fuerunt quidem illic duo Bernates cives; verum nihil
retulerunt, quod alicuius
sit momenti nisi unum hoc, quod vigeant adhuc evangelicę
conciones in media
Babilone sitque plebs in zelo verbi dei plane eadem, quae
fuerat antea. Si tu
quicquam certi a domino Vadiano accipis, quaeso, communica.
Domi meae sunt adhuc
omnia per gratiam domini tranquilla. Uxor hoc mense
dysenteria laborare coeperat
non sine metu periculi; verum benignitate domini pulchre
sublatum est, quicquid
erat mali. Misertus est dominus mei ac domus meę; illi
sit gloria. Spero te
tuosque omnes vivere feliciter. Conservet vos dominus.
Salutem tuis omnibus,
quos mei amanter salvere iubent, item dominis ac fratribus,
d. Pellicano,
pientissimo seni, d. Bibliandro, d. Gvalthero et reliquis,
charissimo etiam
amico d. Butlero cum suis. Optime vale, compater charissime.
Berne Elvet[iorum] 1550.  17. augusti.
W[olfgangus] Musculus compater tuus in domino.
Praestantissimo theologo m. Heinrycho Bullingero, Tigurinae
ecclesiae pastori
vigilantissimo, compatri ac fratri in domino charissimo.
                 Tiguri.
