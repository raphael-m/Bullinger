<nr>[36047]</nr>
<ae>Pomponne de Bellièvre an Bullinger</ae>
<od>Solothurn, 21. März 1566.</od>
<vo>Zürich StA, E II 378, 1729. / Orig. (Aut.)</vo>
S. Haec ad te scribo, ut me salvum in Helvetiam et tui amantem rediisse scias. In Gallia satis pacata omnia fore
videbantur compositis primarum familiarum dissidiis; an vero bona fide in gratiam redierint, docebit exitus. Sed e
dignitate reque publica factum omnes arbitramur; vix enim dici potest, quantum utrinque gladiatorum numerum ea dissidia
alerent, qui et ipsi, quoad eius fieri poterat, ea dissidia alebant. Quoniam in Italia bellum a Turca metuitur, non
pauci se illo bono publico conferunt; eo fit, ut Genevates aliquo in metu versentur, tum qui Namurtius, Sabaudi
patruellis, Anysii, vicino Genevae oppido, cum Guysiana magno comitatu expectatur, illudque sibi suspectum allegabant,
quod in Gallia tam multi milites exautorarentur. Sed cum exautorationis causam docuissem, graves scilicet et
necessarias, nonnihil eos commovisse metumque aliqua ex parte abstersisse mihi visus sum. Hi certe urbis suae
incolumitati diligenter prospiciunt. Tu, si quid de foedere Mediolanensi pontificiove certius acceperis, rogo, uti me
facias certiorem.
Bene vale. Dominus te et eruditissimum Gvalterum quam diutissime incolumes conservet. Valete.
Soloduri  21. martii 1566.
Tuss ex animo P. Bellieure.
Amplissimo viro domino Henrico Bullingero, ecclesiae Tigurinae pastori dignissimo.
