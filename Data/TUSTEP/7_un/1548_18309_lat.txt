<nr>[18309]</nr>
<ae>Agostino Mainardi an Bullinger</ae>
<od>Chiavenna, 10. Dezember 1548</od>
<vo>Autograph: Zürich StA, E II 365a, 461ff.</vo>
<dr>Gr. I, S. 137-141</dr>
<re> </re>
<tx>
Salve, vir eximie, in domino nostro Iesu Christo.
^$Me penitet atque etiam suppudet, mi observandissime domine, quod te virum
occuppatissimum et multis magnisque negotiis veluti obrutum, adde et de
ecclesiarum Germanie casu et motu nostrarum afflictissimum, tot literarum, quas
ad te misi, cumulo molestavi. Volens enim ego fidem apud te meam liberare, ut
Stancarum agnosceres, quod me, dum istic essem, promisi facturum, non bene
cogitavi autem recte iudicavi, satius fuisse illas apud me retinere quam ad te
mittere. Non einim tanti ea res erat, ut te occuppare deberem et tedio afficere.
Parce, precor, et da veniam ignorantie mee.
^$Quod scribis de Superiori Germania et de Constantia, a Domino factum est; nam
nulla vis humana (ut estimo) quantumcunque potens ac robusta, tam exiguo tempore
tantam rerum inversionem potuisset efficere. Defecerunt ille ecclesie,
defecerunt propter peccata sua. Nobis vero, qui meliores non sumus, sed forte
deteriores, quid (dahinter "nobis" gestrichen) expectandum, quam quod illis, vel
etiam graviora, accidisse videmus? Quid enim hucusque fuit nostra predicatio
apud ingratos homines (paucissimos excipio, qui pii et electi Dei sunt) quam
pretextus avaritie et libertatis carnis? De nostris loquor; quales tui sint, tu
nosti. Quid meremur, nisi ut auferatur a nobis regnum Dei et detur genti
facienti fructus eius? Video, ni fallor, ad radicem arboris securim positam
esse. Rogemus Dominum, ut non secundum peccata nostra, sed secundum suam
misericordiam faciat nobiscum; hortemur ad penitentiam populos, arguamus,
obsecremus interim, dum licet, in omni patientia et doctrina; reliqua
commendemus Deo. Si venerit tribulatio, diligentibus Deum omnia vertentur in
bonum.
Tui vero, mi domine Bullingere, et ceterorum, qui in ecclesia Christi multum
laboravistis et adhuc laboratis, curam habebit Dominus (ne timeas) qui novit
pios de tentatione eripere. Fortes simus per Dominum neque deficiamus, quia
faciet cum temptatione proventum, ut possimus sustinere. Scio te hac mea
hortatione opus non habere; sed huc me degit amor erga te meus.
^$Quod vero mones, ut, quantum possum, caveam a schismate salva nihilominus et
incolumi doctrina, continuo feci et adhuc facio. Sed qui se a nobis
separaverunt, qui tamen pauci sunt, se doctrine causa separaverunt. Nolunt enim
ad nos redire, nisi taceam veritatem, videlicet sacramenta de Dei promissionibus
fideles confirmare; volunt, ut hoc taceam, quod verbo Domini probatur et
auctoritate illustrium ecclesiarum, nempe a vobis et a dominis Basiliensis
ecclesie et demum a Curiensi ecclesia confirmatum est. Tacebo veritatem, ut
placeam hominibus non iam infirmis, sed obstinacibus, et his quidem paucis, cum
detrimento relique ecclesie et magno aliorum scandalo? Aiunt se bona conscientia
cenam Domini non posse nobiscum sumere stante ea predicatione; hoc est ipsorum
responsio. Possunt cum bona conscientia schisma facere et non possunt, nisi
taceatur ac negetur veritas, nobiscum sacramenta suscipere.
Possunt cum bona conscientia ecclesie unitatem scindere, pro qua mortuus est
Christus, ut illam congregaret in unum, et non possunt simbola pacis ac unitatis
cum reliquo Christi corpore participare. Et ut noveris: nunquam coegi illos, ut
id crederent aut tenerent; tantum ne ea causa schisma facerent, monui. Ipsi me
ministrum cogere volunt, ut taceam. Tanti ergo faciam malam ac perversam pacem,
ut sanctam Dei prostituam veritatem? Absit maledicta pax, que, nisi veritas
dimittatur, retinenda non proponitur. Omnia temptavi, hortatus sum, rogavi cum
lachrimis, ne discederent, imo veniam petii, si quid eos offendissem. "Si
tacuero", dixi, "suspectum de falsitate reddam ministerium meum; doctrinam meam
hucusque vanam fuisse putabit ecclesia; me vero contra conscientiam, quod semper
docui ab eo die, quo primum vobiscum fui, abnegare cogetis." Incassum omnia
feci. Doce tu me, quid mihi agendum sit, qui sapiens es; ego inops consilii sum.
Decrevi igitur attendere relique ecclesie. Illos non abiiciam; si exire volunt,
exeant, quos retinere non possum. Si redire voluerint, humanissime et cum gaudio
recipiam amplexaborque. Stancarus abiit, et nulla ei datur fides, preterquam a
Francisco Nigro, ut ad te scripsi, viro bono, sed facili. Continet se nunc in
Valle Tellina, ubi nonnullos grammaticam Hebream docet. Dixi toti nostre
ecclesie, si volunt me ministrum, ut duo concedant: primum ut unitatem doctrine,
que ab ecclesiis, unde nobis evangelii lux orta est, confirmatur, omnes
teneamus, secundum ut disciplina ecclesiastica recipiatur.
Cogor hoc facere propter impios, quibus, nisi vigeat excom[m]unicatio, erimus
ludibrio; nam video propter nonnullos blasphemari nomen Dei. Hoc ferre non debeo
neque possum. Si nolunt, querant alium, quia minister peccati esse nolo. Estimo,
omnia concedent.
^$In calce literarum scribis te opus habere articulis Camilli Renati, quoniam ad
te scribit se velle abs te scire, cur hereticos articulos illum tenere putes et
qui illi sunt. Hec autem ad te ideo illum scripsisse puto, ut certior fiat, num
ego, cum istic essem, quicquam de ea re tibi dixerim, quod nisi me ferente scire
non potueris, et postea dicat: "Ecce Augustinus apud ecclesias et clarissimos
viros me traducit", et ansam habeat de me conquerendi. Sed nil curo; veritatem
dicam. Tu prudens es ac dexter et satis nosti, qualiter sit ei respondendum. Si
memoria tenes, in confessione nostra, cuius tu exemplar retinuisti, sunt viginti
capitula; decimum vero continet viginti duos errores, qui omnes sunt Camilli,
uno excepto, videlicet secundo, qui de dormitione animarum loquitur. Ceteros
omnes partim manu sua conscriptos habeo vel aliis referentibus audivi (et hi
tantum tres sunt xi et 12. et 17.) vel legi in tractatu, quem de sacramentis
contra me exaravit, vel auribus propriis audivi; quos omnes, ne te fatiges in
querendo confessionis nostre exemplum, in hac schedula conscripsi. Quatuor
expresse hereticos esse iudico, pum, 3um, 6um et 8um; de reliquis tu iudica.
Primum defendit, quanto ingenio et viribus potest, et dicta scripture, que de
immortalitate animorum loquuntur, ita exponit, imo lacerat et in diversum sensum
trahit, ut nulla pia patientia illum vel ferre vel audire possit. Nihilominus,
cum videat hoc dogma omnes offendere, ait:
"Non affirmo animam hominis esse mortalem; sed disputationis causa id dico;" et
cum asstringitur, ut, quid sentiat, confiteatur, ait: "Camillus adhuc nescit, an
anima sit mortalis necne;" et hoc habeo manu sua scriptum. Nos volumus, ut pleno
ore confiteatur animam esse immortalem, si a nobis vult haberi Christianus,
neque opportet se excusare, quod id non sentiat, quia nonnullos eo dogmate iam
infecit, neque diceret se nescire, an ita sit, nisi contrarium sentiret. Tertium
errorem habeo sua manu scriptum, ex quo sequi videtur ipsum negare
resurrectionem mortuorum. Nam si non eadem substantia redibit, sed alia, non
erit resurrectio, sed alterius rei nova generatio; resurrectio enim ideo
dicitur, quia id, quod cecidit, ipsummet iterum redit et non aliud loco eius. 6.
et 8. audivi ex ore ipsius, attamen non amplius audet affirmare octavum, quia
videt esse odiosum. Quotquot autem loquuntur de sacramentis, scripti sunt in suo
tractatu de sacramentis; 4., 5., 10. et 13. audivi ex ore ipsius. Hi vero omnes,
qui de sacramentis sunt errores, videlicet 7., 9., 14., 15., 16. usque ad
ultimum 22., scripti sunt in suo libello de sacramentis. Hec ad te ideo scripsi,
quia tu voluisti; alias non scripsissem de Camillo quicquam. Qui utinam longe
abfuisset a nobis in pace!
^$Ex Italia fertur Philippum, regem Hispanie, Caroli Cesaris filium, dolo Genuam
cepisse; nam Genuenses (ut aiunt) cum nollent eum nisi cum paucis in urbem
recipere, ab eo invitati sunt ad vonvivium extra urbem in domo Andree de Auria,
qui omnes eo, quod primi essent et rectores urbis, detenti sunt ab eo, et hac
via Genua, que libera erat, serva facta est. Hec (hc he?)sunt artes mundi et
prinicipum. Aiunt etiam urbem Senarum clarissimam dolo quoque ab Hispanis captam
fuisse.
^$Quae de Camillo et de ecclesia nostra tibi significavi, te rogo, paucis
significa vel etiam nulli, ne offendiculo simus ecclesiis. Saluta, si placet,
nomine meo, cum tibi occurrerint, dominum Bibliandrum et dominum Rodolphum, et
si vel tua vel amicorum causa me velis aliquid facere, uti servo tuo
fiducialiter iube; nam mihi nihil gratius potes efficere. Bene vale in domino
Iesu, servatore nostro. Gratia domini nostri Iesu Christi sit in corde tuo
semper, et ora Deum pro nobis.
<odtx>Claven[n]e, 10. Decembris 1548.</odtx>
<un>keine Unterschrift, doch Autograph Mainards.
<tx>Postscripta. Venit
alius nuntius, qui dicat Philippum illud quidem temptavisse; sed non
successit.
</un>
<lz>[Adresse:] Excellentissimo viro domino ac patri
domino Henricho Bullingero, Tigurine ecclesie antistiti ac doctori
preclarissimo. Tiguri.</lz>
