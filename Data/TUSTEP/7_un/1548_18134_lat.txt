<nr>[18134]</nr>
<ae>Richard Hilles an Bullinger</ae>
<od>Straßburg, 18. Juni 1548</od>
<vo>Autograph: Zürich StA, E II 343a, 376</vo>
<dr>Zur. lett. III, S. 261ff.; Ep. Tig. III, S. 172f.</dr>
<re> </re>
<tx>
LAUS DEO! Argentine 18. die Iunii 1548. S[alutem] P[lurimam]! Tertias a te,
amice et domine charissime, literas a redditu meo e patrua me accepisse tandem
scito, exhortationibus plane divinis ad patientiam perseverantiamque atque
omnigenas virtutes plenas, preter alia multa, que in illis continebantur.
Propter quas immortales ago gratias, ipsumque DEUM Optimum Maximum precor, ut
quod recte monueris, imitari concedat.
^$In primis literis predictis multa quidem agis de Josia Simlero, quem e sacro
fonte sustulisti: cui paratissimus sum tui gratia prestare quod petis. Verum ut
posthacc pecunias a me accipiat, quas isthic resolvi debeant, non in rem meam
fore puto, posteaquam Joannes Burcherus noster vos reliquit, neque posthac spes
habendi arcuum ulla supersit. Quindecim tamen illos florenos, quos tibi pro hoc
anno missurus eram in eos quos scias usus, si a patre ejus acceperis, ego eosdem
hic filio dabo, daturusque sum quando illi lubuerit. Veruntamen, si juvenis
pecuniis egeat, ego hac conditione ei daturus sum, ut huc a vobis per fidum
remittantur.
^$In secunda quidem tua epistola scire cupis, ut valeat nunc doctissimus Joannes
a Lasco. Id quod de hujus hominis conditione scio, per civem quendam hujus
civitatis intellexi, ad quem autumno preterito scripsit. Tum enim adhuc Emdonae
erat in Frisia, atque valuit, verum ob presentem Germanie statum tristis admodum
et cum stupore admirabundus.
^$Nunc ad tertias tuas et postremas literas. librum quem ad archipresulem
Cantuariensem miseras, brevi perferri curabo tuto; verum ante mensem Julium in
nostris nundinis id vix fieri possit, nisi per veredarium id vellem, quod magni
pretii essett; nam pro singulis semiuntiis quinque crutiares Antverpiam usque
dandum est, preter vecturam inde ad archiepiscopum. Si vel hora prius allata
fuisset, misissem per Antiverpiensem quendam parvo, qui tum mee domi erat.
^$Quod in Angliam reverti verlim, certissimum est, Deo concedente, cum uxore et
liberis ad autumnales Francfordienses nundinas futuras. Ob preces amicas habeo
gratiam, quod Deus nostrum secundet iter. Cupis preterea scire, quomodo et per
quos poteris ad nostrates scribere me absente. Joannes Burcherus, amicus noster
communis, commodissime literas nostras mittet. Nam nos statuimus una merces
excercere in annos duos aut tres, aut ultra etiam, si forte videbitur; atque
haec ob causam commodas sibi hic emit edes, quas primum inhabitabit, posteaquam
reversus fuerit a nundinis Francofordiensibus futuris. Res Anglorum item per D.
Joannem Hoperum quam commodissime scire usque potes, quamdiu apud vos manserit:
cui atque conjugi pie salutem oro ex me dicito. Dominum Theodorum item, virum
doctissimum, dominum Pellicanum, doctorem Gesnerum, matronam item piam Megandri
olim uxorem unaque uxorem tuam iube salvere plurimum. Mea item uxor prenominatos
omnes, sed te precipue uxoremque tuam salutat ex animo.
^$Nova, que ultima ex Anglia suscepi, sunt hec: nempe ausos esse aliquot secundam
accipere uxorem priore nondum mortua, sed repudiata, imo binas etiam una habere
uxores. Que licentia edicto publico regis et concilii prohibita est, ut fieri
debet. Cancelliarius item, ut vocant, regni oratione nomine regis apud iudices
totius regni habita monuit, ut serio animadverterent in similes. Sunt item
papiste, qui mendaciis fictis populum in regem et regni proceres conati sunt
instimulare. Mendatia hec sunt: nempe velle regem novo et inaudito genere
tributi populum aggravare, ut scilicet, quisquis uxorem duceret, medium
coronatum regi penderet; pro baptisando item infante et mortuo sepiliendo
similiter atque varia id genus mendacissima. In hos etiam quam vehementer
invectus est monens iudices, ut quam celeriter his occurrerent mendatiis atque
autores errorum et scelerum punirent. Hanc orationem una cum edicto in fine Maii
hic accepi misique dudum ad amicum nostrum Joannem Butlerum, ut is perlectis
utrisque mitteret ad dominum Joannem Hoperum, qui posset ea vobis Latine
exponere. Sunt alioqui Anglice impressa.
^$Antequam has obsignavi, ex Anglia accepi episcopum Wintoniensem<f1>Stephen Gardiner.<fe>, doctorem
Edmundum Redmannum et alium quendam Robenson Lundinum a concilio regio
advocatos nescio adhuc quam ob causam. Bullonia pueri et mulieres omnes emisse
sunt; timor enim forte ex parte est Gallum Bulloniam oppugnaturum. Scripsit
tamen hac mense ad me dominus de Cobham regie maiestatis Anglie Caleto deputatus
se non plane intelligere verisimile esse Gallos cum nostratibus hoc anno velle
belligerare. Preterea nostros magnam preparationem in Scotiam pre manibus habere
ibique nuper oppidum quoddam, quod vocatur Haddington, devicerunt, et distat ab
Edingburg 12 solummodo miliaria Anglicana et idem Angli quotidie muniunt sicut
et plura alia castra in Scotia.
^$Te, uxorem, liberos ipsi servatori et liberatori nostro unico commendo. Bene
vale viveque diu feliciter in domino. Amen.
<un>Tuus ex animo R[icardus] H[illes].
</un>
<lz>[Adresse:] Dem furnemen und hochgelerten herren Henricho Bullingero, mienen
besunder gutten herren und fründ. Zuͦ Zuͦrich.</lz>
