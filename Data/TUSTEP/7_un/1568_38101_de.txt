<nr>[38101]</nr>
<ae>Johannes Haller an Bullinger.</ae>
(Bern, Aug./Sept. 1568.)
<vo>Zürich StA, E II 370a, 555. / Orig. (Aut.)</vo>
Nüwer zytungen kumpt teglich vil und mengerley zuͦ, wie
warhafft si aber all, kan ich nitt bestätigen; dann wann man
anfacht kriegen nach dem gmeinen sprüchwort, so facht man an
........ .* (* a.R.: liegen?) Doch sind das die gwüßisten,
die minen herren uff dise wys zukommen:
Erstlich so schript ein fürnemmer herr uß Parys dem
gubernator von Leon zuͦ (die brieff sind aber nidergleit
und abgschriben; davon ist minen herren ein copy zukommen);
deren innhalt ist, das der künig in Franckrych an eim ort
gelägen*,  (*dazu a.R.: "es heißt Meaux.") deß nam mir aber
nitt indenck, allda im warnung zuͦkommen, das ein huffen
rüter verhanden, das er sich an sin gwarsamme thuͤge.
Allda er sich ylends mitt den Eidgnoßen ufgemacht uff Parys
zuͦ; als er aber underwegen gsin, sigind imm die rüter
begegnet, denen er abgewichen und si durch hilff der
Eidgnoßen, die von inen angerennt, ufgehalten, bis der künig
darvon kommen. Der sige darnach den volgenden tag gen Parys
kommen, und schript derselbig herr auch, wo der künig die
nacht bliben und umb welche stund er des volgenden tags gen
Parys kommen; von Eidtgnoßen schript er nitt wyters, dann
wie gmeldet und das si darnach auch zuͦ Parys ankommen.
Derglichen schript der Frantzos zuͦ Soloturn minen herren
auch zuͦ, gedenckt sonst keir bsonderen schlacht noch
treffens. Ettlich sagend wol (weiß aber nitt wie gruntlich),
der gedachten rüteren hab jeder einen schützen zuͦ fuͦß
hinder imm ghan, und nachdem si abgschoßen, habind si sich
gwennt; da habind die hinderen auch abgschoßen.
Ein anderer aber (der mir sonst wol bekant) schript minen
herren wytlöuffig, wie das die Hugenoten, wie mans nempt,
Cales innhabind, deßglich das gantz Picardy ußgenommen
allein S. Quintin. Item, das der künig gen Parys entrunnen,
allda er blägeret, und habind si das waßer Sequanam unden
und oben inn, auch alle mülinen, das inen in der statt nüt
mög zuͦ kon, und achte man, si werdinds in wenig tagen
eroberen. Si habind auch (die Hugenoten) Orliens mitt dem
sturm eroberet und in 2000 man darvor verloren. Deßglichen
so habind si das gantz Delphinat inn bis Granobel. Item, die
papisten uß Leon sigind herab zogen für Viennam, sigind aber
darvon abtriben, das si muͤßen wychen, ligind jetz
zwüschend Vienna und Mascon, das die evangelischen auch
innhabind.     Tolosa sige auch ingnon durch den von Monluc,
der im vorigen krieg bäpstisch, jetz aber uff der
evangelischen syten sige.
So ist auch einer hie gsin der tagen, der gesagt, das die
evangelischen Avinion in Provintz (dem bapst zuͦgehörig)
ingenommen habind.
Item, es wirt gschriben, das ein nüwe embörung in Flanderen
sige; dann es sige gantz Flanderen uf wider den duca de
Alba, darumb das er den von Egmund und Horn gerichtet habe;
inen standind auch zuͦ die Engellender; die habind den
port, so man nempt Hafen de Graß ingenommen. Im Burgund ist
sonst gwüß, das große rüstung uff das Niderland ist.
Der hertzog von Saphoy hatt einen thesaurier hie, den
Graneri, so stattschryber zuͦ Tonung gsin; der zeigt an,
das der hertzog sich in der sach neutral well halten; er
habe wol etwas pension und vertrag mitt dem künig, das er
imm 100 kürißer söll halten, so ers fordere; die hab er gen
Leon gschickt, sonst welle er sich wyters nitt bladen. Er
begärt von minen herren ettlich tusend cronen zuͦ
enthlenen, wott inen insetzen, das si imm wider gen, damitt
er das gält zum land hette; es wirt aber nüt drus dann liebs
und guͦts. Siner rüstung halb aber werdend min herren
durch andere anders berichtet, das er nammlich 20 houptlüth
bestelt, die ein gwüße zal schützen hie dißit und ein gwüße
zal reisiger ennet dem birg uffbringen söllind.
So sagt man, der keiser nemme sich der sach mechtig an in
Tütschland, das er die tütschen rüter verhindere, das si
nitt in Franckrych kommind.
Von inen wirt mengerley gesagt, das si schon uff der ban und
der künig auch nach tütschen rüteren werbe, item das sich in
Tütschland ein groß volk sammle; wir wüßend aber hievon kein
eigenschafft.
Drü roß mitt ytel gold gladen, söllend gen Solloturn kommen
sin, ein nüwen ufbruch von Eidgnoßen ufzuͦbringen etc.
Min herren laßend bi hoher lybsstraff mengklichen verbieten,
das nieman sich in disen zug ufbringen laße, sonder sich
rüste und uff si warte.
[Adresse fehlt.]
