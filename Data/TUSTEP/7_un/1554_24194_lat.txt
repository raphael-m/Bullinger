<nr>[24194]</nr>
<ae>Anne Hooper an Bullinger</ae>
Frankfurt am Main, 22. September 1554.
<vo>Zürich StA, E II 343, 469.</vo>
Zur.lett. III,  S. 111f.
Ep.Tig. III,  S. 72f.
Orig. (Aut.)
S. P.  Literae tuae, compater amantissime, periucundae mihi
fuerunt, et gratias ago, quod ita de me solicitus esse
pergis. De d. Hoppero quoque quod sic sis solicitus, magnam
habeo gratiam; is per dei gratiam constanter et forti animo
fert omnia atque adeo mortis minas. Tuas literas scio illi
pergratas fore, uti iam aliquoties mihi significavit; rogo
te et per Christum, ne hoc illi deneges. Ego si literas tuas
accepero, facile efficiam, ut reddantur; hactenus enim dei
beneficio semper illi fas fuit ad me scribere measque
literas accipere. Fac tantum, literae tuae Argentinae
reddantur d. Burkero aut d. Ioanni Garnerio, pastori
ecclesiae Gallicae.
Ego hactenus valeo sic satis et, quam fortiter possum, hanc
calamitatem perfero; dominus adiuvabit et succurret meae
imbecillitati. Precibus opus est bonorum amicorum et
suavibus consolationibus; quare te vehementer rogo, ne me
negligas. In novis rebus nihil est, quod sciam, quin possis
ex mercatoribus, qui hinc istuc redeunt, cognoscere.
Salutem, rogo, meo nomine dicas optimae commatri meae, uxori
tuae castissimae, d. Ghaltero, d. Bibiliandro, d. Pellicano
et eorum uxoribus. Resalutant te d. Cechelles et Valerandus
Pollanus, qui tibi hunc libellum mittit, ex quo cognoscas
nostrae ecclesiolae constitutionem et ordinem universum. In
quo si quid erit, cuius monendum putes, feceris illi rem
longe gratissimam, et te oro, ut id facias per Christum. Ego
me et meos liberos tę pietati et precibus sanctissimis
commendo.  Bene vale.  Francofordiae  22. septembris 1554.
Tui amantissima commater Anne Hoper.
Clarissimo theologo d. Henrico Bullingero, compatri et amico
venerando.  Tiguri.
