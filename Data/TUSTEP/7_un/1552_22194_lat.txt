<nr>[22194]</nr>
<ae>James Haddon an Bullinger</ae>
. . . . . ., ca. Oktober 1552.
<vo>ZÃ¼rich StA, E II 343a, 466.</vo>
Zur.lett. III,  S. 288f.
Ep.Tig. III,  S. 190f.
Orig. (Aut.)
S. D.  Bene longas ad te antea dedi literas, breviores iam
eoque magis, quia minus firma valetudine esse te scribis.
Praetermittam civilem illum et pene aulicum gratias agendi
morem propterea, quod aegrotus aut certe valetudinarius esse
et tamen ad me scriberes. Paucissimis, sic habeto,
gratissimae fuerunt mihi tuae literae (humanissime et
observandissime) non solum quia mecum consentire videris
plene, sed etiam propter descripta initia, progressus et
ordinem apud vos iam observatum, quae omnia scire mirum in
modum cupiebam. De Schmutzio tuo cum duce, meo domino, egi,
qui tua causa valde benevolum fore pollicetur et collaturum
in eundem quomodo ante Ioanni ab Ulmis. Opus erit, ut
aliquando id in memoriam revoces eius dominationi, quia ego
discedo brevi et emigro ex eius aedibus, evocatus a regia
maiestate ad certum munus in republica obeundum, licet non
tam amplum propter privatum commodum et emolumentum, tamen
in quo statuo me (pro mea virili) evangelium promovere. Hoc
eo dico, ut de Alexandro Schmutzio cum scribis, non ita
scribas ad ducem quasi ego adessem, sed quasi absim, quia id
cogito. Tametsi enim non possum omnino disiungi ab eius
dominatione, et semper; tamen maxima ex parte id erit, quum
primum expedire possum aes alienum contractum et
contrahendum propter primi anni fructus persolvendos. Sed
deo visum est efficere, ut eius dominatio ita me
complectatur, et ego vicissim eandem eius dominationem
observem et diligam, perpetuo ut non possim me seiungere,
quin aliquando invisam. Plenius tamen ipse poteris scribere
de Schmutzio aut eiusmodi, quem commendare eius dominationi
vis, quia arbitraris me non adesse. Et non dubium est, quin
in bonam partem eius praestantia (quia est humanitate
praesertim in tui similes) accipiet. Valetudinem tuam et te
ipsum totum deo commendo. Adhortari libenter vellem, eandem
ut tueare quomodo possis et scias te debere. D. Bibliandrum
salutes meo nomine vehementer quaeso. Deus adsit tibi suo
spiritu, tuoque ministerio.
Tui studiosus, Iacobus Haddonus.
[Adresse, Ort und Datum fehlen.]
