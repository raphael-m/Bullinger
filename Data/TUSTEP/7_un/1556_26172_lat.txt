<nr>[26172]</nr>
<ae>Wigand Happel an Bullinger</ae>
<od>Marburg, 21. September 1556</od>
<vo>Autograph: Zürich ZB, MS. F62, 267.(Siegel...)</vo>
<dr> <dr>
<re> </re>
<tx>Accepi literas tuas, vir clarissime, breves inquam illas, at
vero non minus mihi gratas ideo, quod breves forent, quia
continebant, quam solam requisivi, significationem illam veteris
tuae erga me benevolentiae plus satis evidentem. Et propterea,
quod mei memoriam adhuc aliquam recolis, committere non debeo,
quin vicissim faciam, quod illa tua de me recordatione non sit
indignum, ac vel saltem mutuo declarem me tui similiumque tui,
tui vero omnium maxime, facere sępe et per excusationem apud
bonos viros mentionem, ut nec possim nec vellem aliter, longe
omnium honorificentissimam, nec solum ea alios oblecto aut
perstringo, verum omnium maxime me ipsum quodammodo quasi ea
exhilaro et afficio voluptate suavissima optoque mihi dari
occasionem vel saltem semel rursum te videndi. Pellicano nostro
pię memorię, seni optimo et quidem in domino defuncto
successisse Petrum Martyrem, virum pietate et eruditione summum,
gratulor vobis ex animo et ipsi quoque; nam honorem et decus
vestrum vestraeque ecclesiae et scholae sua apud omnes
existimatione maxima augebit plurimum, atque ex quotidiana
consuetudine viri sanctissimi percipietis et voluptatem et
fructum longe iucundissimum, ipse vero Martyr vicissim non
frustrabitur ea fidei et virtutis vestrae fiducia, qua ad vos
concessit, et rectissime iudicabitur vix uspiam ipsum sua
conversatione digniores inventurum fuisse. Nostra schola sane
donata est eiusmodi bonis, unde tanti viri deberent et possent
sustentari, verum, ut deprehenditur vel manibus, quasi
diripienda et expilanda tradita est uni, qui praeter
assentatores suos neminem magni facit vere pium et bonum virum.
Sed aliter res habere non possunt, ubi principes privatum suum
commodum publico anteponunt. De iuvenibus vestris nihil possum
quam optimum perhibere testimonium vitae apud nos transactae
suae; adeo prorsus nihil querelae de ipsis est auditum mihi, ut
etiam sim sępe miratus. Quamobrem rogo, sentiant suae
innocentiae et studiorum premiolum aliquod aut solatium prae
cęteris vel etiam ad excitandos eos ad quandam aemulationem
honestam, quos nunc misistis et aliquando estis transmissuri.
^$Bene vale, vir optime, et meis verbis salutes, quaeso, reliquos
dominos meos colendos.
<odtx>Datum Marpurgi 21. septembris anno 1556.</odtx>
^$Tuus toto pectore Wigan[dus] Hap[pelius].
<lz>[Adresse ...]:Clarissimo viro domino Heinricho Bullingero,
ecclesiae Tigurinae episcopo vere dignissimo, domino suo
reverendo.</lz>
