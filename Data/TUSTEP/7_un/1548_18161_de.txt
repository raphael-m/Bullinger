<nr>[18161]</nr>
<ae>Graf Georg von Württemberg an Bullinger</ae>
<od>Basel, 14. Juli 1548</od>
<vo>Autograph: Zürich StA, E II 363, 111. (Siegel....)</vo>
<dr>Ungedruckt</dr>
<re>Regest [Vgl. A. Mühling, HB's europ. Kirchenpolitik 57]</re>
<tx>Georg grave zuͦ Würtemberg unnd zuͦ Mümpelgart etc.
Unsern grus zevor, wolgelerter, lieber besonder, wir haben
uwer baide schryben des ersten datum steet den 25. iunii,
des andern aber den 10. iulii entpfangen. In welher wir ewer
bedengken des hochbeschwerlichen Interims, daß auch das
meren teill der reichstett von der warheit abgefallen,
deßglichen wie in kurtzem auch sunst der von Lindow
standhaffte antwort vernommen. Und ist warlich ein
erschrockliche klägliche sach, derhalben zuͦ gott dem
herrn ernstlich muß geruffen werden, solhen schweren laast
von uns abzuwenden und bestendige hertzer zu geben. Costentz
halber möchten wir vhast gern grundtlichen wissen, wie die
sachen irer ußsönung und Interims halben umb sie geschaffen.
Vill argument unnd gegenwürff uß der geschrifft und neben
der geschrifft geklaubt, das man das Interim, des man sich
laider, dwyll man sich des gstrengen rauwen gewalts nit
erweren kan, zu verschenung wittib und weysen zu mahen,
annemmen mög, fürgehaltten werden. Derhalben achtend wir,
gor nit on frucht abgeen solte, so jemandt der gelerten und
gschrifft verstendigen ein summarischen kurtzen bericht und
ableynung der vermeinten lere des Interims etc. in
geschrifft verfaßt und in trugk geben hette, würde on zwyvel
in disem gewaltsamen furnemmen und schrecken manchem
biderman wider ein trost und beharrlich gemüth und hertz
machen etc.
^$Wir haben in kurtzem Hedioni und Bucero zugeschryben und
sie deßhalben christlich ermant, was sie itzundtby gott und
auch iren schäflin ze thun schuldig, die zu ermanen und
trosten, auch im selbigen kein unterlaß ze thun; dan itzundt
zytt sey zu schreyen, ruffen und bitten, haimlich, offenlich
und wie das mit guthem christlichen eyfer bescheen mag.
^$Mit unß steets noch in aller gevar und je lenger je mer
sorglicher und beschwärlicher uß obangezeigten ursachen. Der
lieb gott der wölle uns in syner gnedigen handt mit waarem
glouben erhaltten und in uns denselbigen meren. Amen.
^$So wir dem Musculo gnedigen willen wissen zu erzougen,
wurdt er unß gneigt haben. Wir syndt willens, so es die zytt
zutragen und geben wölt, zu uch und andern ein rietth wider
hinuff ze thun, da sich vill dings würdt reden lassen, das
itzt nit zu schreiben ist.
^$Bitten den lieben gott, das er unß in rechtem glouben
erhaltte; daß wölle er uch und auch ewern brüdern all
verlyhen. Amen.
^$Datum Basell den 14. iulii anno etc. 48.
<un>G(eorg) g(rave) z(u) Wyrttemberg.
</un>
<lz>[Adresse] Dem wolgelerten unserm lieben besondern
maister Henrich Bullingern, predicanten zu Zurich.</lz>
