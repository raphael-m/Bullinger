<nr>[22189]</nr>
<ae>Graf Georg von Württemberg an Bullinger</ae>
<od>Göppingen, 15. Oktober 1552.</od>
<vo>Zürich StA, E II 363, 145.</vo>
Orig. (mit aut. P.S.)
Georg, grave zu Würtemberg und zu Mümpellgartt etc.
Unsern grus zuvor, lieber besonder. Wir haben die zwo
sermonen und tractätlin, so ir im truck haben lassen
außghen, deßgleichen des Walthers den 12ten dis entpfangen,
seind uns aber hievor euwer gethanen predigen vor der zeit
behändiget worden; dieselbigen inn unser badenfart
durchglesen und uns seer wol gefallen, auch uns zu jetziger
diser badenfart rechtkomen, haben uns dieselben also wol
gefallen lassen, das wir die gedencken dem hochgebornen
fürsten unserm f[reuntlichen] lieben vettern hertzog
Christoffen zu Würtemberg etc. zuzeschicken, gleichwol wir
wissen, das die mit vyle der geschäfften und läsens
hochbeladen ist.
Neuwer zeittung halber die werdt ir on zweivel nhunmher wol
wissen, was zwüschen Franckreich und dem niderländischen
hauffen thätlicher weise gehandlet ist wordenn. So ligen
baide hauffen, die kaiserischen umb Landaw und die
marggrävischen an der frontier des landts Lützelburg, das
man sich auch alle tag versicht, es werde zu ainer
thätlichen handlung gerathen. Die pfaffen Maintz, Würtzburg
und Bamberg seind durch anschickung ires mammons gantz
onrühwig; gott welle inen iren verdienten lhon geben und das
es über ir aigen haut außghe etc. Wollen burgermaister
Lavatern und Haben unsern gnädigen grus anzaigen mit
gnädigem beger, das sie jetzund bei dem guten wätter ain
vässlin mit siessen most auff ain seiten legen wöllen,
damit, wann wir ains komen, wie wir dann auch gern thun
wolten, so unser geschäfft das zuͦlassen, wir solche
versuchen mögen. Das haben wir euch uff euwer schreiben
gnädiger mainung nit verhalten wollen. Datum Goppingen den
15ten octobris anno etc. 52.
Unser gnädig begern ist, ir wöllen disen brieve, nachdem wir
nit wol wissen mögen, woho eüwer geliepter bruder Ambrosius
Plaurer jetzo sey, verschaffen, damit ime sölcher zu sichern
handen komen möge; dann wir ime eine gute zeit uff sein
underthänig ansuchen nit geschriben haben.
(Von hier an aut.):
So vill dan die abschaffung der meß alhie im fürstenthuͦm
Wuͦrtemberg belangett, wöllent wyr euch gnediger und
guether
meinung, wie volgt, verdrulich nit bergen: Ongefarlich vor
2 oder nuͦ in den dritten manatt uff etlich zuschriben und
ansuchen unsers fruntlichen, lieben vetters
hö[rtzog] C hristoff sindt wyr by deren erschinen.
Da wart on langs ein gesprech mitt unß gehalten, der
bäbstlicher meß halber under langen und vill reden. Sagten
wyr, es wär ein mall ghuͦt, daß sye gar abetthon wurdt.
Daß
verzog sich nuͦ uff etlich tag, ehe und wyr beidt in die
Pfaltz zuͦm churfürsten reisten. Da unß aber ducht, es
wolt
sich zuͦ lang verwillen und vyll sorgnuß und
soffistenbossen
inrißen, der kay[ser] wär in starcker rüstung und
seyendt landen und leutten grosse . . . . . . . .  seiner
lieb selbs) gfer do uff, man köntte noch wol lenger darmitt
verzihen (da fragten mir) da es an unß kam und liessen der
wält klugreden alle fallen, ob unser fruntlicher, lieber
vetter gesundt wär by der confession, die sie öffentlich
zuͦ
Dreint ibergeben, ze bliben: Wart von E.L. gesagt: ja.
Daruff sagten wyr: So wöllest du dieselbigen auch mitt dem
wärck erstatten; dan man sol je mer sehen uff gottez ehr dan
uff die gantze wält. Also ist uff dissen tag im gantzen
fürstenthum die mäß in allen ämpter abgeschafft. Gott geb
gnadt, daß es vill frucht bring und zuͦ besserung der
gantzen lantschafft deinen mög. Sendt gutter hoffnung, es
soll zu Mumpelgart auch abgeschafft werden. Wyr haben nuͦ
bis in die 6 wochen im saurbrunen gebadett; dan unß das
Urdorffer badt so ibell bekomen und zuͦgericht, das mir
1000
cronen welten geben, wyr nie gesehen hetten. Bisher nie kein
gesundten dag gehapt, die fligen saltz häfftig gemert, aber
jetzt ein andere badenvart gehapt (dem heren sye gedanckt),
dan wyr vor ettlich mall gehapt, als mitt pfeiffen, singen,
dantzen, spillen und der gleichen bruch in den wiltbedern
ist, deren allen keins gehapt oder gesehen, sunder ein
jungen edlen knaben in der camer by unß; der hatt unß alle
dag die 4 evangelisten durch uͦß und s. Pauli epistell zu
Römern, Cor[inthern] Gall[atern] auch durch uß gelessen und
worlich unß die zeitt (dem lieben gott sye lob, ehr und
breiß mitt hohen danckbarkeitt gesagt) mer kurtzer leichter
gewesen dan by den obgemelten gaugelzüg aller. Es hatt sich
auch hiezwischen zudragen, daß ehegemelter unser vetter den
kay[ser] im durchzug döß lantz, der grosse schaden
mitt dem kriegsvolck gethon, ob den 50000 gl.., angesuͦcht
unsertthalben uͦmb begnadigung. Die hatt sich vernemen
lassen und versprochen, daß mir aller ding ußgesönt sein
sollent, auch in allem standt und würde wie vor sein, nichs
ußgenomen, auch unß in einiche wäg dörffen verschriben oder
versprechen, und sovill mer (dem gnedigen gott sey lob in
ewigkeitt), das mir nit ein einzig ding, so uff das Interim
oder der laussen pfaffen sich hölt, annemen dörffen, sonder
gantz fry (ob gott will) unser arm lang verlassens völcklin
wider mit freiden sehen, besuchen und findten wöllen, mitt
erkantnuß der warheitt, wie mir sye verlassen haben. So gutt
und gnedig ist der güttig gott an unß und unsern armen
völcklin; dem sye lob, ehr und preyß in ewigkeitt. Amen.
Lieber Bullinger, helfft gott mitt unß sampt euwerm geliepte
bruͤder höchlich danck sagen umb seine wunderbarliche gnad
und wolthatt. Der her sye mitt euch und unß allen. Amen. Den
ingang unsers jetzigen schriben wolt nit weitt komen lassen,
nach verlesung cassiren, verlassen wyr unß.
Unserm lieben besondern Hainrich Bullinger, predigernn zu
Zürich, zhanden.
