<nr>[27112]</nr>
<ae>Charles de Jonvill[i]er an Bullinger</ae>
<od>Genf, 13. Juni 1557</od>
<vo>Autograph: Zürich StA, E II 368, 249.(Siegel...)</vo>
<dr> <dr>
<re> </re>
<tx>S. Ego certe longiori nunc excusatione apud te uterer,
..... ac magis etiam anxius essem, quod tandiu praeter morem
meum a scribendo cessaverim nec adhuc quicquam responderim
postremis tuis illis literis, quibus summam tuam humanitatem
et singularem in me benevolentiam semel dignatus es
consignatam atque testatam relinquere, nisi sperarem te mihi
facile daturum veniam, ubi continua expectatione tui ad nos
adventus me falsum intellexeris. Sic enim te plus minus
sesquimensem in hac civitate expectarunt fere omnes tui, ut in
dies venturum incredibili desiderio sperarent. In quorum quum
sciam me postremum non fuisse, a rescribendo quoque
abstinuisse fateor. Nunc vero, quia spes omnis mihi praecisa
est, differre non possum amplius, quin saltem hoc tempore
literis meis profitear, quod non licuit coram exponere,
Carolum tuum ita literis tuis affectum fuisse, ut hoc solo
nomine quantum tibi debeat, verbis explicare non possit. Nam
tot rationes statim ab initio connectis, quibus et animum mihi
addas et ad pergendum horteris, quibus denique persuadeas, ne
unquam ad te scribere subdubitem, ut rusticus plane sim
futurus, nisi posthac ea libertate fretus, quam mihi tam
liberaliter concedis, etiam si nihil aut quam minimum
argumenti occurrat, diligenter scribam, quoties se offeret,
qui literas certo tibi reddat. Quod autem de rebus tam variis
et magni momenti certiorem me facere voluisti, hinc etiam
colligo, quanti facias hominem suę tenuitatis probe
consicium, et simul candorem tuum raramque humanitatem magis
ac magis demiror atque suspicio. Verum illa est omnium priorum
Christi servorum praestantia et virtus incredibilis, ut, quo
plus beneficiorum a deo optimo maximo acceperunt, eo se magis
demittant et abiectissimos quosque amplectantur. Haec certe
dico non assentandi causa, sed prorsus ex animo et toties
expertus, ut, si tacerem, hominum ingratissimus haberi possim,
neque vero tantum haec a me dicuntur, ut honorem, quem
merentur sinceri dei servi ex officio illis deferam, sed ut
bonorum omnium authori laudem in sodum tribuam, cui referunt
acceptum quidquid virtutis ac praestantiae in se ipsis
sentiant. Iam superest, vir ornatissime, quum nihil tui causa
possim, ut saltem tibi, quas possum, gratias agam pro ea, qua
me prosequeris benevolentia, et deum patrem supplex orare non
desinam, ut te diu servet incolumem ecclesiae suae. Caeterum,
quid novi scribam, non video, quum multa melius ex aliis omnia
intelligas. Osvaldus noster modeste et placide se gessit
hactenus neque tantum in studiis literarum proficit, sed
linguae nostrae sic dat operam, ut iam aliquos progressus in
ea fecerit. Non desunt, qui illum ad pietatem et officium
hortentur. Qui tibi literas meas reddet, filius est mercatoris
cuiusdam Galli, viri boni, qui donatus nostra civitate
mercaturam honeste exercet. Illum si quando videas, ut officii
semper sit memor, si placet, monebis. Quotquot hic sunt tui,
reverenter te salutant, nominatim vero d. marchio Vici,
Martinengus, Macharius, frater Budaeus, Crispinus, Robertus,
quos omnes ex te salutavi.
^$Vale, vir clarissime ac mihi perpetua observantia maxime
colende. Dominus tibi semper adsit, te suo praesidio tueatur,
suis donis locupletare pergat tuos labores benedicat.
^$Genevę idibus iunii 1557.
^$Carolus Jonvillaeus tui observantissimus.
<lz>[Adresse ...]: Clarissimo atque ornatissimo viro d.
Bullingero, fidelissimo Christi servo et ecclesiae Tigurinae
pastori vigilantissimo. Tiguri.</lz>
