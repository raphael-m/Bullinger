<nr>[39018]</nr>
<ae>Theodor Beza an Bullinger.</ae>
<od>Genf, 11. Februar 1569.</od>
<vo>Zürich StA, E II 350, 191. / Orig. (Aut.)</vo>
Hodie demum redditae sunt nobis literae nostrae, reverendi
viri, domini honorandi et fratres charissimi, datae ad diem
nonum mensis superioris, eius charitatis et humanitatis
plenae, qua nos iam pridem complecti non desinitis.
Acceperamus autem iam antea huius vestrae charitatis
fructum, quem confidimus fore, ut dominus, quem scimus esse
huius vestrae benignitatis scopum, vobis supremo illo die,
quo lachrymas suorum absterget, copiose rependat. Nos autem,
quod unum nobis licet, gratiam habemus, quam referre nullo
modo possimus, et amplissimo ac vere christiano vestro
senatui pro tanta beneficia, quam scimus et agnoscimus esse
non mediocrem, ut qui onera vestra domestica minime
nesciamus, et vobis quoque, honorandi fratres, qui hac in re
fuistis domini et clementissimi patris nostri organa,
commonefaciendis piorum senatorum animis, nec sumus deo
favente officio nostro vicissim defuturi, quacumque in re
vobis operam nostram experiri visum fuerit. Benedictus
dominus, qui nos, ut pietas nostra novit, ita et religionis
per omnia communione et omnibus modis coniunxit, tum etiam
eos, per quos vestra primum ecclesia, deinde etiam haec
nostra qualiscunque genita est in domino, ut omnino
perpetuam fore in eodem domino coniunctionem hanc nostram et
eorum, qui in labores nostros succedent, optemus, speremus
ac etiam ominemur. Caeterum de rebus Gallicis nihil quidem
adhuc nisi laetum audimus usque adeo magna est dei nostri
benignitas, et certe ea est crudelitas atque adeo impietas
hostium nostrorum, ut ipsis etiam veris papistis sint
execrabiles et sperandum sit non procul abesse ipsorum
iudicium. Quia tamen victoria nostra reposita nobis est sub
cruce et valde metuimus, ne nostri quoque non prorsus hoc
bellum domini gerant, ut sanctos decet, sed multi quoque,
quod superiore utroque bello domini contigit, iram dei
provocent (adeo difficile est gladios illaesis manibus
tractare), quia denique, quocunque res vergat, horrenda
tantum regnum calamitas premit ac premet, ac utinam etiam
non penitus opprimat, soliciti hac de re esse non desinimus
nec dubitamus, quin idem vobis usuveniat.
Exaudiat itaque dominus deus noster communes nostros
gemitus, domini honorandi et fratres charissimi, et brevi
nobis donet<gr>epinikion</gr> ipsius clementiae minime
cruentum canere, si fieri potest; sin minus, faxit, ut tamen
gloriosum ipsius robur et immensam potentiam et ore et animo
celebremus. Interea dominus suis benedictionibus vos cumulet
magis ac magis, sicut facturum speramus.
Genevae  11. februarii 1569.
Theodorus Beza, vestrae pietati addictissimus,
suo suorumque symmystarum nomine.
Eximio Christi servo d. Henrico Bullingero, Tigurinae
ecclesiae vere fido pastori et reliquis eiusdem ecclesiae
ministris, dominis nostris honorandis et fratribus
charissimis.
Deutsche Übersetzung (unvollständig, 1. Hälfte u. Schluss)
E II 350, 189.
