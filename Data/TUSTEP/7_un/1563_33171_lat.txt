<nr>[33171]</nr>
<ae>Johannes Haller an Bullinger</ae>
<od>Bern, 14. Dezember 1563.</od>
<vo>Zürich StA, E II 370a, 316. / Orig.(Aut.)</vo>
S. Gratias tibi ago, quas possum maximas, honorande et colende d.
compater, pro omni illa benevolentia et beneficentia, qua me
meosque nuper, cum illic apud vos essemus, excepisti; dominum
oro, ut is tibi rependat et suo te tuosque amore quoque
prosequatur.
Quod ad me attinet, vellem mihi quoque occasionem
referendae gratitudinis, quod ut spero aliquando fiet, dari.
Quod
ad res nostras attinet* (*gestrichen?), puto te interea ex illis,
quas ad fratrem nuper scripsi, intellexisse, quid Genevenses hic
egerint et quid ipsis responsum sit.
Ego spero fore, ut morte
Sabaudi, quicquid inde vel ipsis vel nobis periculi imminet,
auferatur.
Testantur enim omnes, quotquot inde veniunt, ut Beza
hoc quoque suis ad me literis confirmat, morbum illius ita
recruduisse, ut vitae spes nulla fere supersit.
Dominus faciat,
quod ipsi bonum et nobis salutare visum fuerit.
Caeterum de rebus
Gallicis non opus est, ut scribam quicquam, cum sciam te his
diebus per Linerum Sangallensem multas accepisse literas, in
quibus de singulis hisce certior factus es.
Accedunt nunc alterae
istae, quas meis adiunctas d.
Beza ad me misit, ex quibus plura
cognosces; nisi enim scirem illum eadem tibi scribere, quę et
mihi scripsit, mea  huc transscribere vellem.
Sabaudicum nostrum negotium valetudine principis pendet; neque
enim ex quo laborare cepit, ab eo responsum ullum datum est.
Nos
interea amisimus optimum et integerrimum virum d.
Crispinum
Vischerum; obiit etiam paulo ante ipsum d.
Petrus Stürlerus, idem
quoque gravissimus senator.
Ita respublica nostra amissione
talium virorum non parum concutitur; dominus substituat alios
pios fortes et prudentes et nos in gratia sua conservet!
D. Musculo pię memoriae substitutus est Benedictus Aretius
noster, pius et modestus vir; venerat in electionem quoque d.
Hyperius et Abrahamus Musculus; Hyperium autem non putarunt
nostri inde evocandum, cum plus illic quam hic prodesse possit.
Abrahamum vero Tunensi ecclesiae, quę post nostram praecipua est
in ditione hac, praefecerunt.
Benedicto vero surrogatus est
Valentinus Ampelander, Musculi gener, vir valde doctus, pius et
modestus, et qui totus noster est.
Ita nobis iterum per gratiam
domini mediocriter bene provisum est.
        Ochini me senis
miserię, senii et delirii inprimis valde miseret; recte vero a
vestris factum est, quod tanta severitate infamię huius notam ab
ecclesia vestra absterserint.
Dominus nos ab eiusmodi ingeniis et
spiritibus custodiat et in veritate sua magis ac magis confirmet
et conservet.
Amen.
Salutem dic tuis omnibus meo nomine simulque gratias age pro
omnibus officiis et beneficiis mihi praestitis, inprimis Iohanni
Rodolpho tuo, qui, priusquam discederem, perdices aliquot mihi
misit, pro quibus ei propter imminentem discessum gratias agere
non potui.
Salutat vos quoque mea uxor.
Bernae  14. decembris 1563.
                                              Ioh[annes] Hallerus
tuus.
Clarissimo viro d.
Heinrycho Bullingero, Tigurinae ecclesiae
pastori fidelissimo, domino suo honorando et compatri charissimo.
