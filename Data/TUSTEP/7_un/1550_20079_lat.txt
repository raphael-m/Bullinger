<nr>[20079]</nr>
<ae>Baldassare Altieri an Bullinger</ae>
<od>Venedig, 4. April 1550.</od>
<vo>Zürich StA, E II 365a, 497.</vo>
Pręstantissime Bulingere.
Dum rursus Venetias adirem, ut illinc exiguam meam
suppellectilem abducerem,
redditę sunt mihi literę tuę suavissimę, quas iam
diu Florentiam
transmiseras. Ubinam vero detentę fuerint eę, prorsus
ignoro. Additę sunt
et Pellicani et Bibliandri insuper unę admodum
consolatorię et sane
eruditę, quarum refricatione non parum levavi molestias
meas. Sed nollem
silentii diuturnitate, cum nihil rescripserim, ignarus
equidem, cuius essent
argumenti, tam apud te quam apud illos ingrati animi notam
subire, quanquam
sępenumero Laelio meo significavi ea de re ut is apud vos
excusationem meam
proponeret. Deus est mihi testis, quam vos omnes vehementer
amem atque unicos
observem. abs te vero potissimum literas expecto et in dies
magisque in dies,
quę me certiores faciant, an meas acceperis eiusdem
argumenti plures et
aliquorum fratrum earum calumniarum confutatorias, quam
falsissimi fratres tam
inique adversus me confinxerant. Scribent et alii ea de re,
et frater hic noster
Lucensis tibi et aliis fidem facere poterit vel certissimam
de rebus omnibus.
Verum tibi, homini piissimo ac perspicacissimo, cuius animum
erga me propensum
longe antehac perspexeram, non nisi ipsissima mendacia
videbantur, ita ut opus
minime sit integritatem meam vel innocentiam apud te
testibus comprobari. Hunc
vero hominem, quia multa passus est Christi nomine,
sustinuit enim quasi bonorum
omnium naufragium quoddam et carceris diutinam acerbitatem,
commendo tibi ęque
ac me ipsum, si qua in re ei prodesse poteris. Est
pręterea vestris notissimus
et omnibus mirifice carus propter summam eius probitatem. Tu
vero, quam primum
poteris rescribito et excusatione mea utare, si a Lelio
nostro fuerit
prętermissa, cum Pellicano et Bibliandro, quos nomine meo
etiam atque etiam
salutabis una cum Gvalthero,  Gesnero et reliqua ecclesia,
ipsum vero Lelium
inprimis, neque adhuc rescivi, si quid pro me in Angliam
egeritis. Res meę in
eodem ferme sunt statu et eisdem vexantur periculis; latito
adhuc in agro
Brixiano cum uxore et puero, sed non ita obsessus videor, ut
interdum prodire
non liceat atque uti hominum consuetudine. Contra me nihil
est actum neque
promulgatum adhuc; vivo in spe filii dei, qui me spiritu suo
consolatur ac
roborat, ut stem in confessione fidei, et calco hanc
Babylonem siccis pedibus.
Rogate dominum, ut ita perseverem. Nudiustertius venit ad me
d. Florianus, ac
mihi permolestum fuit, quod sibi nulla in re gratificari
potuerim; ita eram
districtus rebus omnibus. Tu si me amas, cura ut propediem
litera[s] tuas
elegantissimas et piissimas videam, et si quid habes novum,
nobis, uti solebas,
impartire. Vale in domino semper meque in eo diligas. Datum
Venetiis quarto nonas aprilis 1550.
Tibi addictissimus B[althasar] A[lterius].
Integerrimo et eruditissimo domino Bulingero, Christi
ministro in ecclesia
Tigurina, domino ac fratri semper colendo.
