<nr>[37040]</nr>
<ae>Paul Gilowski an die Zürcher Geistlichen</ae>
<od>Oswenczim, 1. Mai 1567.</od>
<vo>Zürich StA, E II 371, 1091. / Orig. (Aut.)</vo>
Wotschke, S. 280ff.
Gratiam et pacem a deo patre et Iesu Christo, Iehova nostro,
precamur.
Diu est, ex quo nullas ad vos reverendi domini atque in
Christo colendissimi fratres, dedimus literas, cuius
nonnullae fuerunt causae; verum illa praecipua est, quod
existentibus in nostro religionis negocio rebus ita
perturbatis tot impiis opinionibus procellis exurgentem
evangelii lucem grassantibus, ut quid certi et explorati
constitui et sperari posset, hactenus ac ne vix quidem
poteramus coniicere. Propterea nihil erat, quod ad vos,
piissimos viros et nostri profect
amantissimos, possemus nisi peracerbum et maxime molestum
scribere, ita omnia erant confusa et susque deque versa.
Nunc vero cum aliqua saevissimae tempestatis ostendatur, si
minus summa tranquillitas, quae ne quidem florente regno
sathanę expectanda est, at saltem aliqua sedatior
commotio, quae nos in aliquam spem trahit, visum nobis est,
officii ac pietatis et observantiae erga vos nostrae esse,
vos de statu nostro certiores facere, vos omnes literis his
salutare, quibus etiam eo breviores erimus, quo dominus Ch.
Thretius, qui has nostras ad vos deferet, is est, qui suo
sermone et colloquio tum copiosius tum etiam gratius
vobiscum aget et omnia coram fusius explicabit. Nemo enim
illo esset magis idoneus et aptus. Non enim solum his
nostris tumultibus et certaminibus obortis interfuit, verum
etiam tractavit et praefuit. Proinde ab ipso quicquid
turbarum quibusve autoribus quove animi morbo excitatum est,
clarius explanabitur, quae turbae nostrae, qui conflictus,
quae plurium etiam nobilium inconstantia, quae opinionum
novarum prurigo, in ministris praecipue quae contendendi
pervicacia, quae monstrosarum opinionum portenta mordicus
tueantur, quam audacter digladientur. Mirum est, quam
pertinaciter reluctentur veritati prae sua mentis
perversitate. Quibus in molestiis cum pietas vestra nobis
non semel ostenderit suae caritatis propensionem et iuvandi
tum doctrina tum consilio studium ardens, non possumus non
ingentes gratias agere et gratitudinem animi saltem verbis
ex corde testari et in posterum rogare, ut dignemini nos,
fratres vestros in Christo, una confessione (quae in
clarissima urbe Tigurina ante biennium multarum vestrarum
ecclesiarum nomine edita et a Gallicis, Anglicis, Flandricis
orthodoxis ecclesiis et academia Heydelbergensi approbata,
quam non approbamus modo, sed eidem confessioni vestrae
iterum atque iterum subscribimus) coniunctos amare et
ecclesiis nostris istis turbulentis consilia et adiumenta
praebere, quibus hae turbae aliquantisper comprimi et sedari
possint. Novimus studia vestra, labores, fructus in
aedificatione ecclesiae Christi etiam in nostro regno
collectae nunc vero afflictissimę, qua de re dominus
Christopherus Thretius frater noster charissimus, nomine
nostro vos sedulo rogabit, verbis nostris diligenter
exponet. Ille enim est nominis vestri studiosissimus et
regni Christi promovendi fautor acerrimus. Isthuc ad vos
invisendos adductus ab illustri et magnifico dno. palatino
Cracoviensi, harum ecclesiarum patrono, cupide tum etiam
alacriter proficiscitur, ut consiliis vestris collatis
fortiores ac etiam paratiores simus in expugnandis hic
turbatoribus, qui plurimum negocii piis omnibus facessunt.
Vos pro ea caritate, quae in vobis est, boni consulite et
nos sincera et mutua dilectione complectamini. Valete in
Christo, fratres reverendi ac unice colendi. Datae Oswenczim
calendis maii a. dni. 1567
.
Vestri observantissimus
Paulus Gilovius, superintendens
ecclesiarum reformatarum in
ducatu Zatoriensi et Oswenczimensi,
suo fratrumque seniorum et
ministrorum nomine.
Reverendis atque clarissimis viris domino Henricho Bulingero
seniori, Rodolpho Gvalthero, Iohanni Volphio, Iosiae Simlero
caeterisque Tigurinae ecclesiae ministris, Iesu Christi
servis, dominis et fratribus in Christo observandis.
