<nr>[27304]</nr>
<ae>Graf Georg von Württemberg an Bullinger</ae>
<od>
Harburg, ... November 1557.</od>
<vo>Zürich StA, E II 345, 444. / Orig.
mit aut.
Unterschr.
Georg, grave zu Würtemberg und zu Mümpelgart etc.
Unnsern grus zuvor.
Wolgeleerter, lieber besonnder, wir haben vor ettlichenn verschinen wochen durch unnsren diener Hanns Henrichen Lochman ein schreiben von euch sampt einem zugeschickten getruckten büchlin empfangen, welches autor unnsers achtens seinen namen veränndret unnd inngehalten.
Dieweil aber dasselbig ein gar kleiner truck unnd die jar aber hoch uff uns steigen, das unns am gesicht je lennger je meer abgeen will, kleine schrifften zu lesen, zuͦdem wir auch waarlich inn den zeitten
mitt vilen annderen beladen sein, das wir etwa deselbigen gar müed und matt werden unnd gar wenig zeit haben, annders darneben zu lesen oder zu schreiben, so vil aber dieselbig materi unnd den streittigen puncten des heiligen nachtmals belanngt, was wir euch derwegen zugeschriben unnd entbotten, ist allein darumb beschehen, das wir gern einigkeit inn der kirchen sehen wolten.
Dieweil es aber bei ettlichen mannglen und feelen will, wir auch der geleerten keiner, so wöllen wirs recht dem
allmechtigen, ewigen gott bevelhen.
Derselbig wölle sein segen unnd gedeien geben, das einhelligkeit unnder seinen gleübigen angerichtet und erhaltenn werde.
In desselben schutz unnd schirm wir euch bevelhen thun.
Datum Harburg den .. novembris anno etc. 57.
G[eorg] g[rave] zuͦ Württemberg etc.
Dem wolgelerten unnserm lieben besonndern Henrich Bullingern, predigernn der kilchen zu Zürich.
