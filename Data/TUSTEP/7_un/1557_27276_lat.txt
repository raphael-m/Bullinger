<nr>[27276]</nr>
<ae>Bullinger an Wolfgang Waidner</ae>
<od>Zürich, 3. November 1557.</od>
Zürich StA, E II 342, 355f.
/ (Kopie von Lavater.)
Teilübersetzung: Zwey Aneckdoten zu Beleuchtung des Charackters und der Denkart etlicher berühmter Männer des sechszehnten Jahrhunderts, in: Schweitzerisches Museum 4, 1788, Zehntes Heft, 1788, S. 791-797 (hier S. 794-797)
S. D. Accepi expectatissimas literas tuas, senex venerande, domine colende et frater charissime ac ago domino deo nostro immortales gratias, qui te adhuc inter vivos usque adeo grandęvum ac in aegritudine satis molesta conservat.
Tu perge gratias agere domino deo nostro precarique, ut longęvitatem illam tuam velit et faciat esse salubrem et ut omnes levet molestias.
Doleo sane plus, quam credere possis male tibi convenire cum honesta tua coniuge, doleo magis illam non rationem habere aetatis
tuae valetudinariae et pro infirmitate aut affectione sua alioqui infirma occasiones suppeditare querelis et indignationi.
Sed quid facias? Oro, mi domine, caro est de carne tua et os ex ossibus tuis; honesta, sancta et proba est, atque hoc praecipuum prope est in connubio.
Si itaque pro more hominum suis laborat affectionibus, condones oro ac cogites dominum deum tuum, qui te diligit, sic exercere ac te his illi inservire debere patientia.
Fortassis arbitratur illa te nimis esse profusum in
scholas et studia ac illa te elargiri, quibus ipsa indigeat adeoque, quae res vestrae domesticae magis requirant.
Ea ergo re si illam potes placare et tibi reddere obsequentiorem, oro, ut hactenus ei concedas.
Satis enim et liberaliter satis studiis et scholiis donasti, fecisti, quod vix facerent viri principes.
Proinde, quae restant et quae ex annuis proveniunt censibus aut pensionibus, iam vobis reservate, ut pax inter vos omnium saluberrima constet.
Ac te hic oro, mi domine et frater, ut
audias me non insalubria, opinor, monentem, et hactenus ei obsequare.
Ego pro quinquaginta aureis tuis, quos iubebas Froschouerum mihi numerare (munus et testimonium tuae erga me gratitudinis, qui in multis tibi inservierim et beneficia in te contulerim vicissim nihil a te acceperim, egeam tamen, ut, qui maximos faciam sumptus in filiis meis ad studia educandis) immortales ago gratias ac dudum intellexi benignum in me animum tuum, et quamquam ego multis destituar et sumptus faciam maiores, quam
sim sustinendo, didici tamen per dei gratiam in iis, in quibus sum, esse contentus, spero item tantillum mihi superfuturum, ne quis queri possit sibi per me sui aliquid periisse.
Saepe mihi oblata sunt subsidia et quidem ampla; nunquam tamen quicquam a quoquam accepi, semper ecclesiastico illo meo stipendio contentus.
Unde nunc quoque Froschouero nostro dixi sibi pecunias . . . . . . . itas, quinquaginta inquam aureos, retineat, donec, cui det, ipsi dixero; me enim non accepturum.
Oro autem tuam
humanitatem, optime et dilectissime frater, ne hoc indigne feras aut mihi succenseas.
Scio, quam te offenderim, cum poculum mihi mitteres, ego vero remitterem ad te munus, propter quod rescribebas te nunquam putasse cum eo tibi esse negotium, qui ab amico non sustineat superari.
Audi, obsecro, mi domine, cur sic egerim hactenus et cur meo more pergam. Scio te, qua es prudentia et humanitate praeditus, consilium ac factum meum minime improbaturum.
Fuit haec, in qua nunc civis sum, ante 40 annos
corruptissima et in factiones scissa plurimas.
Radix mali tanti erat avaritia et munerum vel largitionum a principibus oblatarum copia.
Inde enim fiebat, ut hic pontificis, ille Caesaris, tertius Galli, quartus alterius alicuius principis, a quo habebat munera, partes sequeretur.
Inde vero exoriebantur caedes, bella, odia, dissidia et mala innumera.
Pervenit res tandem ad seditionem, quae dissipata ac consopita est divina gratia ad hunc modum: consenserunt posthac, ne quis ullius principis
partes sequatur neque quicquam accipiat muneris vel ab ullo principe vel urbe vel ulla alia ratione etc., quisque rebus suis intentus sit, res suas agat, patrię pacem et incolumitatem curet.
Transgressoribus constituta est sententia capitalis, ac totum hoc negotium relatum est in literas et tabulae confectae, quae semestri quovis palam in templo recitantur et iureiurando praestito confirmantur.
In illis tamen ad verbum et haec recitantur: "Doch ist hierinnen außgeschlossen und vorbehalten, das
ein angeborner und gesipter oder je ein anderer guͦter herr und fründ dem anderen umb guͦter fruntschfft, gselschafft, nachpurschafft und derglichen sachen wegen von sinem eignem guͦt wol schenkung und eerung thuͦn möge, wie das von alterhar komen ist, ungefarlich." Quapropter, si acciperem illos tuos quinquaginta aureos, securus et animo tranquillo scirem me quidem nihil in legem illam peccare.
Verum, cum non modo civis sim, sed verbi ecclesiaeque minister, qui pro legis illius conservatione,
integritate vel incolumitate laboro quotidie, et plures sint, quam conducat, qui legem illam violatam aut laxatam cupiant, atque illi ipsi omnem ancupentur occasionem optarentque a ministris sibi offerri vel aliquam occasionem, qua uti possint pro assequendis suis pravis cupiditatibus, deinde et Paulus apostolus dicat: Omnia mihi licent, at non omnia conducunt et aedificant; libertate ista, qua uti possem, in praesentia uti non volo.
Sicuti et idem ille apostolus, cum a quibusdam ecclesiis
stipendium accipere posset, non accepit, ne id in detrimentum vergeret evangelii et sacri eius ministerii.
Equidem, quae est nostrorum quorundam hominum malitia, acciperet aliquis munus, quod tamen non posset conferri cum tuo aut meo illo neque parem utrinque rationem haberent, urgeret tamen perpetuo: Si ministri, qui habent stipendia ecclesiastica, accipiunt, cur ego, qui nihil habeo, nisi quod manus meę lucrantur, non etiam acciperem? etc.
Valde autem metuo ex huiusmodi altercatione damni
aliquid accedere posse legi optimae nobisque necessariae, deinde etiam ministerio meo aspersum iri aliquam maculam ac simpliciores de me male suspicari incipere et odisse, qui alioqui propter veritatis preconium satis sum exosus malevolis.
Intelligit iam prudentia tua maximis ex causis commotum me non accipere munus tuum oblatum, et spero te non male hoc consulturum.
Perinde aestimo, ac si acceperim et in usus meos omnia illa pervenerint.
Denique rem feceris gratissimam, si mihi dederis in
mandatis, ut pro rerum exigentia et scholae et studiis ecclesiaeque dividere iusseris, prout putavero necessarium.
Cum enim in meam privatam utilitatem non convertero, licebit illud te iubente dispensare, sicuti et priores pecunias in usus ecclesiae sic te iubente disposui.
Curarem item, ut aliqua tui memoria extaret in publico professorum ministrorumque hypocausto.
Quod si malueris totam ad te redire summam, curabo diligenter, ut recipias universam proximis nundinis et quidem tuto.
Nunc vero
tuae pietati mitto munusculum, quod in mei memoriam perpetuam retineas, conciones meas in Ieremiae sermonem 1. tibi dedicatas, ut videbis.
Oro, ut benigne hoc accipias a tui amantissimo.
Si vixero et dominus facultates mihi dederit, pergam in explicandis reliquis Ieremiae orationibus et vulgabo illas deo volente sub tuo nomine, sive vixeris sive migraveris in patriam.
Vive et vale cum uxore honestissima, quam uxor mea salvere iubet optime.
Tiguri 3. novembris 1557.
Bullingerus tuus.
(Adr.
fehlt.)
^&x Zur Abweisung des Geschenks vgl. Sal. Hess, Ursprung, Gang und Folgen ... (Gd XIII 7416), S. 102, Anm. (aufgrund welcher Quelle?).<fe>
