<nr>[42199]</nr>
<ae>Bullinger an Hans Rudolf Bullinger.</ae>
<od>Zürich, 30. November 1572.</od>
<vo>Zürich ZB, Ms F 37, 428. / Orig.(Aut.)</vo>
Gott mitt uns, furgeliepter sun, wie ge . . . . .  Hans
Heinrych von mir für
dich gen Schaffhusen und in Louffen gieng, hat ich nitt wyl,
üzid zuͦ schriben;
hast frylich von imm, wie och von Heinrychen verstanden
unsers Barbilis todt,
das mich fast übel rüwt; dann es mir allwäg lieb gesin etc.
Und kumpt also ein
leyd uff das ander; so ist der guͦt allt j. Hans Conradt
Aescher uff dem Bach
gester ouch vergraben, ist also nitt gen Sangallen kummen.
Mittwuchen wirt man
ein andern houptman gen S.Gallen und ein anderen pfarrer zum
Frowenmünster
nennen. Gott gäbe sin gnad, das die werdint, mitt denen es
versähen. Es ist
französisch ein gifftige geschrifft ußgangen vomm könig in
Franckrich, damitt et
sin mord verantwortet und uffs höchst den admiral und die
sinen verklagt; acht
wol, es werde ouch gen Baden uff den tag kummen.
Der bott zuͦ Solenthurn hat an die von Glaris ein
scharppffen brieff geschriben,
ob sy imm, so es zuͦ einem uffbruch käme, imm knecht gäben
oder nitt; habend sy
am mentag vergangen ein landtsgmeind gehalten und gäbend imm
antwort: die
vereinigung wöllind sy hallten, wenn man sy an inen hallte,
ja wenn ein frömbd
volck imm in sin land fiele; aber wider sine und glöubige
lüt wöllind sy imm
nienan geben; gefalle imm das nitt, möge der könig, ob er
wölle, inen die
vereinigung abkünden. Und habend daruff verbotten zum könig
zuͦ ziehen, by lib,
eer und guͦt etc. Gester ist ein löuffer von Bern kummen,
der hatt das bracht,
deren copy ich dir hie yngelegt; ist mir vertruwklich
worden, sol heymlich sin;
darumb mach da nüt daruß und schick mir die copy wider
fürderlich.
Ich gan also umher, blangen und bin nitt fast hurtig oder
starck; ist aber ouch
an der zyt. Gruͤß mir Susanan und kind. All unser volck
gruͤst üch. Gruͤß
mir och j. Hansen Peyer und Leonem. Datum uff Andreae in yl;
ich achten, die
calender, die ich dir geschickt, syend dir worden. Gott mitt
dir.  1572.
Bullinger.
Minem lieben sun Hansen Rodolffen Bullingern, pfarreren
zuͦ Berg.
