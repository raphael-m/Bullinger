<nr>[18106]</nr>
<ae>Johannes Hospinian an Bullinger</ae>
<od>Basel, 21. Mai 1548</od>
<vo>Autograph: Zürich StA, E II 366, 303 (Siegel....)</vo>
<dr>Ungedruckt</dr>
<re>Regest</re>
<tx>S. Quum nactus essem certum hominem, colendissime d.
Bullingere, qui ad fratrem meum Christianum proviciscebatur,
non potui praetermittere, quin ad te quoque amicum meum
optimum et patronum multis nominibus in oculis ferendum,
literarum aliquid vel officii gratia darem. Est enim
clientis, ut, si aliis muneribus patronum suum afficere non
possit, salutando tamen se officiosum exhibeat. Placuit
autem de imperatoris astutiis quedam tecum confabulari;
capita enim aliquot apud nos circumferuntur, quae mihi
quidem videntur magis ad deformandam quam reformandam
ecclesiam pertinere, quibus tamen ille videri simulet velle
se laboranti ecclesiae ac dissidenti succurrere. Sed amabo
te, quis tam crassa pituita impeditus est, ut foetorem
istum, qui hic latet odoratu non percipiat? Excepto enim
unico iustificationis articulo, qui non est Hispanico aliquo
dolo ac veneno infectus? Sacramentum coenae domini (ut unius
saltem mentionem faciamus) sub utraque specie exhiberi vult
et bene quidem; sed interim tamen missam, monstrum illud
horrendum, deforme, ingens, detestandum et omnibus
devovendum Diris, in ecclesia retinendum esse sancit
additque huic fraudi tanquam involucrum et tegumentum
quippiam, quo involvatur nubaturque, ut altius lateat, ne
celebretur deinceps vel pro viventibus vel defunctis. O
versutiloquam malitiam, o Hispanicam calliditatem. Sed non
in nimiam admirationem traducamur; est enim hoc genus
hominum, ut scimus, quasi ab ipsis crepundiis in
venationibus et aucupiis strenue versutum et exercitum.
Itaque callidissime novit huiusmodi illecebrarum et
lenociniorum escas parare. Ego certe hoc mihi persuadeo,
quod omnia ista capita nihil aliud contineant quam meras
imposturas; nam est etiam appensum et insertum Interim, quod
quovis Delphico responso mihi magis ambiguum esse videtur et
posse illorum instar in quamcumque velis partem exaudiri.
Proinde patrem misericordiarum precari, venerari atque
implorare debebimus, ut sponsam filii sui domini nostri Iesu
Christi, quam pulcherrimam, florentissimam potentissimamque
esse par est, a perditissimorum hominum nefariis sceleribus
ac fraudibus defendat. Haec, optime Bullingere, testificandi
officii mei causa ad te dedi breviter, multo plura adhuc
habens in hanc sententiam, si aut eorum lectionem tuae aut
scriptionem meae admitterent occupationes. Tuum erit ista
boni aequique facere et Hospinianum tuum (ut facis)
sempertibi commendatum habere.
^$Vale feliciter in domino.
^$Datae Basileae postridie Pentecostes anno sedempti orbis
1548.
<un>Tuus ex animo totus Johannes Hospinianus.
</un>
<lz>[Adresse] Divinarum pariter atque humanarum literarum
scientissimo viro domino M. Henricho Bullingero,
celeberrimae Tigurinae urbis episcopum primarium agenti,
domino et patrono suo multis nominibus observandissimo.
Zürich.</lz>
