<nr>[36159]</nr>
<ae>Johannes Haller an Bullinger</ae>
(Bern, ... . . . . .  1566).
<vo>Zürich StA, E II 370a, 552.</vo>
So vil nüwe zytungen belanget, so habend min herren hütt schriben von Genff empfangen, darinnen si berichtet werdend,
das der hertzog von Nemours die verlaßne von Guysen gnommen und understande, die hochzyt zuͦ Anisi, nitt wyt ennert
Genff gelegen, zuͦ halten; dahin kömmind der päpstischen parthy uß Franckrych ein große macht, das man besorge, si
werdind under dem schyn underston, Genff zuͦ überfallen, und wol als bald dem hertzogen auch helffen, sin land wider
ynnemmen. Deßhalb man späch macht und allenthalb hinin schript, guͦt sorg ze haben.
Es sol auch der von Termes mitt vil pferden sich uff Saffoy zuͦlaßen mitt dem fürgeben, er welle in Italiam und es
besehen. Man besorgt aber, es möchte auch uff den schrot abgon, deßhalb man dest beßer sorg hatt.
Der künig zücht in Arverniam bis nach osteren, wil er wider uf Molin zuͦ
Uß Antorff wirt gschriben, das der künig uß Hispanien einen pfaffen herus gschickt, der die inquisition in Braband und
Flanderen anrichten und nitt wider komm, bis er si ins werck bringe. Hatts zuͦ Gennt und Brugk publiciert, darnach gen
Antorff kon; nieman aber hatt simpliciter drin bewilligen wellen dann die zuͦ Löven. Die von Antorff habend inn mitt
guͦtem bscheid wellen abtädigen; als er aber si wellen zwingen, si mußsinds thuͦn, so hatt das volk zun waffen griffen,
und ist bi 3 tagen große unruͦw in der statt gsin, doch kein bluͦt vergoßen worden.
Als zuͦ Gennt ein richter einen von des gloubens wegen wellen verurtheilen und uff dem richtstuͦl gseßen und im die
vergicht laßen vorlesen, ist er gechling kranck und unsinnig worden und des anderen tags jämerlich gestorben. Item als
daselbst ettliche gefangne mehr gsin, ist das volk mitt gwalt inn die kerker brochen und si gelediget.            Sonst
habend wir diser zyt nützit besonders. Laßend uns gott bitten, das er alle zyt für uns wache und die anschleg siner
fyenden zerbräche. Amen.
Ü[wer] w[illiger] Johanns Haller.
Clarissimo viro d. Heinrycho Bullingero, Tigurinae ecclesiae pastori fidelissimo, domino meo honorando et compatri
charissimo.
