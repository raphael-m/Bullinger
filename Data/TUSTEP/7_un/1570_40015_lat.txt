<nr>[40015]</nr>
<ae>Josua Finsler an Bullinger.</ae>
<od>Biel, 16. Februar [1570].</od>
<vo>Zürich StA, E II 375, 843.</vo>
S.  Tardius itineri se accinxit tabellarius noster, quam
promiserat. Interea a fratre, qui Lausannae agit, accepi
literas scriptas 4. februarii, in quibus pestem desiisse
scribit illic atque rumorem passim constanter spargi. Petit
supplex mitti Heydelbergam, si modo tibi, reverende pater,
caeterisque scholae praefectis commodum videatur etc.
Bellieurius rediit 6. februarii per equos dispositos
celerrime; nescitur adhuc, quid ferat ipsius adventus
improvisus ac insperatus. Ex castris regiis scripsit
Tugginerus 23. ianuarii pacem fere esse transactam utrique
parti exoptatissimam ac se sperare, quod in paschate futuro
domi velint cum suis agere. Pollicetur quoque se relictas
sarcinas demortui Beati Guilelmi Bonsteteri Tigurum
perlaturum ad haeredes. Subsylvanus quidam nomine Aerni
Am Stoß, sclopetariorum dux, in superiori conflictu occidit
nobilem illum Granvylerium, cui annulum signatorium una cum
alio quodam annulo, cui aliquid ex cornu monocerotis insitum
est, detraxit mortuo; annulum signatorium haeredi filio
redimendum dare vult intercessione Tuggineri, qui a maiore
nostro eam ob rem exoratus est, alterum vero monocerotis
sibi servare vult. Legi hęc ex ipsius Tuggineri
chirographo, cum iam priores literas obsignassem; volui
etiam haec, licet non admodum magni momenti, ad te raptim
perscribere.
Biennae  16. februarii anno ut supra.
T[uus] t[otus] Vinslerus.
D. Henrico Bullingero seniori.
Zum Großen Münster Zürych.
