<nr>[35017]</nr>
<ae>John Jewel an Bullinger</ae>
<od>Salisbury, 1. März 1565.</od>
<vo>Zürich StA, E II 369, 136.</vo>
Zur.lett.
I, S. 82ff.
Orig.(Aut.)
Salutem plurimam in Christo Iesu.
Quid ergo ego dicam, doctissime vir et charissime pater? Et pudet et dolet: pudet primum non scripsisse ad te saepius; deinde
dolet, eas ipsas quas scripsi non potuisse ad vos pervenire.
Obsecro tamen te, ne putes mihi aut scholam Tigurinam, aut rempublicam, aut illa vestram
humanitatem tantam tam cito ex animo elabi potuisse.
Equidem vos omnes in oculis et in sinu gero, et te inprimis, mi pater, lumen iam unicum aetatis nostrae.
Quod autem ad literas attinet, equidem, praeterquam anno illo superiori, cum peste et lue omnia ubique clausa essent, caeteroqui nunquam intermisi scribere ad
te, ad Lavaterum, ad Simlerum, et ad Iulium.
Quod nisi facerem, videri vix possem, non dico officii, sed ne humanitatis quidem rationem ullam retinere.
Et de
aliis quidem meis literis superioribus quid factum sit, nescio; proximas autem audio in navali conflictu exceptas fuisse a Gallis, atque ablatas Caletum.
Sed
missa ista facio.
Nunc accipito de rebus nostris, quas tibi pro tua pietate magis cordi esse sat scio.
Primum, de religione omnia domi die optimi maximi beneficio pacata
sunt.
Papistae exules turbant et impediunt quantum possunt; et evulgatis libris, nescio quo meo, fatone, dicam, an merito? me petunt unum, idque terni maximis
clamoribus uno tempore.
Illis omnibus dum unus respondeo, tu me ne putes esse posse otiosum.
Offertur mihi inter alia causa illa ubiquetaria, quam ego in senis
illius nostri Tubingensis gratiam, ut potui, utque res tulit, de industria ornavi pluribus: sed nostra lingua, utpote hominibus nostris.
Si quidem otium erit,
partem aliquam transferam, et ad vos mittam.
De illo autem sene, equidem non video quid debeam statuere: ita mihi videtur in singulos dies magis magisque
delirare.
Legi enim novum Menandri phasma, quod nunc nuper dedit: et tibi et de illo libro, et de omnibus literis tuis, et de omni tua humanitate, ago
gratias.
Respublica domi forisque, terra marique tranquilla est.
Pacem habemus cum Gallis constitutam: Flandrica etiam illa turba iam tandem consiluit.
Mercatores
utrinque comeant, Flandri ad nos, et nostri vicissim ad illos.
Granvelanus, cuius unius nequitia haec omnia coepta sunt, id egit ut, turbatis atque impeditis
emporiis, cum neque invehi quiquam neque exportari posset, attonitis mercatoribus, et oppidano vulgo, quod vere e lanificio victum quaerit, ad otium atque
inopiam redacto, popularis aliquis motus et seditio domestica sequeretur.
Ita enim sperabat religionem una posse concuti.
Sed deus ista consilia convertit
potius in authorem: nostri enim in officio, uti par erat, remanserant; Flandricum autem vulgus, digressis nostris mercatoribus, et emporio Emb[d]ae constituto,
eam rem indigne ferre, atque etiam tantum non tumultuari.
Hiberni, uti te audisse scio, nobis parent, et nostris utuntur legibus.
In illam insulam papa ante aliquot admodum dies immisit hominem sceleratum et callidum
cum mandatis, qui huc illuc concursaret.
Erat enim Hibernus, et gentem feram et sylvestrem contra nos religionis causa commoveret.
Quid quaeris? Nebulo statim
primo appulsu comprehenditur, et excussus et vinctus ad nos mittitur.
Ita sacerrimus pater prorsus decrevit, cum flectere non possit superos, Acheronta movere!
In Scotia ita est ut volumus.
Regina sola missam illam suam retinet, invitis omnibus.
Parkhurstus, Hornus, Samson, Sandus, Leverus, Chamberus valent, et officium faciunt.
Biennium iam est, quod ego illorum quenquam viderim.
Vale, mi pater.
Dominus Iesus te quam diutissime servet superstitem et incolumem! Saluta d. Gvaltherum, d. Lavaterum, d. Simlerum, d. Lupum, d. Hallerum, d. Ghesnerum, d. Frisium,  d. Zvinglium, d. Wickium, ad quos singulos darem literas, si esset otium vel potius nisi prorsus obruerer negotiis.
Sarisberie in Anglia calendis martiis 1565.
Tui nominis studiosissimus tibique deditissimus
Io[hannes] Iuellus, Anglus.
Viro longe doctissimo d.
Henrico Bullingero, pastori ecclesiae Tigurinae dignissimo et domino suo colendissimo.
                        Tiguri.
