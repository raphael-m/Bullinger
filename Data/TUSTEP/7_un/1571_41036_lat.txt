<nr>[41036]</nr>
<ae>Johannes Haller an Bullinger.</ae>
<od>Baden, 20. Mai 1571.</od>
<vo>Zürich StA, E II 370a, 439. / Orig. (Aut.)</vo>
S. Tanta me beneficiorum multitudine obruis, colendissime
domine et compater, ut dignas satis nunquam habere aut agere
nedum referre possim gratias. Praeter caetera enim, quę
mihi subinde praestas, dignaris etiam nunc me tam honorifico
et magnifico munere, nummo inquam illo salvatoris nostri
imaginem ferente, pro quo tantas ago gratias, quantas possum
maximas, et oro illum, cuius iste imaginem repraesentat, ut
te suo favore in aeternum complectatur abundeque retribuat
omnia. Simul etiam gratias ago pro omnibus istis literis et
scriptis, quę mihi communicasti. Ea tibi per fratrem
omnia remitto et remisissem citius, nisi certo destitutus fuissem nuncio. Quod ad me, lacer sum toto corpore ex his aquis, ita ut manus praesertim et pedes suum mihi officium negent. Quod
itaque in scribendo brevior sum, huic partim causae tribuas,
partim fratri, quod is tibi res nostras omnes melius coram
explicabit. Forte finita hac lavatione, si tantum nobis
temporis detur, te videbo et coram tecum de rebus nostris
omnibus conferam. Quamvis enim non multa, quę illic
agam,
habeam, hoc unum tamen mihi satis magnum est te videre et
tuo conspectu frui. Quod utinam nobis dominus saepius adhuc
concedat! Ei te commendo.
Salutat te uxor mea et dominus Brunnerus cum toto nostro
sodalitio.
Es Thermis nostris Badensibus  20. maii 1571.
Tuus
per omnia Iohannes Hallerus.
Clarissimo viro domino Heinrycho Bullingero, domino meo
honorando et compatri charissimo.
Tiguri.
