<nr>[32136]</nr>
<ae>John Parkhurst an Bullinger</ae>
<od>
London, 20. August 1562.
ZÃ¼rich StA, E II 375, 697.</od>
<vo>Zur.lett.
I, S. 72f.
/ Orig.(Aut.)
Literas tuas scriptas 22 iunii recepi sub initium augusti.
Aeditus est apud nos libellum, cui tutulus Apologia; in quo ostenditur, cur discesserimus a papa ad Christum, et cur recusemus concilium Tridentinum.
Potest fieri quod duo editi sunt libelli, sed ego tantum unum hunc vidi.
Dedi in mandatis meo famulo, ut Londini quaerat vel unum vel utrumque, si modo duo sint, et tradat Birckmanno ad Froschouerum hisce nundinis perferendum.
Qui habitant Londini, videntur sui officii obliti, qui tales
libros ad vos non mittant.
Nisi episcopus Cantuariensis ad me unum misisset, nullum adhuc vidissem.
Est in Norfolcia mea venerandus quidem senex, concionator optimus, et antiquus antichristi inimicus; in eius manus pervenit sententia Brentiana, quam ubi perlegit, ambabus manibus est amplexus, imo etiam contra aliquos pios et doctos strenue et mordicus defendit.
Quod ubi ad meas aures perlatum esset, misi ad eum tuam responsionem, quam mihi dono dedisti; quam ubi diligenter perlegisset, ad me remisit, agens gratias primum tibi, qui tale scriptum evulgaveris, deinde mihi, quod ad aliquot dies ei
mutuo dederim: iam enim valedixit sententiae Brentianae, veritatem te authore amplexus.
Credo eum esse fere nonagenarium; quem nunquam vidi, nam procul a me abest: equitare minime potest, immo vix incedere.
In ecclesia cui praeest assidue concionatur.
Si conciones tuas Hieremianas in unum volumen redegeris, recte meo iudicio feceris.
De classe reginae et militibus Anglis scripsi ad nostrum Gvaltherum; item de literis quas ad me scripsit miser Burcherus etc.
Ante quatuor dies recepi literas a clarissimo C[antuariensi]. Summa earum haec est, ut diligenter omnibus quibus possim rationibus, (iis tamen clanculariis) disquiram, qui et quot sint in mea dioecesi, qui purae religioni non faveant, (puto eos suae perfidiae daturos poenas). Quod et sedulo faciam et quamprimum eos de Christi inimicis certiores reddam.
Hoc mi perplacet;
ex hoc enim colligo clarissimum C[antuariensem] verae religioni constanter velle adhaerescere.
Faxit deus!
Saluta meo nomine optimam tuam uxorem, filios, filias, nurus, generos, affines, Hallerum, Wolphium, Frisium, Collinum, Wickium, Pellicanum.
Meierum, Froschoueros etc.
Mea vos omnes.
Cum haec scripsissem, ecce evangelium ad me adfertur, crucem scilicet et candelabra in capella reginea esse comminuta et, ut quidam retulit, in cinerem redacta.
Abeat crux in malum crucem! Nimium diu illic perstitit piis id maximopere deplorantibus, papistis nescio quam spem inde concipientibus.
Praeterea pseudoepiscopi, qui sunt in turri Londinensi, propediem reddent rationem suae perfidiae; sic enim audio.
Vale, optime Bullingere.
Raptim  Ludhamiae  20. augusti 1562.
                                           Tuus Ioannes Parkhurstus, Nordovicensis.
Clarissimo viro d.
Henrico Bullingero.
Tiguri.
