<nr>[26127]</nr>
<ae>Georg Frölich an Bullinger</ae>
<od>[...], 2. Juli 1556</od>
<vo>Autograph: Zürich StA, E II 346, 418.(Siegel...)</vo>
<dr> <dr>
<re> </re>
<tx>S. D. Ad crebrum scribendi officium me proximis tuis, o
Bullingere, frater in domino charissime, hortatus es, nec scio,
cui vel malim vel cui lubentius gratificari velim quam tibi, si
quid argumenti letioris ad te scribendi haberem; adeo enim omnia
turbantur, adeo prępostere fiunt, ut fere stilus, nedum animus
a comprehendendis hominum iniquitatibus abhorreat. Quibus si aut
delectaris, quod non credo, aut certior esse vis, animum
adverte. Functus nunc sum offitio meo primum Norinbergę, deinde
Augustę, iam demum in aula (deo teste) quam potui fidelissime
diligentissimeque omnem lapidem movens, quomodo veritas et
iustitia tam in divinis quam prophanis rebus longe lateque
propagarentur, nec omnino defuit conatui aliquandiu progressus.
Sed quando opus perdurationi mandandum fuit, idipsum plerumque
imperfectum residit et collapsum est proh dolor. Princeps noster
elector bonam verę pietatis in fronte spem prębebat, Michael
Dillerus, aulicus contionator, haud minorem; sed postquam se
comertio et societati quorundam principum et Brenziorum
immisere, ne dicam coniuravere, totus rerum ordo pervertitur.
Clamant omnes atque vociferant contra dogma d. Zvinglii, viri
beatissimę memorię, neque contra hoc solum, sed contra
omneis(?) quantumvis pios ex Helvetiis ad nos transeuntes, plane
inscii verioris et syncerioris doctrinę, quodque absurdissimum
est, nolentes audire et informari de tematis controversiarum,
imo omnia colloquia et communicationes pias respuentes. Putant
fortassis isti se sat religiose egisse, si dicant: "Quod cum
illis cum conferendum est, qui a sancto d. Luthero iamdudum
dampnati sunt?" Verum mihi rem pensiculatius expendenti longe
alia fugiendi colloquii ratio, nimirum eo occurrit, quod partim
concordia nolint, partim vero de victoria eiusmodi certaminis
prorsus desperent; pudorem taceo, quo iamiam victi suffunduntur.
Accedit etiam vanę glorię ambitio, quę veritati etiam
manifestissimę reclamare audet. Coguntur porro miselli homines
fateri corporis et sanguinis Christi sumptionem nonnisi spiritu
aliter vel, ut quidam volunt, sacramentaliter fieri, nihilominus
nescio de qua corporali reali cruenta mox dicerem presentia
impudentissime rixantur. At missum hoc faciam. Aliud etenim et
peius quidem malum hoc malo est: coeunt fere omnes novi papatus
atletę in unum atque conspirant se neminem ex Helvetiis amplius
admissuros, admissos autem hinc pulsuros; tanta et tam
pręf[r]acta novi papatus invidia est et perfidia. Quomodo
igitur negotium religionis ubique in imperio nunc habeat,
facil[l]ime adparet: pii et docti quique odio et invidia
premuntur, op[p]robriis et calumniis afficiuntur, eiiciuntur, et
in locum sanctum scelestissimi, indoctissimi pessimique vitę
generis surrogantur. Valde igitur metuo, ne etiam Laurentius
Agricola noster propemodum exautoretur non considerato ipsum
tantis et vitę et doctrinę tum presidiis tum testimoniis esse
stipatum, quantis nemo alius retro centum annis. Observant,
adamant atque venerantur ipsum omneis totius civitatis viri
boni, interpellunt pro eo enixissime ipso abituro ruinam
ecclesię previdentes et prędicentes. Insuper publice fatentur
sese vigilantiorem, doctiorem et vitę sanctimonia clariorem
ecclesiasten nunquam habuisse. Atque si omnia totius civitatis
vota colligas, non inventurus es decem homines illi adversarios
eoque eos solum, qui crassum veterem papatum mordicitus adhuc
vel tenent vel ad novum adspirant. Inter quos scriba senatorius,
homo per omnia inhumanus atque protervus nomine Cunratus Lętus,
non stirpis meę, sed laniorum quorundam, primas tenet, qui
Laurentio hanc calumniam infixit ipsumque ad principem detulit.
Satis autem mirari nequeo, quod, cum isti scriba prius principi
exosissimus fuerit, cur nunc gratiam consequutus sit hoc
flagitioso facinore. Desino autem mirari, quando id genus
exemplorum in memoriam reduxero. Denique, ut finem materię
faciam, pre oculis video novum cum veteri papatu brevi coiturum.
Erinnes, alectones et megeras mille parituros. Seviunt antiqui,
novi vero debachantur in pietatis cultores.
^$De tutando et retinendo Laurentio nonnihil, pauxillum tamen
spei subst. Ego me Atlantem esse cuperem ad onus hoc
sustinendum; verum cum fere solus sim, qui partes ipsius nunc
publice foveat, vereor, ne succumbam. Conatus mei erunt robusti
adeoque ferventes, ut nihil mover etiam, si cum ipso in lutum
coniiciar. Propter porro veritatem quater prius de loco in locum
proscriptus atque bonis rebusque multis privatus sum. Quid
quinto futurum sit, tempus declarabit. Laboribus sane et annis
nunc plurimum exhaustus tranquillitatem et fixas sedes amo,
verum domini voluntas fiat, enimvero ęgre haudquaquam laturus
sum, si apud fratres Helvetios sepultus fuero; spero enim
spatiolum commorandi apud eos mihi patere.
^$Res imperii propter forte penuriam pecunię coguntur foris esse
tranquillę, mentes mehercle intus fervent et exulceratę sunt.
Cardinalis noster carnalis totus edidit apologiam in eos, qui
ipsum seductionis et proditionis arguunt. Quę nescio an ipsum
plus defendat an accuset. Apud principes nostros, ut video,
parum gratię cum suis istis larvis et neniis meretur.
^$Multa spes de futuris comitiis fuit; sed nunc in spongiam, ut
audio, reciderunt; meo iuditio protrahentur usque ad resumptas
belli vires. Turca prevalet in Hungaria, verum incertum est, an
hostili manu in Superiorem Pannoniam irruptionem facturus sit.
^$Saxones naturam mutarunt in ceram, qua animis multo molliores
sunt; dant operam venationi, potationi, arti sagittarię.
Interea aulici eorum colludunt cum papa et sacrificis
deglutientes ecclesiarum bona, imo tota monasteria, ut tandem
fiat una male fermentata massa, quemadmodum supra.
^$Erroris originem tuam lego, legi etiam apologiam tuam, heresim
plane inconvincibilem, quam Lutherani non solum formidant, sed
etiam exhorrescunt, cuius radios minus quam solis ipsius ferre
possunt nec tamen veritatem fateri audent. Quidam dicunt se
legisse, sibi autem non satisfacere, quidam tuos libros ipsis
interdictos esse, a Wittembergensi scola affirmant, ne forte
seducantur. O belli medius fidius theologi ad confirmandum et
defendendum sua non tam gnari quam ad refutandum aliena. Vale
decus nostrę ecclesię.
^$Calvini et Bernhardini apologias contra Saxones hic nullibi
invenio prostare; si tu precium a me receperis, velim ut coemas.
^$Brenzius, quadratus ille tribulator, de cęna inter cętera
scripsit Christum esse in pane ut in nucleo arborem, quę non
cernatur neque contrectetur, nil minus insit nucleo. O pulchrum
argumentum, attamen non omnino reiiciendum, si concesserit talem
etiam et eiusmodi in pane pręsentiam, quamvis ex nucleo
plantato arbor aliquando fiat, ex pane autem carnale corpus non
fiat, sed tantummodo nutriatur et vegetetur. Belle admodum
argutię.
^$Vale iterum et ora pro me. Ego deum optimum maximum pro
diurnitate vitę tuę efflictim oro. Sperabam nuper futurum, ut
institueretur colloquium de cęna, cui tu interesses; verum
leporum vota spem mihi irritam faciebant.
^$Dominos consules, archigrammateum totumque musarum chorum
nomine meo quam diligentissime ex animo salutabis.
^$2. iulii anno etc. 56. festinanter.
^$Relegere non possum.
^$Tuus G[eorgius] L[aetus].
<lz>[Adresse ...]: Dem erwürdigen und hochgelerten herren
Heinrich Bullinger, vorgeern</lz>
