<nr>[34066]</nr>
<ae>Charles de Jonvillers an Bullinger</ae>
<od>Genf, 3. Mai 1564.</od>
Zürich ZB, Ms
F 57, 130. / Orig.(Aut.)
S. Lugdunum profectus eram, cum perlatae sunt tuae, quas reversus accepi, vir clarissime, una cum illis, quas scripsit ad te Polonus, qui Lipsiae agit.
Ex
quibus gratissimum mihi fuit intelligere, quae de Trecio nostro et rebus aliis diligenter perscribit.
Eas nunc remitto, nec maturius potui ac tibi hoc nomine et
pro tuis ad me literis tanta humanitate scriptis maximas ago gratias.
Pergratum enim mihi fuit videre, quae tuis literis breviter complexus es. Illas legit d.
Beza et se Georgii Pauli librum contra d.
Calvinum (cuius mentionem facis) nondum vidisse dixit, neque etiam puto huc perlatum fuisse.
D. Beza tibi copiose de
omnibus scribet, de statu rerum Gallicarum, de valetudine adversa d.
Calvini et aliis, quae ideo praetermitto.
Faxit dominus, ut hostes cum suis consiliis
pudefiant.
Vestri stipendiarii vel ecclesiae vestrae alumni tres agunt apud hospitem illis gratum.
Coacti fuerunt initio praenumerare singuli aliquot coronatos,
ut fieri solet in hac urbe, alioque[-i?] eos non excepisset; itaque pecuniis destituti, quibus res sibi necessarias compararent, me rogarunt, ut sponderem ipsorum
nomine pro libris aliquot apud typographum, quod libenter feci.
Deinde, quia egebant quibusdam vestibus mutuo dedi Isaię Woggero duos coronatos et Ioanni
Rodolpho Bygel itidem; hoc illis denegare non potui, cum viderem rebus necessariis indigere.
Posthac tamen, si meum hoc studium vobis non probetur, non ero tam
facilis; nolim/nolem? enim esse nimium officiosus sine vestro consensu.
Itaque, vir praestantissime, hoc semel tibi et breviter significare volui, ut, quid hac
in re mihi faciendum sit in posterum primo quoque nuntio literis tuis praescribas; neque enim peccare in deteriorem partem velim.
Tuum ergo consilium expectabo.
Vale, vir clarissime.
Dominus tibi semper adsit, spiritu suo regat et labores tuos benedicat.
Budaeus frater te ex animo et reverenter salutat.
Genevae  5. nonas maii 1564.
Carolus Ionvillaeus tui observantissimus.
Clarissimo viro d.
Henricho Bullingero, ecclesiae Tigurinae fido pastori, plurimum mihi observando.
                                      Tiguri.
