<nr>[25112]</nr>
<ae>Philipp Gallicius an Bullinger</ae>
<od>Chur,  29. Juli 1555.</od>
<vo>ZÃ¼rich StA, E II 335, 2283.</vo>
Gr. I,  S.  410.

S.  Ago tibi gr[ati]as, quas mallem, si possem,
referre, quod tua opera filius noster Alexander usus est
stipendio Basileae et quod liberos meos istac transeuntes
tam benigne semper tractaris; reddat tibi dominus, boni
omnis remunerator. Literae Poloniae bona fide remitto hic,
ut vides; legimus omnes, gr[ati]as agimus deo, qui
filii sui regnum dilatare pergit fratresque nobis adiicere.
Quod Luterani nos, quos vocant Zvinglianos, odio habent et
maledictis prosequuntur, novum non est; ipse enim hic
expertus sum, quam abominentur nos. Pater Comander ex hoc
melius sperat mecumque iocatus dixit solenne esse malis
daemonibus, ut, cum cogantur exire ab hominibus, torqueant
eos acerbius. Sic auguratur ex istis intemperiis in
propinquo esse, ut succumbant carnivorae isti. Nova habemus
nulla, quae certo scribi possint. Die dominica erunt hic
comicia propter controversiam inter capitaneum nostrum et
vicarium in Valle [Tel]lina. Consul Ambrosius Martinus hodie
iussit nos te salutare; resalutat praetor noster Ioannes
Tschernerus, Pontisella, cum primis Comander. Ex Curia, die
29. iulii anni 1555.

Tuae humanitatis totus Gallicius.

Vere magno viro d. Heinrycho Bullingero, domino suo sibi
bonisque omnibus colendissimo.

