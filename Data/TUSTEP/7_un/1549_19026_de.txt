<nr>[19026]</nr>
<ae>Sebastian Schertlin an Bullinger</ae>
<od>Basel, 5. Februar 1549</od>
<vo>Autograph: Zürich StA, E II 335, 2130</vo>
<dr> </dr>
<re> </re>
<tx>
Würdiger unnd günstiger, lieber herr. Ich hab e[wer] schreibenn wol empfangen,
alles inhalts verstanden unnd den botten zufriden gestelt. Ich spür hierinnen
ewern vleiß und getrewe befürdernis, thw mich dero zum hochstenn bedancken unnd
will also ewerm, auch hern Bernharten, dess erlichenn mans, ratt und gutem
beduncken nachkomen und volgen.
^$Die heupter zu Basel erpieten sich von irer freiheit wegen wol anzuhalten unnd
von min wegen guts zu hanndlen.
^$Auch die gesanten dess konigs, denen schrib ich jetzunder, sich bei den 5 Orten
min sach zu miltern.
^$Unnd wann ich nun vergleit mag werden zu ..., verhoff ich, min sach sol gut
werden.
^$Wann dann ye also unmenschlich mit mir sol gehandelt werden, als ich mich nit
versehe, so hilfft mir doch, der himmel und erden erschaffen hat.
^$Ich wurde hoch gesucht, aber nit immediate ... gemeint, man will sechen, wie
waich ander leut seyen, wie mit inen ze handlen, und wann ich vertriben, dann
werden erst der Eidgnossen freihaiten disputiert etc.
^$Ich will mein verantwurtung auch schriftlichen thun unnd mag leiden, das dem
kaiser überschickt werde, will auch solicitieren, das die von Basel von mir
schriben und sagen, ob ich mich wol oder übel halte. Ich will auch uß der
Eidgnosschafft nichts tätlichs handlen und habs auch nit gethon.
^$Mein konig ist von mir jetzt zum offtermals angemant, mit den Eidgnossen
confederacion zu ernewern; warumb ers differiert, nescimus. Aber Engeland halb
sol er bald mit guten racionibus angelangt werden etc. mit vleiß.
Hiemit den gnaden gotts bevolhen. Die andern brief bitt ich an ir ort zuordnen
zu lassen.
^$Datum Basel den 5. Februarij anno 49.
</tx>
<un>Ewer gantz gutwilliger S[ebastian] Schertlin subscripsit.</un>
<lz>[Adresse:] Dem würdigenn und wolgelerten hern magister Henrichen Bullinger,
pfarhern zuͦ Zürich, meinem günstigen hern unnd vertrauten freünt.</lz>
