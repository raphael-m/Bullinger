<nr>[18151]</nr>
<ae>Bullinger an Hans Franz Nägeli</ae>
<od>Zürich, 9. Juli 1548</od>
<vo>Autograph: Zürich StA, E II 338 1444 (Siegel....)</vo>
<dr>Ungedruckt</dr>
<re>Regest</re>
<tx>Edler, frommer, erenvester, fürsichtiger und wyser,
gnediger, lieber herr, min gantz willig dienst syend ü(wer)
w(eisheit) bevoran bereit<f1>bevoran bereit: vorab entboten.<fe>. Demnach gott, der waarhafft und
grächt, die rychstett übel an lyb und guͦtt gestrafft, ist
doch dasselbig alles traglich gägen dem, das innen diser
zytt begegnet von den pfaffen und von aller pfaffen schutz
und schirm dem keyser und römischen könig, welche dise zytt
alle stend und stett des rychs mitt einer formm des
gloubens, die by etlichen alls ein reformation und
verbesserung dargäben und gerümpt wirt, imm grund aber
anders nütt ist dann das schantliche abgöttische bapstumb,
beschwarend, zuͦ großer pyn irer conscientzen und zuo
verderbung irer seelen, da die armen lütt so kleinmütig, das
sy nitt ee den todt inen dann ein solich verfürisch, ellend
läben erwöllend, und naͤmend deßhalb allenthalben an die
formm des keyserischen gloubens, darin sy zur mäß, anbaͤtung
des sacraments, haltung der bilderen, zuͦ den vigilien und
thodten raͤcht, zuͦ bychten und anderen verkerten dingen
getrungen werdent; dann der keyser nitt nun mitt troͤwen,
sunder auch mitt schicken der kriegslüten handlet. Habend
also kundschafft, das die stett meerteyls genodttränge
vilgedachte formm des ungloubens angenommen habend, alein
söllend nach überig sin Straßburg, Constantz, Lindow, die
saxischen und Seestett<f1>Hansestädte.<fe>. Under den fürsten söllend ouch alein
überig sin margraff Hans von Brandenburg, herzog Wolffgang
von Zweybrüggen, Wirtenberg etc. Der gefangen herzog von
Saxen hat sin antwort uff den abend Petri und Pauli gäben
den zweyen churfürsten Pfaltz und margraff Jochimen, das er
by sinem glouben verharren, die keiserliche form (die man
nempt das Interim) nicht annemmen wölle; der lieb stande in
des keysers hand, die seel befälche er gott in sin hand,
darum er großer ungnaden von dem keyser gewaͤrtig ist. Die
von Nürenberg haben dem keyser geantwort, si begaͤrind alein
noch 3 monat, in denen si sich mitt anschickung des
Interims, uff das kein unruͦw von dem gmeinen man infalle,
komlich richten moͤgind. Mit Ulm ist es ouch nütt
bestaͤndigs. Memmingen, Kämpten, Jßnii, Bibrach und alle
andere der gelichen stett sind dahin; Augspurg hat es des
26. iunii angenommen; diser wuchen aber wirdt ir cardinal,
der bischoff, ingesetzt wie von allter har. Es werdend ouch
hin und har die kilchen widerumb gewycht, und ist große
froͤwd und großer jubel by pfaffen und münchen. In dem allem
fallend an ettlichen orten ouch die kilchendiener dahin,
insonders in der Obren Pfaltz; dargägen bliben vil mitt
gottes hilff standhafft, wöllend das Interim nitt anemmen,
verlassend, was sy habend, und züchend in das ellend. Der
keyser hatt ouch befolen und gebotten der statt Hall inn
Schwaben, das sy iren bredikanten Joannem Brentium vachen
und gen Augspurg fuͤren soͤltend, und so der prediger
entrunnen, hatt er inen etlich knecht in die statt zuͦ
raach glegt etc. Also hab ich schryben von Constantz. Also
ist diser tagen allhar gen Zürich kummen deren von Augspurg
forderister predicant Wolffgangus Musculus, ein traͤfflich
glerter man, als er im rych gewaͤst, trüw und redlich. Es
ist kummen Paulus Raßdorffer, predicant zuͦ Memmingen, und
als ich bericht wirdt, rüstend sich ouch andere eerenlütt,
in das ellend zuͦ ziechen und dem grewel zuͦ
entfliechen, und ist warlich ein groß jamer und ellend etc.
^$Sämlichs alles schryb ich üwer wyßheit gantz guͦter
christenlicher meinung zuͦ alls einem libhabenden
evangelischer warheit, der sich ouch bißhar erzöugt hat trüw
in schirmen und fürderung warer religion, mitt trungenlicher
pitt, umb gotts willen dise schwerre sach und das jamer und
ellende armer vertribner lütten umb der warheit willen üch
laßen zuͦ hertzen gan, danethin ouch verhälffen und radten
in der erlichen und christenlichen statt Bern, das den armen
verjagten trost begegnen möge. Es hat die loblich stat Bern
vil kilchen, bedarff der kilchendieneren vil, da sy den
vertribnen des herren Christi und der kilchen dieneren
möchte ze hilff kummen. Will hiemitt denocht ouch nitt daran
sin, das yemand werde angenommen, der unser religion nitt
ist und sich nitt vorhin begäbe, nach allgemeiner statt
ordnung und loblicher disputation ze leeren, hallten und
predigen; hab ouch mitt H. Musculo hiervon geredt und inn
rächtgeschaffen funden. Doch weist ü(wer) w(yßheit) h. Hans
Haller sinen halb baas zuͦ berichten. Ich bin fast frow,
das ein sölicher frommer, träfflich gelerter man, deß sich
ein gantz land fröwen mag, zuͦ uns in die eydgnoschafft
den Hispaniern uß den henden endrunnen ist. Er ist zuͦ
profitieren, laͤsen, in truck zuͦ schriben, zuͦ
disputieren und predigen, alls der viler sprachen bericht
ist, zuͦ gebruchen. Bitt umb gottes willen, ir lassind inn
und andere arme ü(wer) w(yßheit) bevolhen sin, inen zuͦ
Bernn das best zuͦ reden. Es wölle ü(wer) w(yßheit) mich
ouch gschrifftlich (wo jenen möglich) berichten, was trosts
ich den ellenden und verjagten üwern und der loblichen statt
Bern halben gäben möge; dann ich mich ouch alles trosts und
guͦten miner gnädigen herren von Zürych halb versich, das
sy nach irem vermögen gern das best thuͦn, radten und
hälffen werdint. Vertruw zuͦ gott, er werde glichs ouch in
üwer hertz gäben. Hiemitt bevilch ich ü(wer) w(yßheit) sampt
der loblichen statt Bern und allen frommen in den schirmm
gottes; der wölle uns alle in der eydgnoschafft trüwlich
behuͤten vor so schwerrem fall und grewlicher tyranny.
^$Es gruͤssen ü(wer) w(yßheit) min gnedig herren beide
burgermeister H. Hab und H. Lavater, mit welcher vorwüssen
ich disen brieff geschriben hab.
<odtx>Datum Zürych des 9. iulii anno 1548.</odtx>
<un>Ü(wer) w(yßheit) alle zyt williger H(einrych)
B(ullinger).
</un>
<lz>[Adresse] An H. schuldheyssen Nägeli zuͦ Bern von der
vertribnen wägen uß Schwaben durch das Interim.</lz>
