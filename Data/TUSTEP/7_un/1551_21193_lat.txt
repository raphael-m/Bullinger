<nr>[21193]</nr>
<ae>Johannes Utenhove an Bullinger</ae>
<od>London, 14. August 1551.</od>
<vo>Zürich StA, E II 369, 109.</vo>
Zur.lett. III, S. 588f.
Ep.Tig. III, S. 382f.
Orig. (Aut.)
S. P.  Ante menses quatuor commiseram cuidam fratri literas,
quas tibi tradendas susceperat; verum ille eas multo post
(nescio quid prętexens) remisit, quas tamen hactenus apud
me servavi ideo, ut illas per occasionem, quanquam alioqui
veteres, ad te mitterem, quo hoc saltem testimonium mei in
te animi haberes ac me in tanto silentio tui immemorem
fuisse non prorsus existimares. Iam vero illas ipsas ad te
mitto literas, ut cognoscas, quam catastrophen negotium d .
Hoperi tandem sortitum fuerit. Diu haud dubie hęsitavit
animus, an hęc mihi scribenda essent de homine mihi multo
amicissimo. Verum cum animo revolverem lapsus et prophetarum
et apostolorum sacris literis ad perpetuam hominum memoriam
non temere esse proditos, omnem protinus hęsitationem
excussi nihil dubitans, quin tu (quę tua est pietas et
prudentia) christiane sis laturus fratris infirmitatem
eumque ex hac occasione sui officii admoniturus, si opere
precium videretur. Ego interim nihil dubito, quin hic casus
in bonum ecclesię tandem sit cessurus; solemus enim
eiusmodi rationibus nos ipsi melius novisse animasque
nostras deo magis humiliare ac etiamnum proximorum
ministerio accommodiores ęquabilioresque reddi. Et sane
d.
Hoperus adeo fideliter diligenterque iam versatur in suo
ministerio, ut merito omnes pii exhilarescant. Cętera
facile cognosces ex eo, qui has defert; ipse enim penitius
(uti arbitror) spectata habet omnia ipsius Hoperi negotia
quam nos, cum ipse Glocestrię fuerit ac Oxonię non ita
inde procul aliquamdiu habitaverit. Ex eodem intelliges
ecclesię atque adeo regni huius statum. Quamobrem finem
scribendi nunc faciam nihil ambigens, quin Martinus noster
nostrarum etiam rerum te iam faciat certiorem.
Cum ante biennium isthinc rediissem Argentinam, Ioannes
Burcherus dedit mihi frustum cuiusdam libi gustandum, libi
inquam, quod ipse dicebat sibi Tiguro a quodam amico missum
fuisse, quale ego mihi proximis paschatis nundinis
Francfordiensibus cuperem transmitti et rogo te, ut mihi
eiusmodi unum, quod non sit nimis multis speciebus conditum,
isthic compares Francofordiamque ad ędes Adriani Edingi
transmittas indicato pręcio, quod ego hic Stomphio aut
Francofordię, cui voles, reddendum curavero, quo nomine
feceris mihi rem multo gratissimam. Si ego vicissim hic tibi
uspiam possim commodare aut gratificari, invenies me semper
paratissimum. Saluta mihi quaeso omnes fratres, quorum in
alteris memini literis, ac bene vale in domino, mi domine
mihi perpetuo observande, cui ego ministerium tuum cum tota
familia commendo ex animo. Londini  14. augusti 1551.
Tuus ut suus Io[annes] Utenhovius.
Clarissimo viro d. Heynricho Bullingero.
         Tiguri.
