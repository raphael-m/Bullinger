<nr>[21080]</nr>
<ae>Graf Georg von Württemberg an Bullinger</ae>
<od>Basel, 8. April 1551.</od>
<vo>Zürich StA, E II 363, 117.</vo>
Orig. mit aut. Unterschrift.
Georg, grave zu Würtemberg unnd zu Mümpelgart etc.
Unnsern grus zuvor, lieber besonder, euwer ehest an uns
beschehen schreiben haben wir mit gnädigem willen
entpfangen. Geben euch gnädiglich hierauff zu vernemmen,
erstlich das an dem verlauffen der Mägdenburgischen knecht,
so vorlangst beschehen, die obristen und hauptleüt, wie wir
bericht, onschuldig. Versehen uns, die sach nitt so gar böß
geschaffen sein, auch inn kurtzem bessere neuwe zeittung zue
erfaren.
Am anderen ir uns der ainigkait des glaubens inn Engellandt
zuschreiben; ist solichs nitt allain gern zu hören, sonder
vyl mher von gantzem hertzen zu freuwen, das das hailig
evangelium und heilsam wort gottes sich nitt gar
undertrucken, sonder an andern orten, da die danckbarkait
villicht grösser dann bey uns Teutschen, frucht pringen und
angenomen werden will. Der allmechtig gott der welle uns bey
seiner erkantnüs und warem glauben bitz zu einem seligen end
bestendiglich erhaltten etc.
Das der Türck so gewaltigen angriff inn Sibenbürgen gethan
und vyl gefengklich hinweg gefürt haben soll, achten wir ine
wol ettwas, doch nitt so grewlich außgericht haben. Der
grave von Arch ist mitt ettlich vendlin knechten inn das
Ungerlandt zu ziehen abgeferttigt.
Das aber der kaiser sampt dem printzen, seinem son, des
conciliums zu Trient halber zu Augspurg verharren sollem,
werden wir glaublichen bericht, das gemelter printz sein
reiß in Hispanien fürnem und inn kurtzem zu Augspurg
verrucken soll. Wie ir auch inn euwerm schreiben anhencken,
das Ferdinandus dem konnig von Franckreich Parma soll
ubergeben haben, ist nhun mher malen uns zugeschriben
worden, also, das ettwas daran sein werde, wol zu glauben
ist.
Welchermassen es umb die von Costantz stand, auch wohin sie
des glaubens halber trungenlich gewisen werden, haben wir
vom Bersio unnd andern vernomen. Warlich, es ist wol ein
mittleiden solchen ires schweren zwangs halben mit inen zu
haben, für sie zu pitten, auch ein exempel davon zu nemen,
und zu erbarmen ist, das die gute leüth so hilffloß sollen
nun ein lange zeit sein und pleiben etc.
Solches haben wir euch gnädiger mainung nitt wollen bergenn.
Datum Basel den 8ten aprilis anno etc. 51.
G[eorg] g[rave] z[u] Wyrttemberg etc.
Dem wolgelerten unserm lieben besondern Hainrich Bullinger,
predigern zu Zürch.
