<nr>[27029]</nr>
<ae>Johannes Calvin an Bullinger</ae>
<od>Genf, 17. Februar 1557</od>
<vo>Autograph: Zürich StA, E II 368, 30.(Siegel...)</vo>
<dr>Ep. Calv. 2597 (XVI, 412f)<dr>
<re> </re>
<tx>S. Quoniam a Macarii nostri reditu nihil ist hinc vel
literis vel literis vel rumore allatum est, hunc nuncium
vehementer gavisus fui mihi commode esse oblatum, per quem
aliquid abs te elicerem, si ita feret tua commoditas. Ex tanto
silentio coniicimus nihil fuisse actum. Cur autem cessare
visum sit, nobis difficile est suspicari. Nuper vicini nostri
atrocius minati sunt nobis, quam ut probabile sit diu quietos
et pacatos fore. Nullę iam literę nisi contumeliis
terroribusque refertę. Quia vero nostros longior mora iam
anxios tenet, et novaę istę punctiones accedunt, te, frater
venerande, etiam atque etiam rogatum velim ut mihi significes
quid inter se consultaverint tres urbes, quid deinde sint
expertę, quo res sit in statu, quis sperandus exitus et
quousque protrahetur actio. Pluribus non est opus apud te.
Solum tibi curę erit ne vacuus ad nos hic nuncius redeat,
quem libro nondum absoluto oneravi, non ut tibi gravis sit ac
molesta lectio, sed ut videas quantum sit ocii nostris
typographis, quibus vacat hęc edere: simul etiam ut discat D.
Petrus Martyr, ubi meos abortus in lucem trahi videt, maturos
foetus emittere.
^$Quando ad nos venturi sitis nescio: venturos quidem persuasus
sum, et iam appropinquat tempus, nisi forte in Aprilem
differre libeat. Sed eum mensem elabi nolim. Tunc etiam
aliquid ex nundinis habebimus de quo inter nos deliberandum
erit. Vale, ornatissime vir et frater mihi honorande. Collegę
mei et reliqui amici te plurimum salutant. Tu vicissim tuis
symmystis plurimam salutem dices. Dominus vos omnes tueatur
regat ac sustineat.
<odtx>Genevę 17. Februarii 1557.</odtx>
^$Ioannes Calvinus tuus.
<lz>[Adresse ...]: Eximio Christi ministro D. henricho
Bullingero ecclesię Tigurinę pastori fidelissimo fratri et
symmystę colendissimo.</lz>
