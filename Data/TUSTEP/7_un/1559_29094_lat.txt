<nr>[29094]</nr>
<ae>Matthieu Coignet an Bullinger</ae>
<od>Baden, 22. Juni (1559).</od>
<vo>Zürich StA, E II 368, 475ff.
/ Orig.(Aut.)
S.Constitueram te videre et colloqui; sed multa impediverunt.
Id brevi fiet, spero, filium commendo, et quando hospes voluerit pecuniam, statim mittetur.
Sunt in Hispania persequutiones, in Flandria et in Gallia.
Multi ambiunt legationem imperatoris et statuum nomine ad regem et permiserunt electionem imperatori.
Volebant articulum religionis et concilium reiici; verum Protestantes dederunt conditiones, quas aegre imperator tulit; eę sunt oblate Caesari tertia iunii 1559:
Quod concilium generale christianum et neutri parti favens in Germania celebretur.
Quod illud a Caesare, non a papa indicetur.
Quod papa in eo non sit praeses aut iudex, sed tanquam pars concilii decretis subiiciatur.
Quod papa archiepiscopos, episcopos et praelates iuramentorum obligatione liberet, ut possint suam libere sententiam proferre.
Quod sacra prophetica et apostolicqua scriptura in concilio iudex sit, non hominum doctrina.
Quod doctores statuum Augustanae confessionis, qui ad concilium destinabuntur, non solum in eo audiantur, sed habeant etiam voces decisivas et non solum in personis, sed et in confessionibus et votis securam et liberam facultatem inveniant.
Quod voces dicisivae non a pluralitate vim accipiant, ut fieri solet in rebus politicis, sed decisionum summaria colligantur, quae post   secundum dei verbum directa concludantur.
Quod acta Tridentini concilii irrita sint, quia parte altera non audita nec, ut promissum fuerat, celebratum sit.
Si in hoc concilio super articulis religionis concordia et unanimitas iniri non possit, quod Passaviensia decreta et pax Augustana anno 1551 in causa religionis ab utraque parte in posterum retineri et observari debeant.
Legatio, quam Lubeca Hamburgum rex Poloniae et elector Saxoniae ad regem Moscaviae destinaverant, reversa est et pro pace durissimas conditiones seu bellum renunciavit.
Petitionis precipuae a Moscovita propositae summa fuit, quod voluerit propugnacula Lituoniensibus erepta antea et nuper rursus a se ablata sibi integra restitui neque contra se munitionem fieri vel ad tuendos fines propugnaculum erigi.
Sunt hae conditiones vicinis intolerabiles.
Itaque ipsi de profligando hoste barbaro cogitare
incipiunt; conferre tamen auxilii quidquam Lituoniensibus negant propter incredibilem ignaviam et animorum abiectionem, quam in hoc bello prodiderunt.
Ideo, quaecunque illi praesidii obiicere hosti statuunt, eo per suos ipsi expedient.
Ad alias Maritimas Civitates omnes miserunt hae, quas antea posui, ut illas in societatem belli trahant propterea, quod ob commerciorum opportunitatem ad omnes videatur hoc spectare periculum, quod Lubeco et Hamburgo impendet.
Ab illis tamen hactenus responsi
nihil tulerunt; sed res in conventum Urbium maritimarum ad calendas iulias Braniae indicendum reiecta est, ubi et alia plura de ruptis a Angliae rege foederibus et veteribus conservandis privilegiis et de instaurando inter se priore foedere ac aliis ad Oceanum eique accolentes liberas urbes pertinentibus rebus tractabuntur.
Est apud illas Angliae rex in summam adductus invidiam, quod is illis ea privillegia, quae  a maioribus regis acceperant et usi fuerant hactenus, sine ulla causae cognitione
ademerit, et licet Anglica respublica ad ipsius curam amplius non pertineat, tamen, quia author extitit eorum infringendorum, quo tempore summa regni penes eum constitit, et simile in ipsas commiserit in Flandria sua, omnia consilia in id nunc explicare decreverunt, ut et adempta tam in Anglia quam in Flandria recuperent et ne deinceps in his, quae a maioribus legitimae acceperant, vis eis fiat . . . . . . . . . . . . . . . . . . . . . .  reddunt plausibilem omnibus vicinis principibus
Pomeranis, Mehelburgensibus, Brunsvicensibus, item et regi Daniae, quod a se maxime pertinere arbitrantur commercia subditis suis relinqui libera, cum illis benefficiis, quibus maiores usi sunt.
Igitur ad eam diem non Urbes tantum Maritimae, sed quicunque status sunt, quorum provinciae mare accolunt, consilium suum et opem ad eam deliberationem conferent.
Rex Daniae et dux de Holstein bellum acre movent habitatoribus Dietmer [Dithmarschen].
Salutabis amicos meo nomine.
Bene vale.
Bad[enae] 22a mensis iunii.
                                                         Tuus.
(Von a.Hd.:)  Domino Henrico Bulling[ero].
^$Tiguri.
