<nr>[26119]</nr>
<ae>Philipp Gallicius an Bullinger</ae>
<od>Chur, 8. Juni 1556</od>
<vo>Autograph: Zürich StA, E II 365, 611.(Siegel...)</vo>
<dr>Gr. I, S. 446ff.<dr>
<re> </re>
<tx>S. Quid hic sit actum in nundinis, his paucis accipe. Der
münch, von dem ich eüwerer erwirdi geschriben han, er solt yetz
disen märckt hie sin zuͦ disputieren, ist nit kommen, sonder hin
und weggangen; mügend nit wissen wohin. Es sindt wol die
fürnämsten im Veltlin herkommen, hand für in ghandlet vor
unseren herren den Dryen Pünthen, wellichen wir ouch gepürliche
antwurt gebend hand. Si hand stetz pegert, man solle mit dem
münchen im Veltlin disputieren; wir aber hand vermaint, er sölle
herkommen. Also hand unser herren obgemelt angesehen, er sölle
noch hüt by tag her gen Chur kommen von hinnen bis z'sant Johans
tag, und sollend die potestet zuͦ im grifen und in herfueren;
keme er aber nit in der zit, sölle im hinfürter verpotten sin
der Pünten land und sich nienen me befinden lassen in der Dryen
Pünten bit; wo er sich aber finden ließ in unseren bieten, solle
man in gfänglich annemmen und heher gen Chur füeren. Die für in
geredt, hand im sicher glait begert, im und anderen doctoribus,
die er mit im uß Italia pringen werdt. Wir sind ouch für
d'herren gangen und hand drungenlich betten, das man inen glaid
zuͦsage. Unser herren aber hand beschlossen und geantwurt: wie
er sich erbotten hatt zuͦ disputieren, solle er kommen und mit
im, wer da welle disputieren. Welend si, das kainem gwalt oder
unrecht beschehe; haltend und schaffend, er sölle sich solches
zuͦsagens genüegen. Hieruff wissend wir nit, ob er kommen werde
oder nit; müessend also warten bis sant Johans tag. Ich mag
nicht glouben, das er herkomme; dan si sagend, er sye sonst
indoctior monacho, aber überuß fräch und unverschampt, wie ain
münch sin soll. Darnach hand die rychsten im Veltlin vilfaltig
ghandlet vor den herren, das man die talienischen predicanten uß
dem Veltlin verjage; wir aber hand d'sach erobret und erlangt,
das si noch bliben mügendt. Sich aber, wie beschißt der tüfel
sich selbs! Er hat alles versuͦcht, das er die evangelischen
prediger uß dem Veltlin pringe, und hatt aber gemacht, als ich
hoff, das khain münch mer in das Veltlin kommen werde.
^$Ich mag mich nit überheben, muͦß eüch diß ouch schriben, das
mir gester erwirdig lüt erzelt handt, der masen das irs glouben
sondt. Es ist im Veltlin ain sect fast wie die widertoufer; doch
sind si bäpstler. Werdent genent die Gaisler; dan si sich selber
gaislend und schlahendt. Hand under ynen dise regel, das sy
ainandren bichten sollend alles, das si thuͦnd und gedenckend,
das si geren thuͦn weltendt. Yer prior ist ain doctor der
rechten, sonst ain kybigs mendli, wie ich mermalen mit im redend
befunden han. Diser obrer und prior hat ynen picht ghört; ist
also sin knecht, den er im hus by im hat, für in ouch kommen und
hat gepichtet; dan er ouch des gloubens und ordens ist. Wie er
nun bichtet, hatt im der bichtvatter gseit: "Du hast bichtet und
nur gseit, was du thon heyest mit den wercken; muͦst aber ouch
sagen, was du sinnest und geren tetest". Der knecht aber hatt
sich fast gewidret desses und betten, er solle in des erlassen.
Der bichtvatter hat in beschworen by Got und yerer regel er
solle sgaen. Do hatt diser, als ainer der die regel wol halten
welle, geseit: "Erwirdiger vatter und her, ich sinne offt, wie
ich gern welte by eüwerer frowen ligen". Do hat der bichtvatter
laid darab gethon und den knecht des tags uß dem hus thon.
Vergebe mir eüwer erwirdi, das ich solches mit eüch rede; yedoch
muͦß man wissen, quomodo menciatur inquitas sibi.
^$Vernemmend ouch das: die Fünff Ort hand unsren herren ain
brieff zuͦgeschriben, allen Dryen Pünthen, und betten, das si
kainen Locarner in den Pünthen wonen lassend; wo sis aber thuͦn
weltend, sollend wir si wissen lassen, wen ain puntztag were;
wellend si selber kommen für all Dry Pünt und das begeren.
Anderst wais ich dißmal nüt zuͦ schreiben. Gott erhalt eüwer
wirdi, all gelert, from männer by eüch und eüwer herren und
landschafft und gebe inen hertz und fraidigkhait in sinem sun
Jesu Christo, amen.
^$Ex Curia, die 8. Iunii 1556.
^$Tuae humanitatis totus Philippus Gallicius.
<lz>[Adresse ...]:Vere magno viro D. Heinrycho Bullingero, bonis
omnibus colendissimo. Zürich.</lz>
