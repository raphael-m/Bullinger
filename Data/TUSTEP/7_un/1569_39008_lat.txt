<nr>[39008]</nr>
<ae>Tobias Egli an Bullinger.</ae>
<od>Chur, 15. Januar 1569.</od>
<vo>Zürich StA, E II 376, 163. / Orig. (Aut.)</vo>
Gr. III,  142. Exc.
S.  Moneor a d. Francisco Bonetto adesse quosdam, qui per
Tigurum Genevam contendere cupiant, quibus etiam, si velim,
literas ad te rectissime dare possim. Mitto igitur, quae
nudiustertius a d. Lentulo nostro accepi Clavenna, qui
humanissime reverentiam tuam salutat. His subiungo legatum
nostrum regium (ut ipse de se spargit) magno in dolore esse,
quod in aula regia Luteranismi sit accusatus; at quietus
esse facillime posset, cum nonnisi vescendi quaelibet
libertate evangelium profiteatur. Fucum talem non frustra
facit, cum eodem sub praetextu foedus Gallicum non ita
pridem sit renovatum. Existimant multi novum nunc militem in
comitiis petiturum, imo totum regimen. Certi tamen nihil
affirmo, cum nondum domini Rhaeti discesserint. Hoc autem
certissime exploratumque firmiter est: omnia in
distribuendis muniis venalia fuisse et vilissimis quibusvis
dignitates non mediocres cessisse. Optime tamen factum, quod
d. Rodolphus a Salicibus in ducem, Petrum vero Gulerum in
vicarium Vallis Telinae elegerunt; ambo enim viri sunt
integerrimi et sanae religionis acerrimi propugnatores, nec
inulti mansissent monachi nostri in crudelitate perpetrata,
si tales Valletelinenses habuissent moderatores. Quid tamen
de iis decernatur, hoc ipso momento audiemus brevi.    -
 Fertur apud nos Argentinę lustrationem fieri ingentis
exercitus, ducem etiam Christophorum Wirtenbergensem diem
suum obiisse et filium minime Luteranum post se reliquisse,
qui utopium Brentium non per omnia sit auditurus.    -
Plurii praetor quidam cum familia sua peste obiit culpa (ut
credunt) cuiusdam vectoris. Nuper civis quidam noster
Mediolani fuit talemque tragediam se spectasse affirmat:
doctor quidam adeo vere doctus, iuvenis adhuc, religionis
Lutheranae (ut appellant) nomine accusatus diuque in
vinculis retentus tandem suspendio dignus iudicatus est.
Sententia autem fuit lata, ut caudae equinae alligatus
traheretur ad patibulum; exoratus tamen ductus, non tractus
fuit. Semi autem strangulatus cum deficere recusasset, lento
igne tostus fuit tandemque canibus dilacerandus expositus.
Constans fuit in vera fide et monacis iustum dei iudicium
extremo etiam spiritu praenunciavit. Haec autem omnia vidit
et audivit quidam e numero civium nostrorum. Hisce amplitudo
tua valeat et salva sit aeternum. Ocyus  Curiae 1569. 15.
ianuarii.
Tuae dominationi subiectissimus servulus
Thobias Iconius.
Amplissimo viro d. m. Hennrycho Bullingero, ecclesiae
Tigurinae antistiti clarissimo et primario, domino suo
aeternum colendissimo.
Ann h. pfarrer zuͦ Zürch zum Grosen Münster.
