<nr>[34051]</nr>
<ae>Johannes Haller an Bullinger</ae>
<od>Bern, 6. April 1564.</od>
<vo>Zürich StA, E II 370a, 323. / Orig.(Aut.)</vo>
S. Accepi tua, quae misisti, omnia et ago tibi pro his ingentes gratias.
Quae de concilii actis, legi et postea dedi domino a Mülinen; monui etiam, ut, si quid
respondere vellet, ad me mittat; sed nihildum misit.
Quae de Sabaudici legati apud nos actis scribis, indicavi d.
Steigero; is mihi retulit eadem istum legatum
hic quoque proposuisse et indicasse nostris, quod de hac iniuria apud omnes Helvetiorum pagos conqueri velit.
Nostri arbitrantur rem esse fictam; interea in
medio relinquunt.
Genevenses se satis purgare poterunt, si sint innocentes.
A nostris autem praeter omnem expectationem de novo denuo impetravit, ut conventus
utriusque partis Neoduni ad calendas maii concessus et institutus sit; agetur ibi de religione restituendorum et de Glaronensibus.
Utinam, si pax fieri possit,
Genevenses se ei quoque accommodent; alioqui vereor, ne grave tandem bellum sibi et nobis sint conciliaturi.
Ex Gallia porro nunc nihil habemus, nisi quod rex
certo nunciatur Lugdunum venturus; id quare futurum sit, varie a multis exponitur.
Faxit dominus, ne quid mali secum afferat! Ex Germania nihil habemus
mercatoribus nostris ex nundinis Franck[ofordensibus] nondum reversis.
Tu si quid inde aut ex Anglia acceperis, impertias nobis quoque, obsecro.
Caeterum his diebus domino Steigero biennis consulatus sui completo Negelinus iterum successit.
D. Nicolaus Diesbachius, compater et amicus summus noster,
iterum ad diacosios et crastina mox veteri suo loco in senatu restitutus est cum summa bonorum omnium congratulatione; lecti sunt praeterea de novo in senatum
d.
Albertus ab Erlach, Germanus Gentsch et Ioannes Müller.
      Literas Fabritii et comitis Martinengi tibi remitto et ago gratias; simul etiam remitto
axiomata illa Tubingensia, cuius sane theologię perplexitatem ego intelligere nequeo.
Neque enim vel in scripturis vel in patribus talem confusionem invenio;
quae modo aiunt, mox negant et Christo triplex corpus tribuunt ex eoque Geryona quendam tricorporeum constituunt.
Dominus misereatur huius coecitatis et
veritatem suam simplicem universo orbi manifestet. Amen.
Brentii librum nondum vidi nec cupio videre; venter enim et universa intestina mihi dolent, quoties eiusmodi lego.
Gratum tamen fuit, quod ista ad me miseris,
ut possem monstrare hic, qui de gynęis istis tanquam Bernatibus gloriantur.
D. Hallerus, cui post prius infortunium aliud adhuc non minus grave accidit, sicut ex fratre meo cognosces, te salutat; patienter omnia suscipit.
Salutant te
quoque d.
Steigerus, Diesbachius, socer, uxor, fratres denique et amici omnes.
Salvi sint uxor, filii, filię generique omnes.
Dominus nos custodiat ab omni
malo teque inprimis nobis quam diutissime servet incolumem.
Amen.
Bernae  6. aprilis 1564.
I[ohannes] Hallerus tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
