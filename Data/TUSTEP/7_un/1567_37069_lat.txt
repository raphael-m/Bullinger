<nr>[37069]</nr>
<ae>Christoph Thretius an Bullinger</ae>
<od>Baden, 8. August 1567.</od>
<vo>ZÃ¼rich StA, E II 367, 389.</vo>
Wotschke, S. 283.
S. et G. per Iesum Christum, dominum nostrum, ac mei
diligentem commendationem.
Ago tibi gratias, pater colendissime, quo Iohannem Miscovium
ad nos invisendos miseris, simulque peto, ne aegre feras,
quod diutius a nobis fuit hic detentus. Mitto ad te scriptum
d. Vireti adversus censuram illam Heshusianam et remitto
epistolam tuam apud Anglos impressam, quam ego descripsi
propterea, quod doctissime et accurate est scripta. Caeterum
literae, quas ego Geneva accepi, continent quaedam, quae
mihi negocium facessunt et molestia me non levi afficiunt.
Fit enim mihi calumnia quaedam ab homine Italo non vulgari,
qua in re consilium et auxilium tuum implorare me necessitas
cogit. Proinde relinquendae mihi sunt termae et postponenda
valetudo mea, ut bonis et piis viris satisfacere et meam
existimationem apud eos tueri possim. Itaque die lunae vel
Martis ad summum decrevi venire ad vos, ut hoc agam, quod
dico, tum eo absoluto literas a vobis in Poloniam petam et
commoratis paucis admodum diebus vobis valedicam et, ut mihi
praesagit animus, non longum vale, multo minus aeternum.
Interea tu felicissime vivas cum filiabus tuis, virginibus
lectissimis, quas saluto plurimum meque commendatum
habeas.
Dat. Badenis  8. augusti 1567.
Addictissimus ac tui observantissimus
Christophorus Thretius.
Clarissimo pietate atque omni [virtute or]natissimo d.
Henrico [Bullingero] seniori, Tigurinae ecclesiae [pastori
fidelis]simo, suo domino et patri
[colendissi]mo.
Tiguri.
