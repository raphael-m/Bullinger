<nr>[28046]</nr>
<ae>Girolamo Zanchi an Bullinger</ae>
<od>Straßburg, 8. März 1558</od>
<vo>Zürich StA, E II 356, 573ff. / Orig. (Aut.)</vo>
<dr>Druck?</dr>
<re>Regest</re>
<tx>S. Gratum mihi fuit heri, optime pater Bullingere, summam eorum, quę ad literas d.Sulceri respondistis, vidisse, neque certe inepte fuit responsum, proinde neque illud plane improbari potest, praesertim si ita se res habeat, sicut d.
Sulcerus ad vos scripsisse, nempe vos ita vocatum iri ad synodum, si velitis, ut quasi debeatis vel adversarios in colloquium provocare vel ultro in eorum colloquia vos ipsos ingerere et quasi in vestram tantum gratiam convocanda sit hęc synodus.
Verum (ut videor ex d.d.
Marpachio accepisse) aliter se res habet: principes aliquot verę pietatis studiosos multis de causis exoptare, ut aliqua   bona ratio inveniatur, qua ecclesię Germanicę cum Helveticis in doctrina pietatis ac praesertim in re sacramentaria conveniant vel saltem ita inter se concilientur, ut posthac alterę alteras nec damnent nec quovis modo insectentur; iudicasse illos rationem hanc commodius aut facilius reperiri non posse, quam si viri pręcipui et doctissimi
ab utraque parte delecti ad amicum aliquod colloquium convocentur, ubi ipsimet viri docti ab utraque parte delecti amice inter se de hac invenienda rationenda colloquantur et conferant.
Et quoniam certi non erant, an Helvetii vocati venturi essent, voluisse, antequam synodum indicent, de illorum voluntatibus certiores fieri.
Proinde senatum nostrum, qui curam hanc in se receperat, ad senatum Basiliensem hac de re scripsisse, rogasse etiam, ut aliarum quoque Helveticarum ecclesiarum voluntates
circa hoc negotium, quales sint, scrutarentur et indicerent.
Habes, optime Bullingere (si ita se res habet) desiderium piorum principum, habes, in quem finem cupiant cogi hanc synodum, habes materiam, qua de aveant vob(iscum) cum suis amice colloqui.
Iam, si ita se res habeat, si ad tale colloquium, pro tali causa hoc tali tempore, quo plusquam necessarium est tale colloquium ecclesię Christi, vos viri doctissimi et pastores ecclesiarum, quibus nil optatius esse debet, sicut nec esse confido,
quam ut ecclesię omnes, si non in omnimoda doctrina et omni forma dicendi, saltem in parte et charitate uniantur, si, inquam, vos ita vocati venire recusetis perque vos stet, ne tam sancta atque ab omnibus piis tamdiu desiderata synodus cogatur et tantum bonum, si forte a domino impetrari possit, hac via tentetur, non video, sanctissime Bullingere, quam istud vestrum consilium probari possit, imo non video, quomodo vitare possitis, ne non in piorum fere omnium reprehensiones permultas
incurratis.
Nam nihil illi dicent vos nullo teneri desiderio uniendarum ecclesiarum, vos vestra tantum curare, vos contentos esse vestra pace, vos denique, quam multi in Gallia nomine sacramentariorum comburantur, nihili facere; quędam enim talia non sine magno animi mei dolore iam incipio, quamquam ad . . . . . . . . . . . subaudire.
Vel vobis dicendum erit vos quidem cupere concordiam et ecclesiarum unionem, sed rationem, qua id fieri possit, vos nullam videre, nullam etiam vobis spem esse
futurę concordię propter causas, quas in literis ad d.
Sulcerum attulistis.
Sed, mi charissime Bullingere, pręterquam quod non omnes audient istas vestras rationes, quam prudenter etiam et pie illud dici possit, tu optime vides, si rem diligenter perpendes.
Faciendum enim est nobis officium nostrum, parendum vocationi divinę, qualis certe meo iudicio ista est, qua per magistratus pios a deo ad sanctam synodum et christianum colloquium pro salute ecclesię pastores et doctores
convocantur, deinde spe in domino collocata exitus totius negotii domino est committendus commendandusque.
Quid? Iam si humanis etiam coniecturis et rationibus uti licet, maior hoc tempore quam unquam spes est concipienda fore, ut in hoc colloquio controversię multę et pręsertim de re sacramentaria componantur; nam et inter vos multo plures iam in praesentia viri doctissimi et magnę apud omnes authoritatis, quam forte unquam fuerint aut saltem post futuri sint, et inter alios, quos
adversarios vocatis, nonnulli sunt et quidem praecipui, qui nostram sequuntur sententiam, Philippum dico et aliquot alios.
Philippus, etsi timidus est ita, ut sępenumero agat, quę non probet (sic audio), non dubito tamen, si in eodem vos videat colloquio et a vobis urgeatur, quin omnibus viribus conaturus sit, ut veritas causę locum habeat.
Quantum valeat ipsius apud Germanos authoritas, novimus omnes; mortuo Philippo tantum certe boni  (secundum homin m loquor) * (siquidem hominum ?)
expectari non poterit.
Alii vero permulti sunt, qui, etsi rem non tam bene tenent, non longe tamen absunt a veritate, et cum sint modesti et veritatis amantes, facile poterunt in vestram sententiam trahi vobis auditis coram.
Plurimum enim valere et urgere ipsam etiam clarissimorum virorum praesentiam quis nesciat.
Praesertim nunc vero id fiet, si aliqua dicendi forma utamini, quę et rei veritatem exprimat ac retineat et illorum etiam infirmiorum imbecillitatem aurium non offendat, id quod meo
iudicio negligendum non est, ubi affulget aliqua spes totius controversię componendę et pacis inter omnes ecclesias conciliandę, modo semper a talibus locutionibus abstineatur, quę materiam aliquam confirmandę idololatrię prębeant.
Quid enim pro salute ecclesiarum tentandum et faciendum non est, modo illud non pugnet cum verbo dei.
Alii vero (fateor) quamplurimi sunt furiosuli, rabiosuli et ii <gr>vw epi to polu</gr> indoctuli; sed ii cogentur a deo triumphante veritate obmutescere
et in ordine se continere.
Quod si hęc deo propter nostra peccata id nolente obtineri non potuerint, iustificata saltem erit sapientia a filiis suis, et proinde adventus vester nullo modo inutilis fuerit.
Ego modestissime, candidissime et simplicissime scribo, clarissime Bullingere, nullam video vel deo gloriam vel ecclesiis utilitatem vel vobis laudem ex ista vestra sanctissimi colloquii detrectatione exorituram.
Sic iudicant omnes amici et docti hic viri, quotquot audivi.
Vos estis (ut dici
solet) in proprio facto; date etiam aliquid amicorum vestrorum iudicio.
A vobis nunc* (tantum?) hoc petitur, ut omnibus indice   , quoad eius fieri potest, vos esse et fore paratissimos ad quidvis amicum cum aliis ecclesiarum Germanicarum pastoribus pro salute ecclesię Christi colloquium, quoties fueritis accersiti, et operam vestram piis vel principibus vel magistratibus ad ecclesias ędificandas et uniendas minime et nunquam, si ea a vobis requiratur, denegaturos.
Iam supervacaneum esse
iudico respondere ad quasdam vestras in literis ad d.
Sulcerum rationes; non enim hic tecum disputo, optime pater, sed tantum . . . . .   quid hic audiverim et quid ego sentiam de hoc negotio simplicissime explicare et ut filius totum hoc in sinum patris deponere volui.
Dominus Iesus, qui suę semper adest ecclesię, quid pro ecclesiarum unione et salute faciendum sit et vobis et aliis, quorum interest consulere ecclesiis tantum non convulsis, per spiritum suum sanctum persuadeat.
^$Hic
nihil novi, quod sciam, nisi quod omnes dei beneficio valemus.
 Vale ergo et tu feliciter, teque dominus diu ad utilitatem ecclesię servet incolumem.
Saluta . . . . . . . . . . . . honestissimos generos, d.
Gvaltherum, Gesnerum et alios h............ pios doctosque fratres.
D.d.
Marpachius a me tuo nomine salutatus multum vicissim tibi precatur salutem.
Argent(orati) 8.martii 1558.
<un>T[uus] Hier[onymus] Zanchus.
</un>
<lz>Egregio et incomparabili ecclesię Tigurinę pastori H[enrico] Bullingero, patri colendissimo.
^$Tigurum.</lz>
