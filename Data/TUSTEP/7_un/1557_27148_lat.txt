<nr>[27148]</nr>
<ae>Wilhelm Farel an Bullinger</ae>
<od>Neuenburg, 28. Juli 1557</od>
<vo>Autograph: Zürich StA, E II 359, 2959.(Siegel...)</vo>
<dr>Ep. Calv. 2671 (XVI, 548ff.)<dr>
<re> </re>
<tx>S. Legatos urbium audio rediisse a tam pia legatione: sed
quid impetrarint aut effecerint non intellexi. Gratias ago
Christo servatori quod omnium non tantum pastorum, inter quos
tu non postremus fuisti, et reliqui sane officium fecerunt,
verum etiam senatorum ac plebis etiam corda permoverit ad
adiuvandos pios fratres, quacunque potuerunt ratione, et
precibus apud D[ominum] et alia via apud homines. Sane
gratulor omnibus hanc pietatem, hoc tam sanctum studium.
Oblivisci non possum eiusmodi officiorum, quin supplex posco
D[ominum] retribuat bonis ut solet optima. Ita procul dubio in
ecclesia pergendum est, ut membra corporis Christi mutuis
officiis studiosius sese prosequi debent, ut serventur parta
et nova acquirantur. Quam optarim te qui potes, pro me gratias
ageres ecclesiis qui[!] cum ista studiose egerunt pro piis.
Hallerus coepit strennue, tu quid non egisti? Simpretus [!]
plus quam auderemus petere: Sulcerus et domi apud suos et
literis apud alios nihil non egit. Quid possumus a sanatibus
[!] expetere quod non sit effectum, imo supra quam peteremus?
Dum hęc fiunt apud pias ecclesias Christus agit mirabiliter
in piis: magis et magis roborantur animi, pastores hortantur,
plebs tantum non antecedit promptitudine et alacritate. Quo
plus minantur pontificii eo minus timent pii. Maximi ducunt,
si fuerit voluntas D[omini]  pro Christo et evangelio pati.
Tantum abest ut pastores suam deserant stationem quod* alios
oportet indies addi, crescente gregis numero. Si qui velut in
parte nostri videantur, partim nobis accedentes, sed non plene
sese Christo committant, et alia ratione sese tueantur quam
aperta Christi confessione, ut pauci videntur, hi quamvis non
prorsus reiiciantur, taqmen summo studio laborant tum
pastores, tum firmiores ut roborent infirmiores et eo adducant
ut toti a Christo pendeant. Progressus est insignis: adaugeat
Christus numerum, fidem et dona sua piis. Spes mihi multa
adfulgebat de non vulgari profectu evangelii, sed sentio
quendam miro astu rationem intervertere. Quod fit in
prędicatione, idem fit in libris. Ut enim piorum libri supra
modum ędificant, ita et impiorum mire perdunt. Dabat mihi
aliquis quędam Cratoaldi et Casparis Schuekfeldii scripta
legenda, ut me in partes suas traheret. Quot impia legi multo
astu et dolo illic! Typographus nomen non adscripsit suum.
Fuit et ad aliquot horas lecta, ut dicitur, Theologia
germanica, quam olfacio Davidis Georgii perditissimi hominis,
Boini et eiusmodi pestium esse. Oporinus videtur natus ad
omnia sine delectu in medium producenda, ut sequatur quisque
quod vult et ut vult. [Excu]ssit tam impium opus). Quam
traducitur impie Germania, quod pro theologia vere doctrinę
fidei et revelata per spiritum sanctum prophetis et apostolis,
scripturis sacris comprehensa, habeatur delirium
anabaptisticum. Et quo spectat politia Platonis et deliria
Dionysii? ut porsus abducant a Deo: ad nudam volunt
contemplationem adducere. At nostra per Christum ad patrem
venit. Christus hęc avertat mala. Sane expediret tam impia
prohibere, quę non dubito te cum tuis aversari, quod satis
patet. Quod enim istic non passus es, illic excussum fuit.
^$Quid fuerit Francforti actum, de iis de quibus tecum agebamus
nihil audivimus, nisi Tossanum eo cum principe Georgio fuisse.
Christus Iesus veram det pacem et sanctam concordiam. Vale, mi
optime Bullingere. Te Christus servet ac tuos, ut precor
D[ominum] cupiens et tuis adiuvari precibus. Saluta quęso
pios collegas, totum sanctum coetum pastorum et doctorum. Pium
insuper legatum, sed prius patres qui eum miserunt. Christus
ipsis faveat semper. Nostri omnes te salutant.
<odtx>Neocomi 28. Iulii 1557.</odtx>
^$Tuus Farellus.
<lz>[Adresse ...]: Pręstantissimo Christi servo Heinricho
Bullingero quam fidelissimo pastori ecclesię Tigurinę fratri
et symmystę quam plurimum observando. Tiguri.</lz>
