<nr>[19157]</nr>
<ae>Bullinger an John Burcher in Strassburg</ae>
<od>Zürich, 28. Juni 1549</od>
<vo>Strassburg BNU, MS 679 = Th. B. 20,101. Kopie 19. Jhdt. nachdem verbrannten Original in Strassburg, Prot. Seminar.(Siegel...)</vo>
<dr> </dr>
<re> </re>
<tx>S. D. Tuas Burkere 3 maii et prima iunii scriptas accepi
mature et ago tibi gratias pro tua fide et diligentia. Librum
religionis Anglicanae cuperem ex animo videre. Primum feceris
mihi rem longe gratißimam si nactus exemplum id mihi miseris. Si
quid litterarum ex Anglia ad me pertinentium acceperis, oro,
cures has ad me deferri tuto. Si quid certi accepisti de D.
hoppero nostro item quomodo se gerat in Anglia Bucerus, denique
ut vivat Rychardus noster et qualis sit status regni vestri, fac
communices. Forte non ignoras quid agat aut ubi iam sit Caesar.
Nos hic nihil de ipso audimus. Gandavensis ille nobilis ab
Utenhoven tuam superavit commendationem. Vir est incomparabilis.
Ac ago tibi gratias quod te auspice et Hoppero nostro cum viro
modis omnibus claro contraxerim amicitiam. De rebus nostris in
Helvetia nihil aliud habe quam quod omnia inter nos sunt
paccata, nisi quod illae respublicae quae receperunt foedus
Gallicum inter se nonnihil sunt discordes quod multi inter eas
reperiantur qui adhuc damnnent illud foedus. Summa autem
concordia est inter urbes christianas quae concorditer
renunciarunt foederi. Renunciarunt et aliae quaedam respublicae.
Nec illi qui receperunt infensi sunt non recipientibus quanquam
optarent omnes facere quod fecerunt ipsi. Inter alia continentur
in foedere haec verba: "und ob gedachte königklich Majestät
zuͦ eroberung der Statt Polonge und Herschaft Bolloners im
Pycardi hilff bedörfte: das die Eydgenoßen inen die zuͦ geben
schuldig wie anderer unserer innhabenden landen hievor erlüteret
ist." Vides quo nos sanguinarii pincipes secum abripere tentent.
O utinam rex Angliae brevi scriptum ad omnes Helvetios mitteret,
quo nihil quidem peteret, sed ius tantum suum indicaret atque
defenderet, in fine hortando ne pergerent bellum gerere contra
nihil male meritum. Vale mi Burckere et de rabus omnibus
diligenter rescribe. Vale iterum atque iterum; sedulo in hoc sum
ut stipendium fratri uxoris tuae pendatur, et cras idipsum
rursus experiar. Salutabis omnes in Anglia nostros amicos et
sorores.
^$Tiguri 28 iunii, anno 1549.
^$Tuus quem nosti.
<lz>[Adresse]: ???</lz>
