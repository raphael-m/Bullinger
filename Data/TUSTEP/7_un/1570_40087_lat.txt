<nr>[40087]</nr>
<ae>Bullinger an Tobias Egli.</ae>
<od>Zürich, 15. September 1570.</od>
<vo>Zürich StA, E II 342a, 604. / Orig. (Aut.)</vo>
Graub. III, 212f. R.
S.  Proxime tuis literis, chare frater, non respondi.
Interim aliae quoque adferentur a te scriptae. Ego
diligentiam hanc tuam probo et oro, si quando non respondeam
mox, id meis tribuas negotiis et aliquando valetudini
afflictae. Expositio periculi vestri, quo exituri balneum
involuti estis, admirationem mihi attulit, quod de repente
et in tanta invaluit inundatio. Faxit dominus, ne vobis
noceat tenerioribus adhuc ex balneo recenti membris et ideo
magis obnoxiis morbis. Sed potest bonus dominus avertere a
vobis hoc mali, qui etiam ex praesenti quasi morte
liberavit. Borromeum cardinalem, Mussii tyranni ex sorore
nepotem et cardinalem, non dubito alere monstrum. Ambit, ut
audio, iurisdictionem episcopalem in 4 transalpinas
praefecturas Helvetiorum, nimirum ut eas deformet ad placita
Tridentini concilii. Fortassis alios quoque instigat
praelatos, ut idem tentent in suis finibus, id est, ut
turbas excitent. Non enim possunt homines isti quiescere
neque recte rubris essent tecti vestibus, nisi ad
effundendum sanguinem propenderent totis animis. Credo illum
agere de executione concilii. Vident sibi spem belli in
Gallia praerepta; cogitant ergo de transferendo ad alias
gentes bello. Rectissime ergo agerent magistratus, si
huiusmodi pacis osores et latrociniorum authores ex suis
ablegarent ditionibus reducibusque laqueum offerrent, quo
sane digni sunt. Ich truwen alls gott, er werde denen, die
nüt dann krieg dichtend, zuͦ siner zyt kriegs gnuͦg
gäben
und das unschuldig bluͦt rächen. Certe nisi vigilent
magistratus, bello inter se per istos committerentur.
Fortassis auxilium etiam papae quaerit, qui dicitur
dissidere graviter a Ferrariensi et nescio quibus aliis in
Italia principibus. Recte facis, si me monueris earum rerum,
quae intellexeris.
Pax in Gallia certo est facta et ex parte nostrorum
tollerabilis. Si servetur, brevi futurum est, ut Babylon ex
suis fundamentis, sicut Iericho, corruat. Orandus est sedulo
dominus pro augmento.
Vigilabis tu nec patieris nidificare anabaptistam illum et
Schvenckfeldianum. Quodsi symmysta voluerit eum tueri,
proferat argumenta et declaret se etiam esse anabaptistam et
Schvenckfeldianum. Tunc redarguatur et in lucem protrahatur,
ut omnes ab ipso sibi tamquam a sectario caveant. Vellem
autem, primo cum illo ageres secreto et privatim, si
resipiscat; quodsi se declaraverit anabaptistam esse, tunc
non dissimula[bis,] sed magistratui indicabis petesque coram
ipso [col]loquium hortaberisque magistratum, ut sibi non
[tam] ab hoc caveat quam ab bibliopola. Sed, quae tua est
modestia et prudentia, consulto ages. His quod addam, in
praesentia non habeo. Te cum omnibus tuis valere opto.
Salutabis consules (coss.), Pontesellam et alios amicos,
imprimis Carolum. Si videbitur bonum, admone; scribam enim
Ganthnero et dehortabor ipsum etc.
Tiguri  15. septembris 1570.
Bullingerus tuus.
Ornatissimo viro d. Tobiae Eglio, Curiensis ecclesiae
ministro fideli, fratri et symmystae meo dilecto.
Chur.
