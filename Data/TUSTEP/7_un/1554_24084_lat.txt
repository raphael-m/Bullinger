<nr>[24084]</nr>
<ae>Johannes Calvin an Bullinger</ae>
<od>Genf, 28. März 1554.</od>
Autograph: Gotha FB, Cod. A404, 23.
Gedruckt: Bretschneider 39.
CO XV  93. 96. Nr. 1935; englische Übersetzung: Letters of Calvin III 32-35, Nr. CCCXLVII
Ornatissimo viro et ecclesiae Tigurinae fido pastori d.
Heinricho Bullingero fratri et symmystae colendissimo.
S.  Duo isti fratres Angli iam sub mortem Eduardi regis mare
traiecerant. Tunc mihi commendationem attulerunt a Richardo
nostro Heillio, cuius tibi nota est probitas. Ab eo tempore
honeste se modesteque apud nos et Lausannae gesserunt: ut
minime dubitem eos tibi commendare, praesertim quum nihil
tibi negotii facturi sint, nisi una in re, quae tibi nec
molesta nec laboriosa erit. Nempe
ut eos fidis comitibus adiungas, quibuscum tuto in Italiam
perveniant. Non quod hanc curam abs te suscipi postulent:
sed quia sperent, si modo verbum feceris apud hospitem vel
alium quempiam, sibi hoc valde profuturum.
Status noster, ut in rebus non ita bene compositis, satis
nunc tranquillus est. Respexit dominus gregem suum, quem
sibi ex variis locis collegit. Nam mali omnia experti erant
priusquam cesserint. Utinam eorum pravitatem tolerantia
nostra et mansuetudo corrigat. Privatas iniurias, quae
gravissimae erant, placide a me fuisse remissae, negare non
poterunt. Ego vero non dubito, quin dominus, quam meriti
sunt, et quotidie provocare non desinunt, poenam paulisper
suspendens, electis suis pepercerit. Nihildum enim
correctionis in illa parte apparet. Perinde vero ac si de
turbis nostris in Gallia nihil auditum foret, undique ad
pascha celebrandum confluxit magna hominum multitudo. Et
quanquam rex custodias disposuit, quae transitus omnes
obsideant, ac praefecti  mandatum hoc sedulo exsequuntur,
legatus etiam nequissimus proditor e vicina specula
quascunque potest molitur insidias: omnes tamen metus
vincit pietatis studium, ut per tot obstacula boni viri
penetrent. In Gallia pro more saevitur. Nuper rex per
singulas provincias edixit, de iudicum torpore poenas se, ac
si conscii forent, sumpturum, nisi acrius contra fidei
nostrae professores inquirant. Interea nescio quid praesagii
sit, quod totam rationem forensem mutat. Armat militem, ut
novis fomentis Anglicos motus magis inflammet. Massiliae
classem validam instruit: praecipuos vero belli nervos<f1>Vgl. ^#/+Cicero,^#/- Orationes Philippicae, 5, 5 und s. HBBW XIV *** .<fe>
intendere videtur in Italiam, nisi eius cursum ex adversa
parte reflectat Caesar. Copias etiam in gente vestra
conficere dicitur. Denique perinde satagit, ac si terram
ceolo miscere in animo haberet. Sed quia pessimis consiliis
regitur, contra puram vero doctrinam nihil de solita
crudelitate ac superbia remittit, tot machinationum, quas
velut adverso deo aggreditur, non nisi tristem et infaustum
exitum exspecto.
De concionibus habeo tibi magnas gratias, non modo quod
librum miseris, sed quod illic amicam mei et honorificam
mentionem factam esse video. Quod ab improbis calumniis
ecclesias nostras purgasti, quibus eas discordiarum flabella
vexare non cessant, recte factum. Caeterum quantum apud
regem Daniae profeceris, nescio. Nam te iam scire arbitror,
quam inhumaniter ab illo acceptus nuper fuerit d. Ioannes a
Lasco, cum exsulum turba quam secum trahebat. Iussus enim
fuit violento edicto statim regni finibus hyeme asperrima
excedere.
Quia Bezae nostro scripseras de quodam magistro Westphalo,
tandem librum nactus sum. Porro scire ex te velim, an
respondere expediat. Nam si ita censueris, tridui operam
libenter in ea scriptione locabo. Furtim etiam nuper excusus
est liber Basileae falsis nominibus, in quo disputant
Castalio et N., non esse gladio coercendos haereticos.
Utinam vel sero expergefiant illius ecclesiae pastores, ne
longius serpat malum. Vale, ornatissime vir et mihi
honorande frater. D. Gvalthero, Pellicano, generis tuis et
reliquis fratribus ac symmystis salutem plurimam dices meo
nomine. D. Marchio Vici, Celsus noster Martinengus, Budaeus,
symmystae mei et amici complures vos salutant omnes. Dominus
te ac familiam perpetuo tueatur, regatque suo spiritu.
Genevae  5. calendas aprilis 1554.
Ioannes Calvinus tuus.
