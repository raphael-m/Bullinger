<nr>[26004]</nr>
<ae>Philipp Gallicius an Bullinger</ae>
<od>Chur, 7. Januar 1556</od>
<vo>Autograph: Zürich StA, E II 365, 598.(Siegel...)</vo>
<dr>Gr. I, S. 430f.<dr>
<re> </re>
<tx>S. Wie ich nechti spaat wider anhaimsch bin worden
(ichprediget hatt in ainer bäpstischen gmaind, die noch mäß han
wil, würd aber eüch bald guͦte botschafft schicken, wils Gott),
han ich eüwers tochtermans, des wolgelerten herr Ludwigen
Lawaters, mir ain lieben brieff empfangen. Daruff schrib ich
noch wie vor, erlütre mich selber und zaig eüch allen handel
wyter an, also das ir das reden mögend uff mich, wo ir wend. Es
hatt der landrichter im Obren Pund unserem her burgermaister und
rat anzaigt, es werdend von den Fünff Orten und von Fryburg und
Soluturn etlich erlüt männer gen Rom zuͦ dem bapst ryten, ursach
wie ich eüch vor geschriben han; hatt wol nit ustruckenlich
geseit, das si von den Orten geschickt werdend, hatt aber gseit:
erlich guͦt lüt deren Orten. Demnach hatt er witer anzaigt, er
welle in sines Pundts nammen ouch mit ynen ryten; hat wyter
ermant, die Zwen Pünd sollend ouch schicken und lüt darzuͦ
erwellen, daruff ain puntztag, ja ain bytag uff das allerbeldest
begert; dan der rytt sy angeschlagen am zwölfften tag. Unser rat
und der Dryt Pund, der landammen uff Tafas, hand z'ersten khain
bytag um des willen lassen berüeffen; doch sind sy zum andren
mal dermassen ermanet und berett, das sy ylentz ain bytag
berüefft und gehalten hand hie zuͦ Chur, wie ich vor geschriben
hatt. Die Zwen Bünd sind by ainandren gsin vom möntag bis uff
mitwoch nachmittag; der landrichter aber und sin der Ober Pund
sind nie kommen, darab sich die Zwen Pünd verwundret. Sind von
ainandren gritten wider haim, hand aber unsrem burgermaister in
enpfelch haimlich gen, er sol acht han uff den landrichter und
Obren Pundt; rytend si gen Rom, sol er ynen zuͦschicken ylentz
und in nammen der Zwayen Pünthen büten, das sy dahaimet blibend
und nüt zuͦ dem bapst rytend; blibend sy aber selbs dahaimet,
sol er ynen nüt sagen noch zuͦschriben. So hatt der
burgermaister mich selber, eüwer wolerkanter guͦter fründ, eüch
zuͦ schriben bericht. Etlich gmainden im Obren Pund sind
treffenlich unwillig der raiß; dan es ist durch den landrichter
für sy pracht, ob ynen das nit billich gefallen sol, das er ryte
gen Rom etc. Wie aber niemand zuͦ den Zwaien Pünthen uff den
bytag ist kommen, wie obgesagt, hatt der landwaibel von dem
Obren Pundt am donstag morgens ain briefli unseren hern
burgermaister geschickt, wyt der merer tail der gemainden im
Obren Pundt welle nit, as yemand gen Rom ryte in yerem nammen;
und das man hierinnen üt thüe on der andren Zwaien Pünthen
willen und rat. Also ist es bliben und blipt noch. Wyter sond ir
wissen, as nit ich, sonder die andren das für ain lächerlichen
handel gehalten hond; das si mainend, das küng und kaiser sovil
uff sy halte und sehe etc. Ich han ylentz ain brieff in den
Obren Pundt geschickt an die predicanten; dan an die gmainden
dorst ich nit. Was min manung und schriben sye gsin, hand ir hie
dise byligende copy. Darzuͦ han ich uff dem bytag hefftig wider
bapst, sine glider und sine fründtschafft geprediget, darnach
der Comander ouch, noch hefftiger und als dapffer, als ich im
gseit han, als er in fünff jaren nie thon heye; hatt sich gar
wol ghalten. Die copy schickend mir wider in acht tagen. Nüwes
hör ich nüt; bitt eüch in nammen aller christen, ir wellend
eüwerem lib raat thuͦn und eüwer selbs verschonen,
minderpredigen und studieren, das eüch die christenhait lang
habe, ain edels klainot und ain schön liecht. O Gott erbarm dich
unser!
^$Datum zuͦ Chur, am 7. tag Ianuarii 1556.
^$Eüwer williger son in Christo Philippus Gallicus.
^$Comander et Pontasella salutant tuam humanitatem et D.
Lavatterum generum.
<lz>[Adresse ...]:Vere magno wiro D. Heinrycho Bullingero,
domino suo sibi bonisque omnibus longe colendissimo. Zürich.
^$Gnad von Got und dapfferkhait in dem herren Jesu. Fürgeliepten
brüeder in dem Herren. Wie ir mich zu eüwerem minister gesetzt
und ich dem ampt gnuͦg thun sölle, thuͦn ich eüch zuͦ wissen
das, so ich fürcht, es werde zuͦletzt naimen wider unseren
glouben langen, damit ir by zyten bedenckend, wie man zuͦ der
sach thuͦn sölle. Ich vernim, die alte Fü[n]ff Ort in unserer
loblichen Aidgnoschafft und eüwer, ja ouch unser lieber der Ober
Pundt syend willens und rüstend sich gen Rom inhin zuͦ dem bapst
umb dryer artickel willen: erstlich im glück zuͦ wünschen zu dem
ampt, das er bapst worden; zum andren, das sy unseren Pünthen
usher pringend dryhundert gulden oder docaten, die er, der
bapst, uns noch schuldig bliben sye; zum dritten, das si
helffend reden und thuͦn, möcht es gsin, das ain ewiger frid
gemachet und angenommen wurde vom kayserlicher und kunigklicher
maiestat in Franckrych.
^$Nun, liebste brüeder, was gaat uns not an, in wyten frömden
landen gen Rom inhin zuͦ louffen, dem bapst glück zum ampt zuͦ
wünschen? Er ist schier vor ainem jar bapst gsetzt, hatt jetz
talamer glücks gnuͦg und blipt bapst on uns. Es ist nie kainer
unserer vorderen und eltern gen Rom gangen, den nüwen bäpsten
glück zuͦ wünschen. Drumb so will das jetz ain nüwer handel sin
und gantz und gar ain nüwer, geher andacht, ob schon wir geren
glouben wellend, das nüt anderst darin stecke. Dan wiewol
eüwerem und unserem trüwen Pund, desglichen unseren lieben aid-
und puntzgnossen der Fünff Orten niemand anderst dan guͦtz
truwen sol, das si ützid anderst fürnemend und thüend, dan was
ynen wol anstaat und recht ist, staat es dannacht nit wol an
eüweren gmainden und kilchen, der götlichen gerechtikhait nach
zuͦ reden, welliche wir predigen und fürderen sollend, das sy,
so us götlichem wort bericht mit hertzen und mundt bekennendt,
das der bapst der recht war Entchrist sye, ja, sollichen
gmainden staat es nit wol an, das sy wider ieren glouben und ire
bekantnuß, ungenöt und ungezwungener sach, selbs gen Rom
louffend zuͦ dem bapst, den verderblichen Entchrist, den
grüessend, dem z'fuͦssen fallend, dem nidergeströwt d'schuͦch
küssend und schier als iren Got Anbettend und vererendt.
Trachtend in eüweren hertzen, ob das nit die erkante warhait
verlougnet sye. Dan ist der bapst der Äntchrist, warumb knüest
du den nider vor im? Wiewol wir sollichs nit verwysen mögend
denen, die unser evangelium nit angenommen habend, und nit
anderst mainend, dan das der bapst ain stathalter Christi sye.
Die lassend wir faren in irem glouben und redend jetz von denen
nüt, sonder wir redend von eüweren gmainden, die sich des
hailigen evangelii berüemend wider den bapst und sin mäß. Ja,
eüch sagend wir: wissend ir nit, das der verflüecht sin sol, der
ain anders evangelium prediget, dan Christus und sine apostel
prediget habendt? <a.R.: Gal. 1.> wissend ir nit, was der hailig
Joannes uns geschriben hatt: "So jemants zuͦ eüch kumpt und
pringt dise ler nit, den nemmend nit zuͦ eüch ins hus und
grüessend in ouch nit; dan wer in grüesset, der hat gmainschafft
mit sinen bösen wercken? <a.R.: 2. Ioan. 1."> Wie gdürvend dan
ir zuͦ dem bapst wellen und den grüessen, ja ouch anbetten? Ist
das nit ain abgöttery, ja, an denen, die den bapst kendt hand
und usschrient für tüffelisch? Von denen, die sömlichs nit
erkent noch gloubt hand, redendt wir nüt, wend dieselbigen nüt
geurtailt, sonder Gott haimgesetzt han. Und darumb, lieben
brüeder, so thuͦnd, was eüch amptshalben zuͦstaat; sind trüw
wächter und warnend die ainfaltigen, deren ir hirten sin
söllend, das si nit thüend, das wider iren glouben sye, inen
übel anstande, iren mitglöubigen ain truren. "Irrend nit,"
spricht der apostel, "Gott laßt sich nit verspotten."
^$Der andren zwaier articklen nemend wir uns sonderlich nüt an,
sonder allain deß, der unserenn glouben und ampt antrifft;
wiewol man lüt find, die ouch in den hendlen sind, die sagend,
der bapst sy uns nüt schuldig, er heye uns bezalt und heye von
uns ain quitantz hin. Uff den dritten artickel dunckt mich, wir
haltend z'fil uff uns selber; wir sind nit so achtbar, das küng
und kaiser von irem fürnemen abstandendt umb unnseretwillen.
Were sonst wol guͦt, das sy ains werend und d'welt rüewig
liessend und wir al besser und mit unseren sünden nit sölliche
straaf verdientendt. Solche min warnung und ermanung,
amptshalben an eüch thon, nemmend im besten an und thuͦnd
trutiklich, was eüwerem ampt zuͦstaat, mit warnen und weren.
^$Datum zuͦ Chur, am 27. tag Decembris anni 1555.
^$Euer williger minister Philippus Gallicius.
<lz>[Adresse ...]: Den frommen und wolgelerten verkünderen des
gotzwort wider den bapst und die mäß zuͦ Tusis etc. sinen
günstigen herren und bruͦderen.</lz>
