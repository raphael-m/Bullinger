<nr>[19091]</nr>
<ae>Michael Maler an Bullinger</ae>
<od>Basel, 24. April 1549</od>
<vo>Autograph: Zürich StA, E II 336, 41</vo>
<dr> </dr>
<re> </re>
<tx>
S. Si vales bene est; ego valeo, vir optime atque doctissime. Meum erga te
studium animique gratitudinem citius, atque in hoc usque tempus a me factum est,
declarare debuissem; nam etsi praeter mea officia perhumanum in colloquiis te
praebueris, quod et ipsum permagni facio, multo tamen magis certiusque animo te
erga me benevolo et christiane affectum esse, colligo, quod me superioribus
diebus, cum una cum meo principe Tiguri essem, munere literario eoque, quo mihi
multum pietatis et verae religionis cognitio proponi eiusque studium urgeri
videtur, ob leve officiolum ornaveris. Cuius rei caussa summas ago gratias et eo
ampliores, quo pręclarior res ipsa est, de qua in libro tuo scribis. Verum
quod meo offici interea defuerim, ne aut ingratitudini aut oblivioni ascribas;
neque enim adeo ingratum et immemorem me esse existimo, ut virorum et pietate et
doctrina praestantium benevolentiam non amplectar et ingratitudinem aliquam prae
se feram; sed omnem culpam negotiis principalibus, quae mihi fere soli
incumbunt, attribues. Atque cum princeps meus tibi scribat, neque ego
intermittere volui, quin hęc pauca ad te darem, ut hinc vel aliquam mei erga
te animi significationem haberes. Legi primam orationem libri tui, quae mihi tum
propter ordinem et lucem, tum quod nihil a te nisi sacrae scripturae
consentaneum scribi intelligo, perplacet, et ob id reliquos libros sequentes
eadem ratione conscriptos esse iudico.
Retuli hęc meo principi, qui, ut et ipsi, quid esset, cognosceret, mihi
iniunxit, ut, si sit otium et a negotiis vacem, in linguam nostram transferrem,
quod principi meo tum officii ratione tum, quod voluptate lectione libri tui
afficiar, denegare non licebat. Transtuli priores duos sermones post reditum a
Tiguro. Tibi autem nihil ex hoc meo labore periculi aut preiudicii est
metuendum; laborum hunc tantum principis mei nomine, et ut haberem, in quo
animum exercerem, suscepi. Tu solum perge in hoc tam pio officio; videtur enim
mihi te velle his orationibus omne negotium relligionis verę perspicue et
vere explicare, in quo dominus tibi spiritum veritatis uberrime largiatur.
^$Vale et me in numero tuorum habeto, si aliqua ratione sim dignus. D. Gualthero
salutem dices, M. Butlero. Dominus et vos messores messis suae et vineam
messemque, ecclesiam vestrum, in suo verbo conservet.
^$Basileę 24. Aprilis anno etc. 49.
</tx>
<un>T[uus] Michael Malerius doctor, cancel[larius].</un>
<lz>[Adresse:] Viro optimo atque doctissimo domino [He]ynrico Bullingero,
ecclesiae [Tigu]rinae ministro fidelissimo, domino et amico suo etc. Zürich.
[Bem. v. Bul.s Hd.: "Michel Maler, doctor."]</lz>
