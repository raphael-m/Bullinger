<nr>[19180]</nr>
<ae>Oswald Myconius an Bullinger</ae>
<od>Basel, 20. Juli 1549</od>
<vo>Autograph: Zürich StA, E II 336,302.(Siegel...)</vo>
<dr> </dr>
<re> </re>
<tx>S. De iurando per sanctos nonnihil nos hic sufferimus,
tanquam osores foederis Helvetici, qui tamen in hac re quales
simus, novit dominus. Valentinus solus hic refragatur, non
conferendo seu disputando, sed dominis se subiiciendo ut eis,
qui hac causa nil nisi pacem quęrant communem, cuius quidem
etiam nos participes fiamus. Respondimus scripto magistratui;
hic recusavit Valentinus nomen suum subscribere una cum
Panthaleone, quem nosti. Magistratus vero hactenus tacet velut
contemptor, et qui vi velit tueri, quod statuit. Interim
animadve[r]tit, si quem capere possit in sermone et accusare
inobędientię etc. In aurem hęc tibi, ut periculum caveam,
sine quo sciri ista ex me non queant.
^$Miror de Sermonum tuorum III tomis; primum habeo, de reliquis
nihil audio; dubito igitur, an quid amplius sequatur.
^$Nova, quę habeo, hęc sunt: Cęsaris adparatus bellicus omnis
et apud Belgas et alibi frigere dicitur, et dimissi sunt, tam
qui mandata habebant colligendi equitem quam qui peditem.
^$Adserunt Albertum marchionem ideo resignasse suum capitaneatum;
multis enim spem fecerat de magna expeditione, quibus, postquam
se adpararunt, stare pollicitis non potuit. Soli Magdeburgenses
banno Caesaris exercentur et vicinorum insidiis; reliqui ut
practicis aut mora frangantur, laboratur.
^$E Nurenberga scribitur electorem Brandenburgensem nundinas e
Magdeburgo, in quoddam suum vicinum oppidum transtulisse. Iam
autem intra quinque septimanas, cum illic nundinę essent,
Magdeburgenses irrumpentes in oppidum 40 mercatores cum
mercimoniis abduxisse secum, illęsis tamen civibus oppidi et
eorum facultatibus. Quoniam in praedam eos dedit Cęsar, ipsi
vicissim vim vi repellunt, ubi possunt, et imperterriti esse
dicuntur.
^$Scribitur etiam a Cęsarianis capitaneum fuisse subornatum, qui
consilia eorum et debiliora urbis exploraret. Is tandem
deprehensus et decollatus est, cum aliquamdiu egregie
dissimulasset institutum suum.
^$Rediit Bruxellis legatus Argentinensis. Plura refert de
clementia Cęsaris erga hanc rempublicam; quantum vero ad
Interim, episcopus habet commissionem, ut illud instituat
secundum indulta, quę Roma venerunt; at nondum incepit, et
sperant, quod non omnia fiant pro arbitrio episcopi. Mercatores
dicunt Belgas detrectare omagium, quod Cęsar vult filio
praestari; putant satis esse, quod patri viventi iurarint;
detrectant quoque perpetuum et hęreditarium foedus, quod inter
ipsos et Hispanos constituere cupit.
^$Spargunt etiammercatores Turcam pactis induciarum non velle
amplius stare, quod Austriaci primi fregerint; iam etiam Turcę
frangant, ita ut itinera ex Ungaria iam valde sint infesta
reddita.
^$Tandem addit quidam Hug: "Crede mihi: Serapho Mauritanus et
foedus Helvetiorum renovatum consilia Cęsaris non parum
remorantur."
^$Pręter hęc sunt literę ex Inferiore Germania, quę nunciant
persequutionem apud ipsos iuxta inquisitionem Hispanicam valde
grassari; incipitur a magnis, e quibus sunt duo fratres domini
Valesii, qui nunc est Genevę, mulier nobilis quędam, servus
domini de Breda, tubicen domini de Ludick et dominus Ioannes de
Broͤrn, mercator Antwerpiensis. Rogant ecclesias nostras, ut
dominum oremus, ut constantes maneant in verbo. Hęc volui tecum
communicata. Vale in domino cum tuis omnibus.
<odtx>Basileę 20. iulii anno 1549.</odtx>
Baccalaureum hunc meum tibi
commendo.
^$T[uus] Os[valdus] Myconius.
<lz>[Adresse ...]: D. Heinricho Bullingero doctissimo
pientissimoque, in domino suo.</lz>
