<nr>[19016]</nr>
<ae>Johannes Calvin an Bullinger</ae>
<od>Genf, 21. Januar 1549</od>
<vo>Autograph: Zürich StA, E II 368, 9f.</vo>
<dr>Ep. Calv. 1129 (XIII, 164ff.)</dr>
<re> </re>
<tx>
S. Triduo antequam posteriores tuę literę ad me pervenirent, illas tandem
priores recepi quas nobis periisse arbitrabar. Nam cum Hopperi literas apud
Comitem quęreret is qui alteram sororem habet in matrimonium, conspecto
altero fasciculo protinus manum iniecit. Comes, vel pudore vel nescio qua causa,
illi eripere ausus non est.
Annotationes tuas legi, ex quibus animadverti quid in nostra docendi ratione
desideres. Breviter satisfacere conatus sum, quia neque res ipsa longum sermonem
flagitabat. Quid profecerim tunc sciam cum responderis. Hoc certe abs te
impetratum non immerito velim, ne vanis suspitionibus te implices. Frustra enim
ideo te in multis laborare video, quę nihil alioqui difficultatis habent,
quod plęraque mea aliorsum convertis quam oporteat. Hoc facit concepta de me
opinio, ut quę nunquam in mentem venerunt mihi affingas. Pręterea dum
totus in hoc est ut tua, qualiacunque sint, ad extremum usque tuearis, magis
interdum quid cum illis congruat quam quid verum sit reputas. Si tibi placet
simplicitas, ego cetre nec fucis nec ambagibus delector. Si liberam veritatis
professionem amas, nunquam mihi in animo fuit quę scripsi ad hominum gratiam
inflectere. Si qui Luthero vel aliis blanditi sunt, non sum ex eorum numero.
Novit optimus Musculus, cum etiam cordati metuerunt, me semper fuisse liberum.
Quod si hactenus non obstitisset inanis diffidentia, iam pridem vel nihil vel
minimum inter nos fuisset controversię. Quanquam sic a vobis dissentio ut
animo minime sim disiunctus: quemadmodum sic cum Bucero amicitiam colo ut libere
interdum ab illo dissentiam. Proinde illud in tuis literis nimis durum est, bene
rem habituram, modo vos non haberi pro hostibus intelligatis. Unde id coniicias
nescio. hoc quidem scio, me de vobis amice et sentire et loqui. Hoc etiam
posterius plurimis notum est, qui me loquentem audierunt. Fieri quidem potest ut
privatis ad amicos literis quędam reprehenderim, aut ab illis reprehensa non
dissimulaverim reprehensione digna esse. Semper tamen laus admixta fuit, quę
et acerbitatem omnem temperaret, et sinceri animi redderet testimonium.
Iudicabunt alii ut volent. Sed meę integritatis nunquam me poenitebit.
^$Si oblatam sibi provinciam suscipiet D. Blaurerus, et accesserit Musculus ad
theologicam professionem, non tantum Bernensi ecclesię gratulor, sed spero
hoc fore propioris inter nos coniunctionis vinculum. Cum tibi opportunum fuerit,
peto abs te ut me de rebus vestris facias certiorem. Commentarios meos in
quinque Pauli epistolas iam pridem habuisses, nisi putassem istic prostare. Quia
autem rari hinc ad vos nuncii commeant, sumptuosior ne tibi vectura esset timui
quam ipsa emptio. Mitto nunc in secundam ad Corinthios et quatuor proxime
sequentes.
In epistolam ad Titum et duas ad Thessalonicenses nihildum edidi. Mitto etiam
Responsionem meam, que Brentio valde probatur, quod non gloriandi causa apud te
commemoro, sed ut inde coniecturam facias quanto sit in sacramentorum doctrina
moderatior quam olim fuerit. Vale, ornatissime vir et frater in Domino
charissime. Dominus Iesus te et collegas tuos semper gubernet, quos omnes
salutabis meo nomine diligenter. Mei vicissim te plurimum salutant, ex quibus
Gallasius libellum tibi nuper a se compositum offert. D. Musculo et aliis piis
fratribus salutem plurimam.
<odtx>Genevę 21. Ianuarii 1549.</odtx>
</tx>
<un>Ioannes Calvinus tuus.</un>
<lz>[Adresse:] Praestantissimo Christi servo D. Henricho Bullingero Tigurinę
ecclesię fido pastori, fratri et symmystę colendissimo et amico singulari.</lz>
