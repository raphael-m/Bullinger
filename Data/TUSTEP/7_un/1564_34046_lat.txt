<nr>[34046]</nr>
<ae>Johannes Utenhove [d.J.] an Bullinger</ae>
Basel, (Ende) März (1564).
Zürich StA, E II  338, 1463f.
/ Orig.(Aut.)
Iustitia nostra Christus.
S. D. Accepi literas tuas plenas humanitatis et benevoentiae, observandissime in Christo pater, quibus nec potuit gratius quicquam nec optabilius accidere.
Perlectis iis libenter amplexus sum paternum tuum in me animum et salutis meae tam studiosum et amantem.
Ego vero (ut ingenue fatear) literis tuis (quamquam a
teneris in morum synceritate ac christiana simplicitate utcunque institutus sum atque hodie dei beneficio nihil mihi vera ac christiana religione possit esse
antiquius) in pietatis studio alacrior factus sum et ad decurrendum propositum nobis certamen gnavior.
Semper enim inhaerent animo nostro sacrosancta Pauli
verba* (dazu a.R.: " Titi 2.") memorique mecum mente sepius repeto et pro  gratia, quam mihi dedit dominus, vita mea exprimere conor.
Sunt autem huiusmodi:
"Illuxit gratia domini dei omnibus hominibus erudiens nos, ut abnegata impietate et mundanis concupiscentiis sobrie et iuste et pie vivamus in presenti seculo"
et cet.
Quibus paucis magna theologiae pars (ut ego quidem existimo) continetur; non enim absurde scripsit quidam inter theologos non extremus pietatem,
abnegationem sui et humilitatem primam, secundam et tertiam partem esse in sacrosancta theologia.
Quid enim conducat varia rerum scientia et assidua insignium
authorum lectio, si animus pietate vacet ac adhuc Cymeriis peccatorum tenebris detineatur nec in dies magis ac magis divinis dotibus ornatior evadere studeat?
Hoc igitur, clarissime domine ac pater in Christo multum colende, tibi velim persuadeas me a multo iam tempore pietatis ac verae religionis fuisse et esse
amantissimum, sic tamen ut vile mihi non sit Iesu Christi, salvatoris nostri unici, beneficium.
Novi humani ingenii imbecillitatem ac fragilitatem, cui
confidere sit stultissimum; novi impotentiam (ut ita loquar) spiritus nostri ad facienda bona ac accepta deo opera; scio iusticias nostras panno vilissimo esse
contemptiores, si eas nulla habita meriti Christi ratione deo arroganti ac confidenti animo obtrudere velimus.
At interim non existimo liberos nos esse ab omni
vectigali deo debito, ut securi ac socordes stertere possimus ac altissimo indulgere somnio, quin imo diligenti studio contendendum nobis esse, ut amissam ab
Adamo imaginem recuperemus et conformes reddamur imagini, magni dei filio Iesu Christo, qui dedit semetipsum pro nobis, ut redimeret nos ab omni iniquitate (ut
inquit apostolus) et purgaret sibi ipsi populum peculiarem factorum bonorum operum.
Haec sententia mea est et mens, mi pater in Christo dilectissime; huic
acquiesco deum omnipotentem sedulo invocans, ut conatus meos suo divino numine adiuvet et fortunet.
Confido, ut, si quaedam (ob ingenii tarditatem) non
assequar, deum pro sua clementia et immensa benignitate inscitiam meam in meliorem partem accepturum; ipsi placere cupio, ipsi sto, ipsi cado, ipsi vivo et
morior; libenter tamen a piis et eruditis viris me admoneri patiar et errores, si qui sint, non gravatus corrigam et meliora sedulo amplectar.
Nosti (ut
confido) animum meum, mi domine, scis esse simplicem, candidum minimeque refractarium.
Humanitatem tuam amo, exosculor et in Christo amplector et observo,
prospera et foelicia omnia tibi tuaeque familiae mihi perpetua observantia colendae ex animo a deo optimo maximo opto.
His vale, praeceptor observande, in
Christo, qui salus nostra est et iusticia.
Uxori tuae, dominae meae multis nominibus colendae, multam meis verbis foelicitatem praecare et filiabus necnon
ancillae.
Iuvenes hic, qui has tibi reddiderunt, nobiles sunt Phrysii pietate et eruditione non vulgari ornati, benevolentia doctorum ac clarorum hominum
dignissimi, quorum altero iuniori familiariter usus sum.
Scripsit d.
Beza d.
Calvinum graviter laborare ac exiguam admodum spem de salute reliquam esse.
Agunt
mecum duo nobiles Poloni cum paedagogo, iuvene eruditione et probitate ornatissimo.
Bono in statu res meae sunt; confidimus pestem propediem se remissuram.
Scripturus fui aliquid ad d.
Lavaterum et Symlerum, si tempus aliquid superfuisset.
Saluta igitur eos meo nomine plurimum.
Etiam atque etiam vale, clarissime domine.
Basilea    martii.
Tui nominis observantissimus Ioannes Utenhovius, Gandavensis.
Clarissimo viro d.
Henrico Bullingero, ecclesiae Tigurinae ministro vigilantissimo, domino et praeceptori suo multum colendo.
                        Tigurum.
