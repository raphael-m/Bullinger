<nr>[24205]</nr>
<ae>Pier Paolo Vergerio an Bullinger</ae>
<od>Straßburg, 6. Oktober 1554.</od>
Zürich StA, E II 356
Clarissime Bullingere, salvus sis.  Argentinam nudiustertius
veni, quemadmodum scripseram me facturum, et iam coepi agere
nescio quid. Puto me hic haesurum unum mensem, deinde
Basileam, deinde ad te veniam, inde domum. Scies, quid me
cogat haec onera nunc obire, et libenter audies Molineus
mecum huc venit, quem nunquam deserui; at sustentare ita
viventem quis potuisset? Ait se velle vivere Monbelgardi;
reliqua de eo coram. Tuum filium nondum vidi, sed brevi et
saepe visurus sum; utinam et iuvare eum aliqua in re possem.
Salutabis a me Anglos coexules meos. Quod scripsi de 200
florenis, quos illustrissimus princeps illis destinaverit,
est verissimum; ipsemet dixit ore suo, et curo ego
diligenter, ut mittantur atque ut habeatur ratio istorum,
qui apud vos sunt; ita illis affirma. Scripsi ad quendam
pauperem fratrem, qui Clavenae est;
sed ex Histria, ad me ut veniat; iter faciet per Tigurum.
Oro te, des mihi commodato duos libros ex haereticis illis,
quos foras misisti, et ille ad me perferet, id est
Pontificale et versiculos Italicos illos illos
Ioànnis' della Casa. Utrumque bona fide ad te feram
egomet. Non possum me continere, quin nunc scribam: Coepta
est imprimi historia Sleidani ab anno 1517; ego vero adsum,
ut iuvem, quantum queo pro parvitate mea. Bonum librum sumus
habituri et parum gratum Antiochis et antichristis. Salvere
iubeo omnes. Orate pro me omnes. Argentinae  6. octobris
1554.
Vergerius.
[Vor 630]:  Tibi d. Bullingere.
