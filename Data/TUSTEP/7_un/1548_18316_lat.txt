<nr>[18316]</nr>
<ae>Oswald Myconius an Bullinger</ae>
<od>Basel, 20. Dezember 1548</od>
<vo>Autograph: Zürich StA, E II 336a, 299</vo>
<dr> </dr>
<re> </re>
<tx>
S. Abierunt ita tui, ut ego nescierim. Paulo post intellexi dominum Habęum
consulem esse etiamnum hic et decumbere propter podagram; tum quietior factus
visitavi egrothum et reperi, quę mihi dolent vehementer; non enim podagram
tantum, sed et cheiragram offendi, sed et genu alterum torquebatur. Quid si et
alia membra occupaverit? Equidem morbum istum valde odio; facit enim homines,
quorum usus posset esse magnus, tantum non inutiles. Consiliis valent aliquando;
verum quid id, nisi adhibere queas etiam manum? Utinam dominus Habęum ita
restituat, ut possit isti reipublicae adhuc diu et praeesse et prodesse.
^$Negocium, quod civitates ad tractandum proposuerunt, ut exierit, nosti melius;
ego enim, quę scio, ex un scriba scio, qui tamen ad narrandum non plus
habebat temporis, quam psalmus unus cantabatur ante concionem. Dicebat sic esse
digressos, ut summa inter ipsos constaret amicicia. Et ne Pagani dissensionis
aliquid arguere possent, inventam esse rationem aptissimam, cur singulę
singula daturę forent responsa. Hic mihi erat abeundum, hoc est ascendendus
suggestus. Equidem rem omnem domino commendo ut et alia, quę accidunt hodie;
video nanque, quod rerum praesentium bursum nemo prępedire poterit praeter
solum deum.
^$Dissidemus Helvetii, qui primus gradus est ad desolationem. Augere videtur
Cęsar, quantum potest, dissidium et saltem sic retinere, quo voti compos
aliquando fieri queat, id est foedus hoc tam longo tempore celebre dilacerare et
terram nostram subigere. Ad quid enim aliud colligeret in Belgico tantam
pecunię vim. Istum adiuvant nostri scilicet egregie; favent enim hosti
deterrimo, etiamsi nihil premii habent ab illo et favent maxime propter odium
Christi.
Non est enim alta, quam vere praetendant, causa. Dominus aperiat illis, si
velit, oculos, ut videant aliquando; nam veri cęci sunt, id quod animadverto
in dies magis magisque. Dominus Iesus adiuvet suos.
^$Nova. Narravit vir bonus et fide dignus Antwerpię tres iuvenes, quorum
nullus 22. annum excessit, concrematos ob Christi confessionem et hoc intra
mensem factum. Ex teste oculato se confirmavit illud audivisse; non potui satis
constantiam illorum praedicare. Duo monachi corrigeri [RH 17.9.2014: höchstwahrscheinlich falsch abgeschrieben für cortigeri: Bastsandalenträger ???; vgl. "soccolista" für andere Franziskanermönche] cum illis iungerentur, ita
[re]pulsi sunt tanquam Sathan; ipsi vero s[ancti] martyres cum psalmis rogum
ingressi, et cum iam palis adligarentur singulis, lictor collis restes adposuit
et strinxit arterias, ne nomen Christi possent amplius confiteri. Eis vero
extinctis tum demum praeco coepit publicare supplicii causam clamans
anabaptistas fuisse, hoc praetextu voluit satisfactum plebi. Summa: timent
turbas, id quod egregie testatur de conscientiis illorum praeconis vox.
^$Argentinensibus praeterea tandem respondendum est urgente per episcopum et
metropolitanum Carolo. Oportet autem eos ante omnia diserte dicere, quod quę
ordinata sunt, velint recipere, probare et tueri. Tum, inquiunt moderatores, si
quid difficilius fuerit in exequendo et reipsa praestando, velint adhibere,
quantum possint, moderationem, id est: postquam suspensi sunt, tunc volunt,
quicquid deinceps [pe]tiverint, reddere mitigatiora. Ita permittit dominus
claudicantes stultos a stultis tractari. Vale in Christo cum Pellicano,
Theodoro, Gvalthero, Ottone, omnibus.
<odtx>20. Decembris anno 1548.</odtx>
<un>ohne Unterschrift
</un>
<lz>[Adresse:] D. Heinricho Bullingero, ministro Christi optimo doctissimoque, fratri in domino venerando suo.</lz>
