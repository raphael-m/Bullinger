<nr>[19009]</nr>
<ae>Johannes Haller an Bullinger</ae>
<od>Bern, 14. Januar 1549</od>
<vo>Autograph: Zürich StA, E II 359, 2845</vo>
<dr> </dr>
<re> </re>
<tx>
Gnad von gott etc. Diser wuchen hab ich üch 2 mal geschriben, zum 1. bi Marx
Stapfer gschickt Blaureri conciones de sacramento coenae domini, die mir warlich
gar suspect sind und nitt gfallend. Wett gern, er muͤßigete sich deß
gschluders; dann er sunderlich mins bedunckens übel und nitt schlechtlich
impingiert, so er sol explicieren den modum vel communicationis vel praesentiae
Christi. Das möchte man hie gar nitt lyden. So er sich aber deß muͤßigete
und verstentlich (drumb nitt grob, als ob wenig an der gheimnuß glegen, wie
ettlich thuͦnd) rette darvon, wett ich inn gern hie han; denn ich sonst nitt
weiß, wie wir nahinhus hand, wenn wir nitt anderst versehen werdend. Ich fürcht
übel, man fare zletst an ein stock; denn nieman wil bedencken, was großen
lands, was schweren zancks darinn, was großer müg, ufsehens und arbeit es
bedörffe. Man laßt alle ding hingan, gilt nüt denn suspiciones und calumiae;
die regierend unser kilch mee denn trüwer flyß. Darnebend meint man, es sye als
wol versehen, lobt jederman gott der einikeit, sicht aber auch nitt uff das
künfftig.
Si meinend, wil si mich heigend, heigend si unser gnuͦg, wends damitt als uff
mich laden, das ich aber zuͦ tragen und zuͦ versehen weder weiß noch kan
anders, dann das ich in steter angst stan eins theilß, das ich das nitt kan,
das ich solt, anders theils das ichs nitt mag on andere hilff etwan eins recht
glerten und verstendigen mans. Darumb ichs auch nitt tragen wird, und gott geb,
was jederman sag, das ich hie bliben sölle undt müsse, wird ich mich in die
klappen keins wegs bringen lan, sittmal ich mitt gott und allen eeren darus wol
kan mag. Ich weiß, so lang ich hie bin, wird man m[ine] h[erren] schwarlich
breden, das si umb ein eintigen glerten man luͦgind. Si ... es eins theils der
kost und andertheilß, das si meinend, es dörffs sin nüt, und zuͦ dem auch,
das si inen bis har nitt all wol graten. Darnebend aber ist der kilch und der
großen verwaltung nitt ufgholffen. In summa: so ich imm grund ermiß den statum
huius ecclesiae, so stat es nitt wol. Bitt üch umb gotts willen umb hilff, rath.
Schribend ettlichen minen herren, bildend inen in, wie notwendig es inen sye,
umb ein glerten man zuͦ luͦgen.
Ich darff nüt me sagen; je me ich sag, je minder es gschicht; dann si all
meinend, sobald ich darvon red, ich thuͤge es darumb, das ich dest mitt
besseren fuͦgen darvon kömm, welchs ob es wol zum theil war (denn worumb wott
ich nitt, das die kilch nach mir versehen wer), so ist mir doch so vil mee an
der kilchen wolfart gelegen, das, wenn ich glich bliben müßte, nit könte oder
wüßte zuͦ bliben, wo man sich nitt anderst versehe. Ich schillt weder H.
Josen noch D. Wäberum; si sind mir beid trüw, lieb bruͤder, aber was zuͦ der
sach ghör, laß ich üch erwegen, ob diß ampt allein mitt predigen mög versehen
werden. Dorumb helffend und ratend, wie die sach zuͦ thuͦn.
^$Xystus schript mir von Augspurg dermaß, das ich wol verstan, das er noch nitt
gesinnet ist, da dennen zuͦ ziehen. Derhalben von nöten sin wirt, umb ein
anderen schuͦlmeister zuͦ trachten. Eberhardus ist unwillig, und ist kein
wunder. Publicae lectiones sind von gotts gnaden in ein fryen gang kan; allein
in theologia möcht es wol beßer sin. Nicolaus lißt Lucianum, item grammaticam
Hebraicam Monsteri und Esaiam darzuͦ; ist ein guͦter grammaticus und flyßig
darzuͦ. Eberhard lißt Theologiam, jetz epistolam ad Romanos, item er wirt nun
auch ein authorem publice anheben zlesen, aut Horatium aut Valerium Maximum.
Telamonius lißt dialecticam Phil[ippi] auch gar wol, ist sin güpt, lißt auch
amm zinstag und sampstag arithmeticam und Sphaeram Ioannis de Sacro Busto. So
examiniert und censiert man zuͦ allen fronfasten, das dise studia wol von
statt gand und wir nitt ungleert knaben hand. Ich welt auch, ir hettend
vermögen, das man üwer ettlich, ein oder zwen, hett hiehar gschickt; es hett vil
bi minen herren gunsts und willens bracht, das si dest gneigter in alweg die
studia zuͦ fürderen.
^$So vil aber scholam illam trivialem et inferiorem belangt, stat es an dem, das
man ein guͦten schuͦlmeister habe.
Da wüßt ich nun nach Xysto kein kumlicheren dann üweren Sebastianum zum
Frawenmünster. ich hab nehermals selb mitt im grett; hatt ers nitt wyt gworffen.
Schrib imm aber auch hiemitt; bitt üch, ir wellind in auch ansprechen und darinn
handlen, was üch guͦt und unser kilchen nutzlich dunckt. Es wirt wol uff
Osteren kommen Benedictus Martinus von Marpurg, qui dum a nostris negligeretur,
Casparo Rodolphi successerat. Deße eruditio ist uns gnuͦgsam bezüget, aber
wir fürchtend, er bring sin luterischen geist mitt imm und werde uns nüwe
unruͦw anrichten, darumb wir gern bizyten zur sach thetind. Eerend gott und
sind uns beholffen und laßend mich Sebastiani halb bald wüßen, was ich handlen
sölle.
^$Im 2. schriben, by Gyslingers muͦter, hab ich üch Calvini büchli über das
Interim geschriben gschickt. Schick üch hiemitt ein imaginem deß Interims, mir
von eim guͦten gsellen gschenckt, so es heimlich gschnitten und truckt wurd,
ußglaßen die anderen carmina mitt dem namen<f1>Vgl. Zeichnung in Ms S 67, 129.<fe>; lege nitt vil daran, was üch
bedunckt. Es muͦß die buͤbery der wält verstendiget werden sive opportune
sive inportune, doch das es alles buwe.
^$Ich bitt üch auch früntlich, sittmal ir vil guͦts dings, das die eehändel
belangt, zuͦsamen zogen und gsamlet hand, ir wellind mir mitt ettlichen zuͦ
hilff kan; dann mich das barmhertzig chorgericht die üppigen, wüsten, krummen
händel seer übel belestigend. All montag, mittwoch und frytag müßend wir vom
morgen an bis zuͦ 11 sitzen; ich weiß es nitt alles zuͦ erzügen.
^$Es ligt mir auch jetz mechtig uff die sorg deß synodi; bsorg, es werde seltzam
zuͦgan. Nun wil ich amm karren han, so lang ich mag. Es brocket sich ein spil
in über die Lausanner, das ich sorg, inen werd ein spröde abfertigung. Si
könnend zuͦ beiden syten nüt denn calumnieren, umb ein jeden habdanck vor rath
einanderen zuͦ verleiden. Nimpt sich eir ir an, so kumpt er mitt inen ins spyl
und wirt nimmer grecht; nimpt sich eir ir nüt an, insimulant et traducunt nos
neglecti officii. Ich bin irs wäsens gar voll und muͤd.
^$Seckelmeister Haller und sch[ultheiß] von Wattenwil sind jetz zuͦ Zofingen.
Hagius und fenner Witenbach laßend üch fast gruͤßen, deßglich min volk
alles üch, auch üwer husfraw und kind. Gott sye mitt üch zuͦ allen ziten.
<odtx>Bern 14. Januarij 1549.</odtx>
</tx>
<un>Fehlt</un>
<lz>[Adresse:] Fehlt</lz>
