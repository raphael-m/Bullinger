<nr>[23266]</nr>
<ae>Bullinger an Girolamo Zanchi</ae>
<od>Zürich,  18. Dezember 1553</od>
<vo>Zürich ZB, Ms F 59, 319Kopie (18. Jahrhdt.)</vo>
<dr>Druck?</dr>
<re>Regest</re>
<tx>S. D.  Nimium vero tu, ornatissime Zanchi, domine
colendissime et frater charissime, ornas chartaceum illud
munusculum meum per clarissimum dominum Coelium tibi a me
missum. Tribuo hoc tuae charitati et intelligo, quantum deo
meo debeam, qui te mihi coniunxit amicum et fratrem. Gratias
ego tibi potius ago, qui tam benigne mea interpreteris et me
tam benevolo animo inter tuos recipias. Efficiam deo
propitio, ne amicitiae pactae paeniteat unquam. Filium hunc
meum tibi, mi domine et frater, commendo ut fideli
praeceptori. Doce illum fideliter deum metuere et mysterium
cognoscere redemptionis; sacris enim usibus ipsum destinavi,
nec ulla re alia melius de me tu et reliqui mereri
poteritis, quam si pure instituatis. Ego de amico illo tuo,
imo et meo non despero. Sunt viri boni aliquoties in
receptis semel sententiis duriores et mansuetudine et sedata
instructione sunt tractabiliores; perge ergo illum et alios
eius similes lucrari domino.
Habes nunc symmystam virum incomparabilem Martyrem nostrum,
nec scio, si hodie in Italia, Gallia et Germania parem
habeant. Conare hunc retinere in vestra illa academia, imo
effice, ut omnes intelligant, qualis hic sit. Utilis erit
apud vos multis simul populis et gentibus, laudem et interea
consequetur ex eo Argentina immortalem. Vive et vale
aeternum cum coniuge castissima tua. Salutatum te volunt
omnes symmystae mei. Tiguri  18. decembris. Salva sit
doctorum scholae vestra corona. 1553.
<un>Bullingerus tuus.
</un>
<lz>Clarissimo viro domino Hieronimo Zanchio Bergomati,
Argentinae sacras profitenti literas, domino et fratri suo
colendissimo.</lz>
