<nr>[32092]</nr>
<ae>Bullinger an Johannes Calvin</ae>
<od>Zürich, 30. Mai 1562.</od>
<vo>Zürich StA, E II 342a, 433. / Orig.(Aut.)
Ep.Calv. 3796 (XIX, 426f.
)
S. D. Postquam heri ad te dedissem literas per tabellionem, qui Bernam festinabat, hodie per Coignetium binae tuae mittuntur.
Terruerunt me nonnihil illae, maxime quod recentes essent, priores 19. maii, posteriores datae  23. maii.
Semper ego timui moram illam pertinacem nostris fore noxiam.
Vidi et expertus sum, quid nobis ante 30 annos in bello nostro vehementer nocuerit et quid protestantes in bello Germanico prodiderit.
Sed oro dominum assidue ut ecclesiae suae adsit et truculentes et
sanguinarios illos latrones evertat.
Sane inauspicatum est quod, cum nostri ita sint instructi, sinant sibi in conspectu eripi aut occupari Estampes et copias progredi Rothomagum versus.
Cur nostri, cum hostes exercitum suum dividant, non medios se ingerunt et partem alteram invadunt? Utinam brevi audiamus feliciter pugnasse nostros.
Hodie audio Bollwylerum copias conscribere Hispani nomine in Germania.
Nostri quoque vicini foederati in hoc sunt toti ut excurrant in Galliam.
Potuissent nostri
prohibuisse illa omnia, si mature progressi fuissent in hostem.
Verum sat cito si sat bene.
Quod scribis, nos et urbes evangelicas frigere, vere dicis.
Et ego hoc anxie queror et insto quantum possum.
Sed maiorem opto successum.
Fama hodie attulit, quosdam ex 5 Pagis cogitare de opprimendis Claronensibus, quod sibi habeant persuasum, se non posse libere in Galliam proficisci nisi his oppressis et nobis quoque subversis.
Missi sunt exploratores qui conatus istorum cognoscant.
Certum est istos
tantum non insanire.
Ac postquam divisi sumus in Helvetia, dubito, si ab aliquibus monerentur Burgundiones, sicuti tu mones, an obtemperarent.
Plura colloqutus sum cum fratre nostro hoc Iulio, qui omnia tibi referet.
Oremus dominum, in quo uno fixa est spes nostra, ne nos deserat atque hostibus ora aperiat gloriandi fidem nostram esse vanam.
Nescio an ultimis literis significarim a quibusdam Basiliensibus usurariis peti pecuniam quae militibus erogari possit, saltem ut ex Helvetia educantur.
Et
quod Mosci irruperunt in Russiam atque supra 200 combusserunt pagos.
Vale, vir honorande et frater charissime, et quam primum fieri potest scribe de rebus nostrorum in Gallia.
Vehementer enim anxii sumus et in moerore gravi.
Tiguri  30. maii 1562.
Saluta Budaeum, Ionvillaeum et alios.
Salutant te nostri omnes, inprimis Martyr etc.
                                             Tuus ex animo Bullingerus.
Clarissimo viro d.
Ioanni Calvino, Genevensis ecclesiae fideli ministro, domino colendo et fratri charissimo suo.
^$Genff.
