<nr>[31182]</nr>
<ae>Christoph Thretius an Bullinger</ae>
<od>
Genf, 10. Dezember 1561.</od>
<vo>ZÃ¼rich StA, E II 338, 1595. / Orig.(Aut.)
Wotschke, S. 139ff.
S.P. Accepi literas tuas 24. novembris datas, in quibus omnem benevolentiam paternam mihi ostendis, cum non solum ea scribis, quae scire me velle arbitrabare, sed etiam de me ipso rebusque meis cognoscere te velle ostendis.
Quae res facile declarat tuum erga me animum tuamque in gentem etiam nostram pietatem.
Quem tuum animum pater colendissime tanti facio, ut me tibi iam antea ob tua in Iesu Christi ecclesiam merita obligatissimum, plurimum etiam debere eo nomine profitear, daboque operam, ut
hanc tuam de me nostrorumque curam non male a te esse susceptam aliquando existimare posses.
Quod ad valetudinem meam attinet, ego utcunque hic valeo propter aerem Genevensem novitiis omnibus communiter infestum; aliquando morbi tentationes accedunt, quae etsi periculosae ita non sunt, ut eas facile ferre non possim, tamen mihi ita permolestae accidunt, ut qui literarum saltem caussa huc me contulerim, a quibus avelli gravissimum per se est, corpore affecto et exercito libere frui, ut velim, non
datur.
Nihil tamen unquam de studiis praetermitto.
Biblia sacra diligenter evolvo, quibus adiungo tuos de religione christiana libros, quos decades vocamus, cum his Calvini institutiones et aliquando locos communes Musculi, tum certas quasdam horas historiis ecclesiasticis tribuo et veteris ecclesiae formam cum nostri temporis confero.
Iam linguae Graecae ac Hebraicae non vulgarem operam adhibeo, ita ut me aliquantulum in his profecisse iam non paeniteat, in quibus studiis hanc totam hyemem,
nisi quis casus mea consilia perturbabit, traducere diliberatum est.
Ineunte vere, si ita rationes nostrae postulare videbuntur, aliud consilium erit capiendum.
Quod de pueris scribis, gratius esse nihil potest, atque utinam ita sese gerant una cum Laurentio, ut tibi uxorique tuae charissimae placere possint.
Maximo me ab eis beneficio, si id sua observantia erga te effecerint, affectum putabo.
Gaudeo autem vehementer te cum Laurentio egisse, pro qua re  magnas tibi gratias a[go]. Qui et mihi ipsi semper durior visus est et paulo natura ad facilitatem et affabilitatem difficilior, praesertim cum per se pueri satis modesti et ad capessenda iussa parati
ac prompti sint.
De ea re ego eum principio monueram et iam renovare statueram, verum supersedebo, donec a te, si opus fuerit, admonitus fuero.
Nec de ea re ad illum verbum ullum.
Interea tamen tuam benignitatem oro, ut, quemadmodum semel eos in tuum amorem suscepisti, eodem et in posterum eos tueri velis et pro tua autoritate, quotiescunque opus fuerit cum Laurentio agas.
Plagas nimias ad eorum indole semovendas putavi; tamen, si quibus opus sit, id absque tuo iussu fieri a Laurentio nollem.
Sed et illi una mecum deo optimo gratias agunt, quod sua divina providentia te patrem illis longe benignissimum dederit, sub cuius imperio et tutella nullam sentient vim aut iniuriam.
Quod patrocinium deus omnipotens sua clementia tibi compenset.
Caeterum, clarissime domine, valde doleo, quod literae nullae ex Polonia ab eorum patre sint allatae.
In caussa est sine dubio occupatio domini magnifici in rebus bellicis, qui longe a Polonia abest.
Sed tamen illae literae, quas Sebastianus Koczlerus
Lindavium misit, si perirent, magnum nobis afferrent dolorem, quod deus auferat.
Et quoniam tantam adhibes in eis recuperandis operam, facis rem non gratissimam modo, sed et nobis utilissimam.
Quod si quando recuperatae ad manus tuas venerint et si quae ad me pertinebunt, eas si miseris, solatium mihi in hoc meo taedio mittes.
Sebastianum Koczlerum ita difficilem esse in transmittendis literis non   minus doleo.
Vereor, ne et meis, quas multas ad se ex Gallia misi, negligenter prospexerit,
quoniam nullum responsum remittit.
De domino Ioanne Brunnero quae scribis, mihi non admodum grata fuerunt, quamvis ipsi de felici successu gratulor.
Cui certo scio optime consultum fuisset in Polonia, qui potuisset ad centum quinquaginta taleros annuos habere.
Sed eo magis afficior, quo nullum alium huic instituto idoneum te posse habere dicis.
Expectant illi sine dubio hinc aliquem; sed fortasse frustrabuntur spe.
Interim tu, ubi opus erit, testimonium dabis meae sollicitudinis.
Vale,
clarissime ac piissime vir et pater benignissime, una cum tua charissima uxore, foemina piissima.
Dat.
Genevae  4. idus decembris 1561. Domino Simlero, viro clarissimo, cuius ego et doctrinam et morum sanctitatem nunquam non praedico, Zvinglioque eruditissimo salutem plurimam adscribo officiaque mea offero.
       Addictissimus ac tui observantissimus Christophorus Thretius, Polonus.
[Adr.
fehlt.]
