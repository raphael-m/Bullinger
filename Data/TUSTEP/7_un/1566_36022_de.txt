<nr>[36022]</nr>
<ae>Gabriel Schlüsselberger an Bullinger</ae>
<od>Nürnberg, 13. Februar 1566.</od>
Zürich StA, E II 348, 17 . / Orig. (Aut.)
Schulthess - Abschrift am 17.6.92 von Urs Leu aus dem Zw.-Ver. Archiv an HBBW zurück.
Eerwirdiger und insonders gonstiger herr, euch sindt meine willige dienst sambt wunschung alles gutes von got bevoran
uf 8 diss monats thet ich euch mein jungst schreiben, hof sei euch vor dissem wordenn, damit ich antzaigt wie unsere
herrn, irer etlicher burger, so sij Schwenckfelder, schwermer und sacramentirer pflegen zu nennen, fodern und examiniern
liessen, derhalben ich auch nur der stundt wartete, Dass dan bissher noch nit bescheen, bin willens uf 18 diss alhie uf
Paris zuverreiten, nit wais ich ob ess noch in der zeit von inen moechte bescheen, got wolle mir seinen hailligen gaist
mit thailen, damit ich bestendig seinen willen moege bekhennen, habe gleich wol von etlichen vernomen so examinirt sindt
worden, nach dem sij ire Confession gethan, sei ess alles von wort zu wort uff geschriben worden, und inen wider fur
gelessen worden, alssbaldt inen beim radt uferlegt worden, sy sollen alle ire bucher in die cantzlei bringen, und sindt
inen leut zu geben worden, solche haben sij bei iren handen, und als die sag, sollen sij alle zerschnitten und zerissen
habenn, aber mit iren perssonnen ist noch nichts fürgenomen worden  wollen got bitten, dass er uns die erkandtnus seines
worts gebe, ess stat warlich ubel bei unss, da ist niemandt der nach got fragt, fressen saufen hurerei, und allerlei
untzucht get hie im schwang, Da ist kein besserung   got der herr woel uns gnedig sein, und uns ainmal mit seiner
zukunfft auss dissem jamer thall erloessen,
Neue zeitung belangent, hoert man nichts sonders von dem reichstag, die fursten sindt noch zu Marpurg in Hessen uf der
hochzeitt was si dar praticirn werden gibt die zeit zu erkhennen, ist wol zu besorgen diser reichstag werde unruh in
teutschlandt anrichten, wo es got nit verhuetet, wie wol wir solches wol verdienen,  Sonst nichts uf dissmall allain
thue ich mich allzeit in eur lieb befellen, und bittent got fur mich, auch lassen wir euch sambt den eurn gantz vleissig
grussen, und damit got befollen.
Datum in Nürnberg den 13 tag februari a^#'o  1566.
E. E. williger Gabriel Schlusselberger.
Dem eerwurdigen und hochgelerten herrn Hainrich Bullinger meinem gonstigen herrn und guthen freundt zu Zurich.
