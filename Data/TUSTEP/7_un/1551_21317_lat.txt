<nr>[21317]</nr>
<ae>Hans Rudolf Bullinger an Bullinger</ae>
St. Gallen, (Zwischen 1551 und 56.)
<vo>Zürich ZB, Ms F 37, 496. / Orig.(Aut.)</vo>
S. D. Gloriam et pacem a Christo, domino nostro.
Ex eo temporis spatio, quo a Tiguro solvimus, pater
charissime, pervenimus in patriam Ioannis Herteri, ubi
humaniter excepti commorati sumus ad diem Mercurii. Inde una
profecti Froenfeldam ibi pernoctavimus, deinde summo mane
ulterius progressi pervenimus in pagum quendam situm in
ditione Doggenburgensium, ut appellant, inde rursum die
Veneris Abbatiscellam, quam miro desyderio cupiebamus
videre, appulimus, ubi sane multis a bonis nostre religioni
summopere faventibus honoribus sumus affecti. Sequenti
igitur die sumpto prandio Sangallum, uti proposueramus, iter
fecimus et ibidem retenti a multis bonis amicis maximis
honoribus non solum a prudenti Sangallensium magistratu
excepti, qui sex cantheribus ad hoc destinatis nos
honoraverunt, verum omnes pene ecclesię antistites et
ludimoderatores nostri gratia in publico hospitio, in quo
diverteramus, pransi sunt. Prandio absoluto cum omnibus
valedixissemus et pro exhibito honore gratias egissemus,
postea has ad te conscripsi literas, dein Episcopicellam,
inde Constantiam et Litopolin proficisci proposuimus, dein,
quam primum possumus, domum reverti. Quapropter, mi pater,
rogo atque obsecro, ne mihi succenseas, quod tam diu haeream
apud exteros; do enim operam, ut me moderate et modeste apud
omnes geram. Quodsi hoc (ut non dubito) a te impetravero,
polliceor me illud, quod consumpsi tempus, singulari
diligentia et studio resartiaturum. Cetera, utut gesta sunt,
presente me certius cognosces.  Vale. Salutabis plurimum
matrem charissimam, fratrem, sorores et ancillam. Vale.
Sangallo.
Ioanes Rodolphus Bullingerus, filius tuus charissimus.
Ornatissimo viro d. m. Heinricho Bullingero, Tigurinae
ecclesiae pastori, patri dilecto.
                                                Zürich.
