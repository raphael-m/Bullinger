<nr>[18088]</nr>
<ae>Ambrosius Blarer an Bullinger</ae>
<od>(Konstanz), 4. Mai 1548</od>
<vo>Autograph: Zürich StA, E II 357, 268</vo>
<dr>Bl. II, 699R.</dr>
<re> </re>
<tx>
S. Buttlerus vero noster tuam erga se officiosam humanitatem mirifice praedicat
et amore studioque tui iam inde a multis annis vehementer flagrat, vir, si
quisquam alius, divini verbi amans ac pietatis observantissimus. Quod
Wirtempergensi ab Austriacis istis tantopere metuis, non frustra facis; nam sunt
ex prudentioribus sęculi huius non pauci, qui istuc ipsum plusquam persuasum
habent. Ego coniecturis nonnullis adducor, ut vera putem, quae ad te scripsi,
praesertim quum nihil aliud a quoquam hisce diebus acceperim. Wolphio nostro
ampliores ędes contigisse supra modum gratulor; praestat enim una esse
adulescentes idque perpetuo quam aliis ędibus noctu aliis interdiu immorari.
Gratias tibi maximis maiores agimus, quod hic nobis tanta diligentia advigilas,
quanta in omnibus aliis soles. Utinam paria tecum facere per occasionem aliquam
aliquando nobis liceat!
^$De principum ludo festiviter tu quidem; facile profecto tredecim seniculis
pedes abluuntur; sed non perinde copiosus ille sanguinis cruor multorum milium
eluitur. O praeposteram religionem! Dominus illos mentibus se magis dignis
propitius donet!
^$De Bucero securum te esse iubeo; nam scio illum Christi gloriam unice quaerere.
Mitto epistolam, quam Gervasius noster post Buttleri abitum dedit, quamquam non
adeo multum fidei iis, quę ibi leguntur, habeo; verum, sive vera sint sive
fictu, lectu tamen non sunt iniucunda; ists nitt war, so laut es doch wol.
^$Consul Memingensis Tiguri et Scaphusii fuit miratus tuas et Simperti contiones,
quę a Galli foedere tantopere dehortentur. Sed dominum obnixe precor, ut vos
sibi arctissimo fidei foedere astringere et ab omnibus impietatis vinculis
vindicet ac servet! Sed valebis nunc, mi venerande pariter et optime Bullingere.
Urget consobrinus, ut manum tollam, qui te tam officiosissime iubet salvere.
Salveat tua domus tuique omnes. Orate pro nobis instantissime. 4. maii 1548.
<un>Tuus Ambrosius Blaurerus.
<tx>Liber, quem Buttlerus noster exhibuit, supra veri fidem mihi arridet, quod
in tempore sit scriptus et vehementer dolet, quod noster typographus iam plus
integro biennio cessavit; curabo tamen, si ulla ratione fieri possit, ut vel hic
vel alibi typis diligentissime, ut dignus certe est, excudatur.
</un>
<lz>[Adresse:] Incomparabili Iesu Christi servo D. Heinricho Bullingero, fratri
suo praeter cęteros observando longeque charissimo. Tiguri.</lz>
