<nr>[22113]</nr>
<ae>Johannes Haller an Bullinger</ae>
<od>Bern, 24. Mai 1552.</od>
<vo>Zürich StA, E II 370, 171. / Orig.(Aut.)</vo>
S.  Breviter nova quaedam ex Augusta 10. mai:
Huͦberinus und sine mittgsellen predigend noch aber
anderst
dann von anfang. Es wirt si aber nitt helffen; sie muͤßend
mitt irem chrisam zum thor us.
Der rath hatt ein predicanten imm spital ufgstellt; der ist
vor jaren zuͦ Memmingen gwesen, heißt Bartholomeus; dem
laufft das volk treffelich nach.
Hertzog von Mechelburg hatt am 8. mai sin predicanten zuͦ
S.Ulrich ufgstelt; da hatt man von vile schier einanderen
ertruckt. Morndes 9. mai hatt er zuͦ S.Anna predget,
Musculum eerlich anzogen.
H[ertzog] Ottheinrich hatt den 4. mai Dillingen ingnommen;
die hand imm auch schweeren muͤßen. Ist das gmein gschrei,
er werde das bistumb innemmen und zuͦ einem fürstenthumb
machen. Am 5. mai ist er zuͦ Augspurg ingritten.
Alle Stett sind da gsin ußgnommen Ulm, Nüre[m]berg,
Franckfurt, Straßburg, Costentz, Rotwyl. Ein anderer tag gen
Paßaw glegt uff den 28. mai.
Am 6. mai, als die pfaffen vesper gsungen, sind ettlich
rüter zuͦ inen kommen und si darus gjagt.
Den 7. mai habend die fürsten mitt den pfaffen gehandlet;
weißt man nitt was. Aber deßelben tags habend si uffghört
lüthen und meßieren und die kirchen beschloßen. Diß tags ist
auch uff den abend h[ertzog] Moritz in das leger verritten.
Marggraff Albrecht hatt denen von Nürnberg ein stettli mitt
eim starcken schloß abgwunnen, daruff 60 stuck büxen funden;
sol also zuͦgangen sin: Der oberst imm schloß hatt sin sun
uff Nürnberg gschickt; der ist abweg gritten und dem
marggraffen in die hend worden. Den hatt er ilends für das
schloß gfuͤrt und dem vatter für die auegn wellen hencken
lan, so er das schloß nitt ufgeb. Also hatt ers ufgen, ee
dann die von Nürnberg der sach mögen innen werden.
Bischoff von Augspurg ist hinweg: weißt nieman, wo er ist.
Flinner und Lienhart sind wider zuͦ Augspurg; aber von deß
eids wegen, so si uß dem rych gethon, wil man si nitt wider
ufstellen, biß si absolviert, und handlet man inn der
absolution.
Haec ex scriptis Augustanis ad Musculum et me datis raptim
concinnavi vel excerpsi. Boni consule et vale. Salvi sint
omnes tui meo meorumque nomine. Bernę  24. maii 1552.
Tuus Ioannes Hallerus.
Clarissimo viro d. Heinrycho Bullingero, Tigurinę
ecclesię pastori vigilantissimo,
domino et compatri suo observando.
               Tiguri.
