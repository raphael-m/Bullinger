<nr>[21219]</nr>
<ae>Oswald Myconius an Bullinger</ae>
<od>Basel, 20. September 1551.</od>
Orig. (Aut.)
Zürich StA, E II 336a, 328
S.  Scripseram statim post literas, quas Voglerus adtulerat;
quia vero distulit, alteri commisi; has acceptas audivi a
te. Scripsi paulo postea per Vergerii nepotem; arbitror et
has te accepisse. Nunc rediit tandem Voglerus; is ne vacuus
meis ad te abiret, ad praesentes sum compulsus; cum nesciam
tamen, quid scribere debeam, fingam.
Miror vehementer, quod scribis nihil te scire de concilio.
Tentant nimirum aliquid mali; diabolus enim, dum fingit
tranquillitatem, plerumque perniciosius erumpit. Sic et
filii diaboli solent, cuius rei exemplum clarissimum est
Carlus. Age, expectabimus, quid sit; tantum observet nos
dominus noster.
De comitiis divinamus ęque ut vestri: non permittet
malus, ut per quietem evangelium doceamus. Quid vero tu
postea, quid nos? Si vincet Septempagicus, eiiciemur. Sed
quo? non erit locus, qui nos recipiat. Si nos vincemus, quod
vix fiet, expectandum bellum et alia mala. Equidem interim
in hoc sum: si nostri vellent esse boni viri, haberent
argumentorum copiam, quibus contradicturi essent. Ex his
illud est: efficiant Confoederati sua potentia, ut
concilium celebretur generale, liberum, christianum, in quo
liceat pro veritate contendere per veritatem, et securitas
promittatur ante et post concilium et in ipso concilio liber
sermo depromptus ex literis dei, taceant vero humana omnia,
et quod promittitur, praestetur: sic habebunt nos, qui
veritatem dei intrepide simus defensuri contra papam, contra
mundum et contra diabolum, horum principem ac ducem.
Audiatur responsum, et post responsum fiat deliberatio, quid
amplius faciendum. Hoc unicum volui tibi indicare, ut
haberes portiunculam deliberationis meę et ne nihil
scriberem. Nisi te impedirent  negocia, peterem, ut et tua
consilia me edoceres; verum tibi parco.
Tuentur se Witenbergenses se non ex numero adiaphoristarum
et hos contra se nequiter egisse, quod nomen suum ita
prodiderint apud multos; stare se constanter adhuc articulis
Augustanis et staturos in finem usque adsistente Christo.
Pomeranus meminit eius rei in praefatione Ionę etc.
Illud fere exciderat, quod antea forsan nosti: Farellus
concionatus dicitur nescio quid, quod Friburgenses
interpretantur violatam pacem publicam. Sunt, qui divinant
comitia esse propterea indicata. Vale in Christo cum tuis
omnibus. Basileę  20. septembris anno 1551.
T[uus] Os[valdus] Myconius.
D. Bullingero,  in domino suo
