<nr>[19034]</nr>
<ae>Johannes Gast an Bullinger</ae>
<od>Basel, 15. Februar 1549</od>
<vo>Autograph: Zürich StA, E II 366, 170</vo>
<dr> </dr>
<re> </re>
<tx>
S. in domino. Quid ego tibi pro isto tam christiano beneficio
in mittendo interdecreto exhibeam rependamque? Videbis me non ingratum. Vere
dixit D. Brentius Interim nihil aliud esse quam sepulchrum dealbatum ac ossibus
spurcissimis plenum, quę non solum abscondita sunt, sed ab omnibus, qui parum
in Christo radicati sunt, sed palam se exerunt suo fętori. Profeci multum ex
tuis collectaneis illis et scripto, absit adulandi vox, neque dubito, quin
multis ansam dederis, quo penitus relegant, relegant pellegantque interdecreti
scriptum. Si hoc non est papismum obtrudere, Germaniam omnino perdere, quid
aliud enim esse debet? Sic solet dominus principibus immittere furorem, dico
iis, qui veritatem nescio anima amplexi sunt, et eos ad insaniam ducere ob
ingratitudinem, qua usi sunt erga verum Christi verbum. Idem eveniet
Argentinensibus, si Interim intromiserint intra muros tam bene munitos tot
fossis et propugnaculis. De Anglia interea hoc audivi: parum dissensionis
gliscere inter doctos de praerogativa; sic solet dominus no tentare. Habent
disputationes, in quibus nihil quam contentiones suscitantur. Talem morem non
legimus in primitiva e[ccles]ia fuisse disputationes in religionis negotio. Sic
Satan probet nostram fidem a dextris et a sinistris.
^$Dubitasne tu episcopum Constantiensem, quem non parum aegrotare dicunt, deesse
[in] augmentanda sua ecclesia et Interim obtrudendo. Veniet absque dubio et
brevi, necnon Lausanensis episcopus, homo superbus et arrogans iuvenili
praeditus animo, quem nihil pudet, qui etiam apud nos ante dimidium annum, quum
reverteretur a Caesaris aula, se iactavit brevi in summo honore futurum
Lausannę restitutis omnibus, quę ablata sunt a Bernatibus, et episcopum
Atrebatensem, Granvellę filium voluisse 4000 coronatis ab illo emere
episcopatum. Inde coniicere poteris, quibus practicis hoc genus hominum omnia
perturbent. Cęterum folium tuarum concionum vidi et legi, et peromnia placent
omnia, quae scripsisti. Utinam fusius et papismum intersereres, non levi (?)
verborum copia, sed acerbis, acribus, quemadmodum meretur, quo omnibus palam
fieret papismum nobis omnibus proponi a Cęsarianis, etsi aliud seculum non
sit scribendi quam fuit, nihilominus veritas non silentio praetereunda, hoc est
libere, quod verum est, dicendum propter hypocritas, qui nihil aliud cupiunt,
quam ut modeste evangelium simplici populo proponatur praeteritis erroribus.
Vale et Gastium ama.
<odtx>Basileę 15. Februarii 1549.</odtx>
De maistrorum creatione ab aliis audies vel ab
ipso Zvinglio.
</tx>
<un>T[uus] Gastius ex animo.</un>
<lz>[Adresse:] Docto ac pio domino Heinrycho Bullingero, pastori ecclesiae
Tigurinę vigilantissimo. Zurich.</lz>
