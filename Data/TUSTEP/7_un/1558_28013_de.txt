<nr>[28013]</nr>
<ae>Georg Frölich an Bullinger</ae>
<od>
(Schlachteck), 14. Januar 1558.</od>
<vo>Zürich StA, E II 346, 349. / Orig.(Aut.)
Gnad und frid von got dem vatter durch Jesum Christum, unnsern hailmacher.
Gunstiger, lieber herr und bruder, seit ir mir eur predig von des herren nachtmal zugesandt, der ich mich zum fruntlichsten bedanckh, ist mir kain schreiben von euch worden.
Yetzt verursacht mich christenliche trew, die ich gegenwertigem Hanns Konig und seinem eewib billich erzeige, euch seines wesens zu berichten.
Ich hab ine vor funff jaren gen Layingen pracht, ist gar ain guthertziger, frumer, trewer christ, gleichwol ubl beredt, aber schreibens unnd rechnens wol bericht, hat teutsche schul gehalten und gar ain guten wanndel gefuert, wie sein abschide unnd mein furdrung außweisen.Die neubäbstischen oder lutherischen haben wider ine inquirirt, unnd sobald er die
corporlich oder materlich gegenwart Christi in prot und wein nit bekennen wollen, ist ime das schulhalten verpotten.
Das ist die ainig ursach seines dannen verruckens; gleichwol wurdts im abschid nit vermeldt, konnt ir ime helffenn unnd raten, das er ettwar zu schulhaltung wider zugelassen werde, so sparend kain fleiß.
Ir wisst wol, were der beloner ist.
Die innligend widerwerttige lere der Luthers hat er mit seiner hand abgeschriben.
Meins bedunckens were es gut, das es mit einer besserung der vorrede inn druckh käme: da irs aber nit wellten drucken lassen, ist main bitt, mir sölchs wider zukumenzelassen.
Ir konnt nit glauben, was unsynnikait in den neuen babstlern steckht; was sie hievor im alt babstumb verdambt, das heissen sie yetzt wider gut.
Ich streitt hefftig und dermassen wider sie, das sie mir viel ungnad bei meim genedigsten herren
geweckht haben.
Ich hab mich verschriben unnd mit erkauffung der ligenden guettern so weit eingelassen, das ich mir nun bei meinen viel jarn kain endrung mehr zu erdulden getraw; sunst plieb ich nit.
Wolan, es muͦß gefochten und erstritten sein.
Wann ich d.
Mathiam Gribaldum wisst anzutreffen, wollt ich euch unnd ime zu lieb nach ainen ritt fur mich nemen.
Ir mögt mir wol vertrawen, wa er anzetreffen sei.
Die kay(serlich) m(ajestat) Ferdinand ist schon zu Augspurg, aber sunst wenig stennde.
N it waiß ich, was es fur ain richtag wurde.
Ich denckh mir, ain Turckenhilff werd das end darvon sein; nichts sats oder furstendigs waiß ich zu hoffen.
Mich verlangt zu wissen, wie es umb herr Petrum Martirem, dominum Franciscum Ochinum unnd alle liebe herren und frunde stat.
Gruesst mir yederman, die mich kennen.
Beschließlich sind mir bis inn 1200 verß hexametri zukumen, darinn das neu bapstumb gar artlich abgemalet wurde.
Verhoffend ir, das sie möchten druckht werden, so will ichs euch zusennden.
Es were furwar ein notdorfft.
Laß mit antwurt wissen.
Die verß sind gut und kunstlich, die materi oder invencio ist warhafftig.
Datum inn eyl den 14. januarij anno 1558.
Georg Frölich von der Lemnitz zuͦ Schlachtegkh.
Dem erwirdigen unnd hochgelerten herren Hennrichen Bullinger, der kilchen Zurch vorgeern<f1>Antistes.<fe>, minem innsonders gunstigen, lieben herren, zu hannden.
