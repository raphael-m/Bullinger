<nr>[34078]</nr>
<ae>Christian Hochholzer an Bullinger</ae>
<od>Stein, 24. Mai 1564.</od>
<vo>Zürich StA, E II 375, 760. / Orig.(Aut.)</vo>
S. D. Exercitus, qui quam celerrime colligi et in Italiam traduci debuerat, qu  pacto conscribi et colligi possit, plurimum dubitatur, venerande pater.
Constituerat enim Hannibal ille, de quo nuper scripsi, in Wyngarten et Fuͤssen exercitum colligere; verum neuter locus illi permittetur exercitum colligendi
et lustrandi, imo nec alius inter imperii terminos permittetur.
Cautum etiam est severissimo imperatorio aedicto, ne quisquam ex iis, qui imperatori subiecti
sunt, alterius signa sequi vel etiam nomen dare conetur; gravis quoque transgressoribus poena est constituta, ut nimirum inobedientium uxores una cum liberis ex
paternis sedibus et bonis in exilium ablegentur.
Retulit et mihi ipsi civis ille, qui arma exercitui venditurus erat, se nihil cum Hannibale transegisse, eo
quod intra paucos dies arma sibi repraesentari voluerit, quia res nullam dilationem admittat.
Constituisse quoque, si ab imperatore, ad quem legatum per equos
dispositos miserit, nullum locum intra imperii fines impetrare possint, singulos milites Tridentum missuros, ut illic colligi omnibusque ad expeditionem
necessariis quam celerrime instrui possint.
Addidit praeterea idem famam de obitu imperatoris sparsam esse.
Interea autem quicquid praecipiatur aut prohibeatur,
Empseri toti in hoc sunt, ut exercitum colligant nec quicquam ad expeditam profectionem commodum omittant.
Expectamus ergo in dies aliquid turbarum.
Dominum
orabimus, ut impiorum consilia infringat.
Si quid certi aliud percepero, brevi faciam scias.
Vale una cum tuis omnibus quam foelicissime et me meosque ut hactenus commendatos habe.
Salutant vos mei.
Steinę vesperi  24. maii 1564.
Tuae humanitatis totus Christianus Hochholzer.
Clarissimo viro d.
Heinrycho Bullingero, Tigurinę ecclesię antisti[ti] vigilantissimo et fidelissimo, domino et affini meo colendissimo.
       Zürich.
