<nr>[34056]</nr>
<ae>Simon Sulzer an Bullinger</ae>
<od>Basel, 12. April 1564.</od>
Zürich StA, E II 336a, 483 (neu: ...) / Orig.(Aut.)
Ep.Calv. 4096 (XX, 290) Exc.
S. Aut valde pacate tranquilleque sunt omnia, quod vehementer optandum, aut parum sunt officiosi amici, quorum est altum silentium de ecclesiarum et
rerumpublicarum statu.
Relatu tamen acepi ordines imperii evangelici sapienter et accurate providere per dispositas certis in locis equitum turmas, ne possit
conflari ullus ipsis invitis per Germaniam exercitus, deinde militem, qui in Belgis vicinisque locis conscriptus est, militatum pergere alios ad Danum, alios ad
Suedum, quod ii reges armis infestis invicem petant.
Bavariae dux comitem ab Oetingen, rarę prudentiae pietatisque virum, ab aula removit et, si recte
intellexi, etiam ditione expulit propter religionem, quam liberius profiteri ausus sit et principem graviora contra veritatem molientem monere et dehortari, ut
vel id argumento sit aliquid sinistri meditari antichristo addictos.
Quid confoederati nostri etiamnum contra Glareanos moliantur, docebunt comicia; male metuo,
ne mitigari vel iniquis conditionibus possint adeo feroces spiritus.
Bernates audio inclinare ad pacem cum Sabaudo sanciendam; quae utinam pia et salutaris
obtineri queat, ne cum<gr>loimw</gr> multorum fata minitante etiam<gr>limon</gr> habeant, bellorum fructum, hoc praesertim tempore, quo in divite frugum
proventu vix sustinemur preciis interim rerum perparum decrescentibus, subtrahente nimirum benedictionem domino punienteque ingratitudinem et impietatem
nostram, qui nec crapulae ingluvieique nec avariciae modum facimus.
Cum haec scriberem, accipio ex literis ad Castellionem defunctum scriptis a Belga quodam Balduinum ab evangelii professione prorsus defecisse transitu ad hostes
usque adeo facto, vix ut redire unquam possit, idque cum ingenti scandalo iis maxime in locis, ubi multi infirmi et sectae perniciosae infinitae.
Sed hoc nec
novum nec inusitatum; servabit dominus suos.
Simul ex amici literis accepi d.
Ribittum, insignem eruditione et pietate virum, professorem Aurelianensem,
obdormivisse in domino, Calvinum item graviter aegrotare.
Orandus est dominus, ut respiciat ecclesiam suam.
Pestis apud nos etsi non violenter grassatur, pergit
tamen hincinde abripere semper aliquos.
Expectamus voluntatem domini, qui dignetur nos misericorditer ad beatum exitum ex hac mortali vita praeparare et
transferre ad coelestem patriam, cum visum fuerit.
Bene vale, vir reverende et charissime frater, cum familia et sysmmistis omnibus.
Scripsi Basileae  12a  aprilis anno 1564.
T[uus] Sulcerus.
Viro praestantissimo doctrina et pietate d.
Heinricho Bullingero, ecclesiae Tigurinae antistiti vigilantissimo, domino et symmistae colendissimo et charissimo
suo.
