<nr>[34151]</nr>
<ae>Nikolaus Radziwill an Zürcher Geistlichen</ae>
<od>Wolp, 10. Oktober 1564.</od>
Zürich StA, E II 371, 992ff.
Wotschke, S. 226ff.
Reverendi domini idemque clarissimi et ornatissimi viri, amici plurimum charissimi et honorandi, deferimus p[reastantiis] vestris amica nostra studia et officia
ac omne genus amoris et charitatis fraternae in Christo domino.
Quemadmodum superioribus polliciti sumus mittere ad vos quosdam libellos de controversiis praesentium temporum apud nos in regno Poloniae et in magno ducatu
Lithuaniae de primario fidei nostrae fundamento de cognitione veri dei seu sanctae triadis non ita pridem exortis, en iam istos libellos una compactos vobis
mittimus.
In quorum altero Gregorius Paulus, minister Cracoviensis, materiam harum controversiarum explicat, altero Cazanovius, eques Polonus, olim d.
Calvino
ad eius admonitiones ad Polonos scriptas respondet.
Mittimus autem non alio, deum eius rei testem facimus, consilio nisi optimo candido et syncero, ut scilicet
vobis de meritis causae praesentis plenius quam ex meis literis ante ea ad vos missis constare possit et ut certius fideliusque de toto negocio iudicare
possitis, iuxta quam vobis spiritus domini mediante verbo dei syncero suggesserit, et ut inde nostram sollicitudinem, quam pro concordia et pace ecclesiarum
gerimus, perspiciatis.
Nolumus enim celare praest.
vestras iam apud nos in regno Poloniae instare ex occasione istius causae gravia pericula et discrimina, nam
publico regio edicto proscriptę sunt e regno et aliis ditionibus seren.
regis nostri Sigismundi Augusti omnes advenae et peregrinae ecclesiae istius
sententiae assertores, inter quos sunt multi doctissimi viri, fratres vestri, ex aliis provinciis ob evangelium Iesu Christi exules.
Eius autem rei causam non
alia res ulla praebuisse videtur, quam ipsa causae ignorantia.
Sunt enim permulti homines in hoc regno, qui ab istius causae cognitione ac si a veneno aliquo
abhorrent, ideo per iram, per iracundiam et summam adeo animi impotentiam, quicquid in mentem venerit, cum praeiudicio de hac causa loquuntur.
Ac istius ipsius
rei olim d.
Calvinus, pace illius dixerim, causam praebuisse suis admonitionibus ad Polonos scriptis videtur.
Sunt enim, qui eius censurae adeo mordicus
inhęreant tantumque tribuant, quantum vel delphico oraculo vel voci de coelo sonanti tribui fas est.
Adeo eos mirabilis aestus abripit pessime de causa
sentien[di], criminandi pios omnes et pro summis haeresearchis ducendi ac illud ipsum est, quod istam causam infamare et praegravare magnopere solet, cum tamen
ipsa per se nostra sententia non sit adeo difficilis aut perplexa et nec etiam a conciliatione longe absit, si sedatis animis homines de ipsa loquerentur.
Proposita autem est a quibusdam totius huius controversiae facilis et expedita conciliationis ratio idque ex vetusto et syncero ecclesiae dei scriptore Hilario
idque in ea parte, ubi de unitate divinae naturae seu essentiae inter partes contentio est.
cum enim inter eas conveniat de eo, quod pater, filius et spiritus
s. unum sint, quod sc.
ita et eo modo scriptura apertissime loquatur tres esse, qui testimonium perhibeant in coelo et istos tres unum esse non unus et quidem
nunum non ipsa voluntate, modo et consensu, sed unum natura, divinitate, substantia seu essentia, unum item aeternitate, omnipotentia, honore, gloria,
dominatione, regno, imperio et potestate, de hoc tantum controversia est, quod istius ipsius unitatis vinculum, copulationem seu medium neoterici quidem cum
primeva illa vetustate a patre incipiant tanquam a fonte, adversaria vero pars unitatis vinculum incipit ab essentia, cum dicunt unum esse in essentia deum et
trinum in personis, id autem secundum Hylarium erroneum esse atque haereticum.
Dicit enim hoc verbum essentiam habere in se et fidei conscientiam et fraude
paratam ac colligit eo (a.R. in libro) loci tres vicinos sibi invicem affines errores de hoc dogmate, de synod.
contra Arrianos fol 326!, qui fere omnes in
doctrina papistica incurrunt, quibus commemoratis in eam sententiam et his verbis concludit.
Dicturus unam substantiam catolicus patris et filii, non inde
incipiat neque hoc quasi maximum teneat, tanquam sine hoc nulla fides vera sit, tuto unam substantiam catolicus dicet.
Cum ante dixerit, pater ingenitus est,
filius natus est, subsistit ex patre, patri similis est virtute, honore, natura et paulo infra sese explicat, quid per unitatem substantiae intelligat et quo
modo illa in patre et filio una sit nempe ex similitudine non solitudine, et paulo supra eodem loci, ut quod pater et filius unum sunt, non singularem
significet sed aequales.
Sic et lib. 7 de trinitate: Patrem et filium singularem deum praedicare, sacrilegium esse dicit, dum deum ex deo, quod in similitudine
generis unum sint, negare blasphemiam esse docet.
Qua quidem conciliatione celebrati et synceri in ecclesia scriptoris admissa et amplexa toti huic
controversiae istorum sententia[e] finis et optata catastrophe imposita esse videatur.
Nam plurimae quęstiones curiosae et phrases inusitatae admissa hac
una conciliatione concident, de deo indefinito, de deo essentia, de dei trinitate Stancari, de deo personali, de deo essentiali, concidet et quaestio de filio
dei, an a se ipso sit deus, quaestio idem de pluralitate deorum ex pluribus principiis.
Item quaternitatis imaginatio, cum ad unum omnium iniciabile principium
deum, ex quo omnia sunt, ad patrem sc.
referentur ac imprimis ipsa generatio filii dei et processio spiritus sancti tanquam ad suum fontem.
Pastores enim et ministri Poloni non aliam ullam ob causam se in hanc arenam descendisse<f1>Adagia 1, 9, 83 (ASD II/2 396, Nr. 883).<fe> vel potius a domino extrusos esse existimant, quam ut suus debitus
honor constet patri, ac pariter filio et spiritui s.
et constet certa consolatio conscientiarum ex certitudine doctrinae et ut phrases inusitatę non ex verbo
dei, sed ex philosophia petitę a synceritate evangelii expurgentur, comburantur paleae et maneat ipsissima verbi dei simplicitas sinceritasque.
Cum enim ex
articulo iustificationis hominum merita, opera operata, indulgentiae, gratiae ex congruo et condigno, ex doctrina poenitentiae satisfactiones, opera
supererogationis, ex coena domini trans[s]ubstantiationes et id genus falce verbi dei praecisa et penitus extirpata esse videantur, aequum, consentaneum et
necessarium esse dicunt, ut etiam ex hoc primario fidei fundamento repurgentur ea, quae ex scholastica theologia per tonistas et scotistas praeter autoritatem
verbi dei ingesta et obtrusa sunt ecclesiis.
Nam et hoc scholasticum esse censent non ex schola Christi sed ex scotistis depromptum, quod d.
Calvinus in suis
admonitionibus aliter de deo comparative aliter indefinite loquendum esse statuat et quod illi dura loquutio esse videatur, quod deus deum genuerit, quod sc.
deus in quantum deus non generet sed persona.
Cum tamen illa primęva vetustas, dum veram divinitatem filii contra Arrianos adstruit, nihil magis urgere,
nihil etiam liquidius in scriptis suis docere videatur, quam vere et proprie non relative filium dei inenarrabili modo ex patre ante omnia saecula genitum esse
et ex patre suam subsistentiam habere non ex persona, id est non ex nuda relatione nominis paterni nec secundum relationem, sed secundum essentiam ex substantia
patris genitum ac ideo a  Niceno synodo consubstantialis dictus non conpersonalis.
Aboleri enim prorsus et evacuari veram genesim filii dei ex aeterno patre, si
in nudis relationibus, attributis et proprietatibus, ut isti loquuntur, generatio filii dei residebit, hoc est, ut clarius loquuntur, relativa, imaginaria,
figurata et tropica erit ista generatio non vera.
Scriptura autem clarissime loquatur plenitudinem divinitatis paternę sc., tanquam rerum omnium autoris et
divinitatis fontis, habitare in filio corporaliter, non autem solam nudam et vacuam relationem, sicut ipsemet filius testatur: "Sicut pater habet vitam in semet
ipso, sic dedit habere filio vitam in semet ipso." Et alibi filius de se loquitur: "Ego vero novi eum sc.
patrem, quia ex ipso sum et ille me misit." "Ex ipso
sum", referunt ad generationem aeternam, et "ille me misit" ad incarnationem et quod alius sit, qui habeat vitam in semet ipso, hoc est, a nullo subsistat et
propatora non habeat, alius autem, cui datum sit habere vitam in semet ipso, hoc est, subsistat ex patre, ex patris substantia, non ex nuda aut vacua relatione.
De essemtia vero divinitatis nolle se cum quoquam curiose disputare aiunt, an communis sit tribus, quamquam commune esse non negant, verum non aliunde, sed ex
ipso divinitatis fonte, nempe ex patre, ac non posse se aliam essentiam seu proprietatem patris statuere quam ipsam agenisiam, innascibilitatem, quod ipse solus
ingenitus sit, a se ipso et ex se ipso deus, quibus phrasibus Hilarius utitur, filius vero subsistat ex patre, ideo illius essentiam non aliam quam ipsam
genesim et generationem aeternam ex aeterno patre.
Sic et spiritus sancti non aliam se essentiam agnoscere, quam ipsam processionem ex eodem patre sicque
vetustatem illam primevam de deo commentatam esse dicunt sobrie intra metas et terminos scripturae, inter quos scriptores Ireneum, Iustinum Martyrem, Ignatium
et Hylarium allegant, donec posterior aetas philosophico more ex schola Aristotelica, tanquam purum dei verbum ei rei non sufficeret et mancum esset, per
essentias, per relationes, personas, attributa, proprietates, communicationes idiomatum de deo loqui et commentari incepit.
Id quod isti repraehendunt et
ostendere se aiunt, multos in his scholasticis doctrinis latere crassos errores et abusos minime in schola Christi ferendos.
Proinde iterum atque iterum non oramus modo, sed etiam obsecramus et obtestamur in Christo domino praest.
vestras serio exquisita ac operosa cum diligentia in
huius causae merita inspiciant et cum ad verbi dei trutinam tum ad primęvam illam et synceram vetustatem revocent omnia et primo quoque tempore conceptam
censuram ad nos mittant.
Hac enim sola re magno metu rem publicam nostram liberabitis, subvenietis proscriptis perpetuamque gloriam et laudem vobis apud nomen
Polonicum conciliabitis, extinguetis gliscens malum.
Nam huic proscriptioni peregrinorum totus fere equester ordo, qui huic sententiae adhęret, reclamat, non
quod statutum sit illi pertinaciter errori inh[a]erere, si indicaretur, sed quod incognita causa citra legittimum iudicium, citra etiam legittimam causae
inspectionem aut synodum provincialem legittime congrega[tam] proscriptio eiusmodi licet peregrinorum, domesticorum tamen fidei suae facta sit.
Quae res deroget
et contraveniat illorum immunitatibus, praesertim cum se paratissimos ad omnia colloquia, ad omnes etiam synodales conventus legittime congregandos offerant.
Cupimus tandem praestantias vestras rectissime valere et omni foelicitate perfrui.
Datum ex Wolpa  10. mensis octobris anno dm 1564.
Dominationum vestrarum  Bonus amicus Nicolaus Radziwil, dei gratia in Olyka et Nicsswies dux, dominus in Kleczko et Grodeck, palatinus Vilnensis, magni ducatus
Lithuaniae supremus marschalcus et cancellarius, Brestensis, Caionensis, Borissoviensis, Schaiolensisque capitaneus generalis, manu propria subscripsit.
(a.R.:  "Bonus amicus" "Manu propria subscripsit"  ...... ... ).
Reverendis eisdemque clarissimis et ornatissimis viris d.
superintendentibus, pastoribus, doctoribus, senioribus et verbi dei ministris evangelium Iesu Christi
in ecclesia et schola Tigurina fideliter docentibus,  amicis nostris et fratribus in eodem Christo domino charissimis et honorandis.
