<nr>[42197]</nr>
<ae>Bullinger an Tobias Egli.</ae>
<od>(Zürich, 28. November 1572.) / Teildruck.</od>
<vo>Zürich StA, E II 441, 705.</vo>
Gr. III, S. 388f.
(Anfang auf vorangehendem Blatt)
.... und nimpt mich wunder, das ir mir arbeit widerumb
zugestattend mitt dem
unrüwigen mann Ganthnero. Ich hab üch doch hievor bericht,
wie er by mir gsin
und vil anzogen, ich aber mitt imm weder umb vil noch wenig,
wie er selbs wol
weist, ynlassen wöllen, sunder den entlichen bescheid gäben:
sin sach sye
verhandlet und usgemachet, wie ich wol und gruntlich wüsse,
vor den ersammen und
wysen herren burgermeister und radt der statt Chur, die ich
darfür habe, das sy
imm weder zu kurtz noch zu lang gethan, insonders so all sin
sach da gnugsam
verhört und erdüret. Darby lasse ich die sach beruwen und
werde mich kein wägs
sinen halben (das mir ouch nitt gebüre) ynlaßen, werde imm
ouch kein geschrifft
oder fürgeschrifft (die er an mich begärt) nitt gäben. Wenn
er so gar an unser
confeßion sye, wie er sag, und sich aller dingen uffrächt
und one falsch wüße,
möge er sömlichs wol den brüdern anzeigen und nitt eins
reden, das ander thuͦn
etc. Das ist die summa, die ich mitt imm gehandlet, und wirt
er ouch anders nitt
von mir mitt warheit sagen können. Darby laß ich's blyben.
Der guͦt, fromm
Joannes Müllerus hat sinen halben nie kein wort weder
guͦts noch böses mitt mir
geredt; ist von hinnen zogen. Gott gäbe imm ein glükhaffte
reyß. Das schryb ich
in yl, zuͦm teyl mitt unwillen; dann ich mitt schryben
gemüdet were, zudem ich sust nitt stark bin . . . . .
Datum ut in literis.
