<nr>[25029]</nr>
<ae>Charles du Moulin an Bullinger</ae>
<od>Mömpelgard,  1. März 1555.</od>
Zürich StA, E II 356,
Orig. (Schreiber mit aut.
Unterschrift.)
S. P.  Venerande in Christo pater, nescio si, quas ad te
ante tres vel quattuor menses scripsi, receperis. Quod autem
nuper Oporinus ad me misit doctissimi et pientissimi viri
domini Bibliandri librum De summa trinitate etc., occasionem
nactus per illum tuto ad te scribendi, desino te rogare, ut
apud principem illustrissimum Georgium intercedas de schola
hic instruenda, quo novum asylum ecclesiae dei in Galliis
sub longissimi temporis plus quam triginta annorum cruce
laboranti hic institueretur, prout scholam et typographiam,
quam hic institui sperabam, sequeretur, quoniam sperare
desii. Evanuit etiam spes illa familiae eruendae communi
consilio principum in comitiis, prout evanuerunt nec unquam
vivo Pharao fient. Obtinuissem, si Argentinae mansissem,
quanquam me non poeniteat Tubingae fuisse propter certamen,
in quo dominus me superiorem fecit, etiamsi nondum confecto
negotio me discessisse plerique expostulent. Si* (*a.R.:
Sed?) certe mihi non timui, sed principi; dicebant enim
turbam futurum statui illius periculosam. Rumusculos sprevi,
sed auditis cancellariae literis contra me datis confessione
data missionem petii expertus, quantum mihi constiterit
prudentissimum consilium tuum sequutum non esse, quamquam
illud e Neocomo sequutus sum. Sed posteaquam Germaniam
peragravi magno favore a principibus exceptus et illectus,
quamquam omnino Argentinam redire voluero, tamen spe citius
et efficatius potiundae familiae transversum actus Tubingam
media hyeme ascendi. Argentinam rursus rediissem, nisi
propter spes praedictas, utque os obstrueretur iis, qui
traduxissent me eiectum tum a principe, cui parte stipendii
remissa consilio offero praestare Argentinae, ut ibi mihi
liceat liberae voci typographiam iungere. Iam eduxi e Gallia
Franciscum Balduinum, iureconsultum Bituricensem ordinarium,
qui ante duodecim annos principalis meus amanuensis
quadriennio Parisiis fuit, quem professorem dedi
Bituricensibus a me doctorem unum postulantibus et quem
nominavi principi in locum meum Tubingae subrogandum.
Interim etiam persuasi uni insigni typographo, qui Gallia
relicta ad me venturus est; sed iam video opus esse, ut
curem illum mecum admitti Argentinae. Beneficio principum
amplissimum et iucundissimum et saluberrimum domum habito,
maximo et liberrimo otio fruor; sed delitias nil moror.
Semper idem sum, nisi quod aetate fugiente eo magis canere
festino, et quia persevero in iis, quae ad te de intentione
mea fuse scripsi, ideo reliqui Tubingam, qua cursus mihi
intercludebatur. Typographi, quos praesentabam, non
admittebantur etc. ideoque Argentinam specto. Quo (si futura
praevidissem)  maiore cum fructu permansissem. Ante octiduum
de scripto rationes principi et agentibus in rebus dedi.
Fusius ad te scribam, si te non incommodem. Interim
praefatum dominum Bibliandrum <gr>poluistwra</gr>,
venerandum dominum Pellicanum, Zvinglium, Lavaterum meo
nomine salvere cupio. Dominus tibi semper adsit. Misit ad me
dominus Calvinus recentem defensionem. Feliciter vale.
Mombelgardi calendis martii anno 1555.
Tuus observantissimus Carolus Molinaeus.
Interim hic librum contra abusus Gallicum et sextuplo
maiorem feci. Sed uxor graviter queritur pericula sua
propter orationem Tubingensem Parisiis delatam. Sed non ob
id desinam et ostendam me recessu Tubingensi clypeum non
abiecisse; ubi primum scholam cum typographia nactus fuero,
ibi manebo urgens, quae potissima restant.
Pientissimo doctori et ecclesiastae domino Henrico
Bullingero, Tigurinae ecclesiae pastori vigilantissimo.
                                         Tiguri.
