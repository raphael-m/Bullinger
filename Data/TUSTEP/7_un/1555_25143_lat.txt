<nr>[25143]</nr>
<ae>Celio Secondo Curione an Bullinger</ae>
<od>Basel,  8. September 1555</od>
<vo>Zürich StA, E II 366, 59. / Orig.(Aut.)</vo>
<dr>
<re>Regest</re>
<tx>C[aelius] S[ecundus] C[urio] S. D. per Christum Iesum.
De eo, quod scribis, mi charissime frater atque in domino
colendissime, de nostris illis De beati regni dei
amplitudine dialogis nihil dicam nisi me id fecisse, quod
reliqui omnes faciunt, qui suas cogitationes literis mandant
eduntque, ut de illis liberum sit omnium iudicium, ut ipsis
liberum est proponere, et de hac re nonnihil quoque ad te
scripsi, cum eos ad te libros misi. Itaque non magis ipse
sum reprehendendus quam universum scriptorum genus, in
quibus paucissimos aut forsitan nullum reperias, qui omnibus
satisfaciat aut ad omnium faciat palatum. Quod vero tu, mi
optime frater, non potueris in eo dissimulare animum tuum,
tantum abest, ut eo minus te amem, ut etiam istam tuam
commotiunculam in amoris erga me tui partem referam teque
ipse amem magis. Et spero fore, ut idem inter nos in hac
sancta amicitia fiat, quos ille ait: "Amantium irę
redintegratio amoris est." Sed de hoc satis. Reliquum est,
ut tibi gratias agam, quod etiam illud amoris tui perpetui
argumentum edere volueris in filio tuo, mihi ut omnia tua
longe charissimo, Ioanne Rodolfo commendando. Illum libenter
vidi ac te  in illo sum complexus. Placuit vehementer
adolescentis indoles, et precor deum, augeat in eo sua dona.
Equidem, quod literis a me petis, effeci et genero meo non
modo literis absenti commendavi, verum etiam coram
praesenti. Venit enim paulo, postquam Argentoratum venit
filius tuus, et filiam meam mihi lectica vehendam curavit et
est nunc apud me uterque; sed ipse quoque non sat bene
valet. Itaque, quod ipse nunc non potest, facturus autem
brevi, antequam hinc abeat, iussit, ut te eius nomine
salutarem et apud te excusarem. De filio ne sis solicitus,
sed eum filii loco habiturum nec ulla in re illi defuturm.
Quod ad filiam meam attinet, non ignoras, quam gravi*
(*a.R.: grivi) morbo conflictata sit iam totos menseis octo,
nec adhuc quicquam praeter linguam et caput movet. Est tamen
spes in dei bonitate illam convalituram ex tanta calamitate,
et extant signa quaedam. Ego hic illam habebo, donec
convaluerit probe, ut ego etiam partem molestiarum et onerum
feram. Te vero, mi frater oro, ut, quod hactenus fecisti,
nos omnes tuis precibus iuves. Vale. Salutant te cum uxore,
liberis, generis omnes nostri domestici.
<odtx>Basileae  6. idus
septembris 1555.</odtx>
<lz>[Adresse:] Clarissimo viro d. Henricho Bullingero, ecclesiae
[Tig]urinae pastori vigi[lanti]ssimo, fratri in [Christo]
charissimo et domino observandissimo.
Tiguri.</lz>
