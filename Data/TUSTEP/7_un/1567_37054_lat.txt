<nr>[37054]</nr>
<ae>Bullinger an Tobias Egli</ae>
<od>Zürich, 4. Juli 1567.</od>
<vo>Zürich StA, E II 342a, 489. / Orig. (Aut.)</vo>
Gr. III, 15. R.
S. D.  Redii salvus et incolumis cum mea familia per dei
gratiam ex Balneo Vultureno. Eo ad me delatae sunt tuae
literae, ex quibus non modicum doloris concepi, quod viderim
c[auss]am, quam tibi commendaram, d. Zanchi non ita,
ut speraram, esse compositam. Rhetia non habet multos
Zanchos; ergo si fratres hunc dimiserint, viderint, quomodo
sarciant suum damnum. Forte dabit adhuc dominus, ut amice
componatur dissidium et restituatur Zanchus. Dominus
praestet auxilium! Petitur a nobis, ut videbis in appositis
his literis, studium pacis per principes. Quid vobis
videatur, libenter audiemus. Nam haec ad vos quoque ut
eiusdem nobiscum confessionis consortes referimus. Ecclesia
Belgarum vehementer affligitur; res ergo poscit, ut pro illa
supplicemus domino. Variae circumferuntur narrationes de
Hispanico et Italico exercitu, qui Mediolani et in
Pedemontio est collectus. Alii ducendum putant contra
Belgas, alii contra Genevam. Sunt, qui affirment coniurasse
authore pontifice imperatorem, reges Galliae et Hispaniae,
principes Italiae, episcopos ac praelatos in excidium
nostrum omniumque Christi verbo credentium. Orandus est
dominus, ut suorum misereatur.
Vale, domine et frater colende atque dilecte. Brevior sum,
quam velim, quia variis distrahor negotiis.
Tiguri  4. iulii 1567.
Bullingerus tuus.
Ornatissimo viro d. Thobiae Eglio, Curiensis ecclesiae
pastori fido, domino et fratri meo colendo et dilecto.
Chur.
