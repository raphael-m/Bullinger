<nr>[30126]</nr>
<ae>Wolfgang Haller an Bullinger</ae>
<od>
Baden, 22. Juli 1560.</od>
<vo>Zürich StA, E II 370, 269. / Orig.(Aut.)
S.P. Si vos valetis, domine ac compater multum observande, bene est; nos quoque per domini optimi maximi gratiam recte valemus omnes.
Dominus det, ut deinceps quoque una vobiscum nos quoque valeamus semper! Gratias tibi magnas agimus pro novis illis ad nos datis, quae eatenus nobis quoque serviunt, ut pro piorum successu gratias agamus domino et undique impendentia pericula et impiorum machinas deprecari iuvemus, id quod facimus per domini gratiam et faciemus.
Fieri sponsalia tui filii Ioannis Rodolphi audimus, cui omnes una vobiscum omnia precamur fausta optamusque, ut talem vitae sociam [h]abeat, qualem sibi quisque bonus et sapiens optare possit.
20 fl. quod attinet, habebis illos in promptu, nec est, quod pro his roges aut praecipias; numerabit illos aut socrus mea aut noster Wilhelmus, novus camerarius, qui illos ei reddet.
Quod scribis forte fore, ut quidam ex nostris nos invisuri sint, fiat, quod vobis videbitur; mallemus tamen illos sumptibus et laboribus suis
parcere, licet nobis charissimi et gratissimi sint futuri.
Haec propere effusa, domine ac compater observande, nunc, rogo, boni consulas; negant enim, ut vides, manus officium, quę nunc in me solae satis sunt afflictae; reliqua omnia per domini gratiam in me meisque habent quam optime.
Salutem petimus omnium nostrum nomine dicere digneris tuae honestissimae matronę et familię cum generis et filiabus, domino item Gvalthero et Wolfio, dilectis et honorandis fratribus.
Valete in domino quam foelicissime.
Ad Aquas Helvetiorum 22. iulii 1560.
        Tui colendissimus et observantissimus Wolfgangus Hallerus.
Clarissimo viro domino Heinricho Bullingero, Tigurinae ecclesiae antistiti fidelissimo, domino ac compatri suo summe colendo.
^$Tiguri.
