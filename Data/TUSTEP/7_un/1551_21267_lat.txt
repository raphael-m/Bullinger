<nr>[21267]</nr>
<ae>Oswald Myconius an Bullinger</ae>
<od>Basel, 10. November 1551.</od>
<vo>Zürich StA, E II 336a, 331. / Orig.(Aut.)</vo>
S.  Dixit Gastius mihi de duobus libellis, altero Latino,
altero Germanico, unius tamen argumenti a te missis et dono
mihi dandis. Ego nihil accepi, nec ille habet, quos
distribuat amplius. Borrhaus habet suum, Cęlius suum, et
reliqui expleti sunt; solus ego careo, quod donasti. Age
vero, caream; recipio grate, quod voluisti donatos.
Reliquum est: Brunsvicenses miserunt nuncium ad
Argentinenses, ut sibi mittant doctum aliquem ludimagistrum
et pium concionatorem. Tantum effecit tyrannis, qua sunt
exagitati hactenus. Verum non miserunt quenquam, quia
neminem habent, qui mitti possit. Volui, ut et hoc non
ignorares.
Redierunt ad me heri Witenbergenses illi, qui fuerunt apud
vos. Beneficentiam vestram mirabiliter vehunt et a doctrina
vehementer commendant et nihil esse illic aiunt, quod sibi
non placeat. Vale cum tuis. Basileę  10. novembris anno
1551.
T[uus] Os[valdus] Myconius.
D. Heinricho Bullingero, in domino suo.
