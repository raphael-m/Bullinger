<nr>[19319]</nr>
<ae>Johannes Stumpf an Bullinger</ae>
<od>Stammheim, 4. Dezember 1549</od>
<vo>Autograph: Zürich ZB, Ms F 40, 492.(Siegel...)</vo>
<dr> <dr>
<re> </re>
<tx>Gottes gnad zuvor etc. Günstiger, lieber herr und bruder,
uff gestern zynstag den 3. decembris glych umb den mittag ist
von Schaffhußen heruß gon Stamheim für myn huß komen geritten
ein herr mit eynem diener. Der herr uff eynem brunen pferd nit
übergroß, fürt mit im ein feüerbüchßlin, bekleydet mit eym
kurtzen schwartzlöndischen rüterrocklin wie die hesßischen
menteli, doch mit ermblen ein wenig zerschnitten, ein schwartzen
rüterhut mit schöner wullen mit eyner schönen wartzen schnur
umzogen, ein herliche person zimlicher lenge, guts erbars alters
doch noch nit graw, ein wenig ble farb, mit eym falwen bart und
scharpffe naaßen, hatt ein rapir mit eynem schwartzen
moschelknopff, ein lang schwartz ortband daran, schöne schwartze
hendschuchli, zarte henndlin mit vil kostlicher ringen bezirt
etc. Der diener rytet ein höcheren brunen, hatt ein yd schwert
und ein lideri hesßisch menteli mit ermblen, ein zimlich lange,
starcke person mit eym falwen bard, scharpff naßen, sich von
antlit schir vogt Weyman glych etc.
^$Als ich sy grüesßet, zugend sy die rosß in eyn stall, der
diener blyb dorby, wolt nit hinuff in die stuben, wie kalt es
was. Der her aber begert myn bibliothecam (also nampt er myn
arme ellende schützery) zu sehen. Als wir in die stuben kamend,
begert er von mir, ob ich im möchte zeygen leges Salicas et
Ripuarias Francorum veterum, diewyl ich doch in myner chronicken
(welche er, als ich marckt, durchleßen hatt) sole anzuge, als
mit den worten: Canis Se sius ein schwynhund, sperwerius,
Rachtinburgij, wergelt etc. Also legt ich im für Witichindum und
darin das buͤchli Hermanni comitis Nuenarii de Francorum
origine. Demnach begert er zu sehen das buͤchli Tschudj, legts
doch bald widerumb von handen, sagt mit, wie Monsterus jetz
ettwas trefflichs vorhette, da ließ er im die stett
abconterfeten; das schickte man im allenthalben zu, ouch die
fürsten, und sprach in haec verba: "Myn herr von Cöllen der
churfürst hatt im syns ouch kurtzlich uberschickt. Er hatt ein
kleyne mannsstimm zum alt dienende; syn sprach ist gantz
eygentlich coblentzisch, redt guͦt latin; der diener redt mer
oberlendisch. Zum andern mal fraget er mich ernstlich, warumb
doch die Helvetii sich uff nüws mit dem Franzoßen, dem
gottsfyend und vervolger aller warheit, verbunden hettend. Ich
gab im erstlich wenig bscheyds hieruff. Ich begert, das sy mit
mir woltind (den schlechten püwrischen) imbis nemmen; aber sy
woltend sich nit sumen; allein der diener ließ im ein stuck
brods und trunck wyn uffs rosß bieten; der herr wolt gar nichts.
Als ich mit im zum huß ußgieng, zoch er zum dritten mal die
französisch vereynung an mit grosßem verwunderen, das sich ouch
die evangelischen stett darin gelassen hetten, so doch der
Franzoß ein so grußam edict wider das h. evangelion und unßer
religion hette lassen ußgon, darin er uns mit namen anzuge und
verdame. Hieruff gab ich im kurtzen bescheyd, das unser g.
herren von Zürich, ouch Basel nit darin werind; wurdind ouch, ob
gott darin nit gon. Da fragt er, ob diß dorff gon Zürich
gehorte, und wie wyt dahin were. Hiemitt fur er dahin. Sprachend
beid, so ich ein rosß hette, ich muͤste mit inen ryten; warumb
ich nit ein gul hette. Sy warend nit uber ein vierteyl eyner
stund by mir, sprachend, sy woltend noch gon Wynfelden, dormit
sy hüt mittwochen gon S. Gallen kämind; er wolt zum Vadiano und
fürter von S. Gallen gon Zürich riten etc.
^$Verzyhen mir myn lang schryben. Mich bedunckt eygentlich, uß
gstalt der person, rede und sprach, es sy eben ein gast, wie vor
jaren zum Schwert lag, namlich H. Hans pfaltzgrave und grave zu
Spanheim, zu Symern uff dem Hundsrucken. Darumb hab ich uch alle
umbstende geschriben, ob er zu uch k?me, das ir lerntind den
mann kennen und im ettwarn embuttend die gstalt der sach, Dan
mich trybt nit allein das wunder aller ding ze wüssen; diewyl
ich aber sonst des adels mißgunst umb uns rings herumb
uffgeladen, mochtend sich villicht andere ouch rumpffen; so ich
dann am anstoß gesessen, wolt ich allweg lieber bekante dan
onbekante gest zu huß haben.
^$Hiemit sind dem lieben gott und vatter sampt wyb und kinden zu
gnaden bevolhen, welcher uch, syner h. kilchen und uns allen zu
trost lang zyt uffrecht erhalten wölle, amen. Myn wyb laßt uch
und uwere liebe hußfrowen sampt den kinden früntlich grüessen.
^$U[wer] a[llzit] williger diener Johann Stumpff scripsit.
<lz>[Adresse ...]: Clarissimo viro D. Heinricho Bullingero,
Thuregiensis ecclesiae episcopo, observabili su patrono. Zürich.</lz>
