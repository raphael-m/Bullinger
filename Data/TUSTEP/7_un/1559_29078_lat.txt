<nr>[29078]</nr>
<ae>John Parkhurst an Bullinger</ae>
<od>
London, 21. Mai 1559.</od>
<vo>Zürich StA, E II 335, 2327. / Orig.
(Aut.
)
Zur.lett.
I, S. 17f.
Humanissimas tuas literas Iuellus et ego initio aprilis accepimus; ex quibus perspexi, te ad tempus constitutum filium tuum Rodolphum, ob ingenii cultum capescendum, ad academiam Oxoniensem missurum.
Cuius (ut nunc sunt res) ego author tibi esse nolim.
Nam adhuc spelunca est tenebrarum, tenebrionum,
 latronum.
Pauci illic sunt evangelici, plurimi papistae.
Sed cum reformata fuerit (quod brevi futurum et speramus et optamus) tum demum veniat tuus Rodolphus.
Quam gratus futurus sit mihi illius in Angliam adventus, iam nihil dicam.
Malim animi mei in illum gratitudinem re quam verbis exprimere etc.
Liber communium precum, temporibus Edouardi regis usitatus, nunc iterum per totam Angliam in usu passim est, [et] ubique erit, renitentibus atque reclamantibus pseudoepiscopis.
Regina caput ecclesiae Anglicanae dici non vult, tametsi hic titulus illi oblatus sit, sed gubernatricis titulum libenter recepit; qui in idem recidunt.
Papa ex Anglia denuo est profligatus, moerentibus episcopis et universa rasorum colluvie.
Missae sunt abrogatae. 8. mai parliamentum est finitum.
Comes Bedfordiensis tres
coronatos nostro Wolphgango donavit.
In hoc ille felicior multis aliis.
Qui posthac fient episcopi, nullas habebunt arces, praedia, villas.
Qui nunc sunt, iis quae habent, donec vixerint, fruentur: digni, qui non solum ab officio, sed et capistro suspendantur.
Sunt enim Davi (Dani?), interturbantes omnia.
Monasteria brevi dissolventur.
Plura iam scribere non possum.
Nam intra quatriduum in solo natali cum pessimis bestiis Arrianis et e pulpito et mutuis colloquiis est mihi conflictandum: in quem finem eruditissimum tuum librum de utraque in Christo natura diligenter evolvi.
Spero me satis instructum in aciem venturum, atque adeo hostes Christi debellaturum.
Vivit Christus, regnat et regnabit<f1>Anklang an den aus der römischen Messe bekannten Orationsschluß (vgl. Gwalther an HB, 3. Okt. 1538).<fe> invitis Arrianis, Anabaptistis et papistis.
Vale, vir praestantissime atque animo meo charissime! Optimam tuam coniugem, filios, filias, et generosissimos tuos generos meo nomine salutatibus (ut sic dixerim) adobruito.
Gratissimam rem mihi fecit bonus Lavaterus, qui tam bonum libellum, eumque totum Tigurinum, ad me miserit.
Salutabis mihi d.
Bibliandrum, Collinum, Hallerum, Wolphium, Wickium, Frisium, Bernardinum, Ammianum, Meyerum, Sebastianum, Colerum, Funckium, Pellicanum, Froschouerum et omnes.
Uxor mea te, tuam, tuos, tuas, et omnes
salutat.
Saepe erumpunt illi lachrymae, cum de foeminis Tigurinis fit mentio.
Vestris magnificis magistratibus, urbi, atque adeo toti Tig[urinae] ditioni omnia felicissima precor.
                 Urbs Tigurina, vale: valeant male, prospera cuncta
                       Qui tibi non optent.
Urbs Tigurina, vale.
Raptim.
Londini, 21 maii, 1559.
                                     Tuissimus, Ioannes Parkhurstus.
Praeclarissimo viro d.
Henricho Bullingero.
^$Tiguri.
