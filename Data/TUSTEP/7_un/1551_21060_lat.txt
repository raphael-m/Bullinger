<nr>[21060]</nr>
<ae>Johannes Comander an Bullinger</ae>
<od>Chur, 16. März 1551.</od>
Zürich StA, E II 365, 78.
Gr. I,  S. 197f.
Gratiam et misericordiam a domino. Vergerius iterum ad me
misit fasciculum literarum, charissime Bullingere, rogitans,
ut citissime ad te ablegarem; nam in his quedam scitu
necessaria contineri. Ut illi satisfacerem, operam dedi;
tantum una nocte apud me retentae sunt. Iohannem Pontasellam
Tigurum propter filiam meam<fn>Sarah; s. dazu Wilhelm <i>Jenny,</i> Commander II 269 und passim.</fn> et Basileam propter Paulum<fn>Vermutlich ist damit Paul Blasius gemeint, der am 11. November 1550 in Chur an der Pest starb. Vielleicht mussten damals noch ausstehenden Schulden bezahlt werden. Zwischen 1548 und 1551 konnte ich keinen anderen Paul aus Graubünden in der Basler Matrikel ausfindig machen. RB. - So auch Wilhelm <i>Jenny,</i> Commander II 295.</fn> misi,
hominem et virum vere fidum et frugi, et quicquid sui
officii est, exacte fidelissimeque prosequitur. Hunc tibi,
quantum possum, commendatum velim. Rationem faciet te
adiuvante cum Francisco Spitzli et satisfaciet de singulis.
Si vero defectus fuerit in pecunia, rogo tuam humanitatem,
ut tu pro me satisfacias aut fideiubeas non diutius quam ad
paucos dies, ad proximas scilicet nundinas. Apud nos nihil
novi fertur. Paupertas et omnium rerum caritas nos vexant et
non immerito; etenim dei optimi contemptores et nostrae
salutis negligentissimi sumus carnaliumque cupiditatum
cultores avidissimi. De Saxonibus et Magdaburgensibus* (*
a.R.: Madgda....!) dira et horrenda audimus. Peto, ut de his
nos certiores facias.  Vale. Ex Curia Rhetiae,  16. martii.
Salutant te plurimum consul Haimius et Philippus noster.
1551.
Tuus totus Ioannes Comander.
Pręstantissimo [viro] m[agistro] Heinricho Bullingero,
Tigurinae ecclesiae pastori vigilantissimo, domino et amico
suo colen[dissi]mo.
