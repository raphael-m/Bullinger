<nr>[33128]</nr>
<ae>Theodor Beza an Bullinger</ae>
<od>Genf, 9. September (1563).</od>
Genf 118, 168. / Orig.(Aut.)
Ep.Calv. 4019 (XX, 147ff.)
Tandem mihi redditae sunt tuae literae quas 8 augusti ad me
dederas.
Gratiam tibi habeo et observando nostro fratri Gvaltero
de libelli illius translatione, quam scio fore Amiralio
gratissimam.
Quidquid in ea sumptuum factum erit, ubi me
certiorem feceris, resarcietur.
Gaudeo te meliuscule valere et
dominum rogo ut te totum nobis restituat.
Iam ereptus nobis est
vir ille incomparabilis d.
Martyr.
Subsequutus est d.
Musculus.
Utinam nos respiciat dominus in suis organis, quae quam rara sint
nunquam nisi illis amissis sentiemus.
Calvinus noster a calculo
liberatus ad tempus, iam totum mensem cum podagra luctatur, ita
afflicto corpusculo ut nunquam illum aspiciam (aspicio autem
quotidie) quin consolatione egeam.
Subscriptoris illius, de quo ad me scribis, impudentiam non
possum satis mirari.
Utrum enim turpius est vel subscripsisse ei
doctrinae quam nemo paene ignorat ipsum clam semper fovisse, an
vero aliis suasisse quod ipse non probet? Sed mihi magis
displicet nostrorum tarditas.
Quid enim hic longo consilio opus
est quum de scelere satis constet? Et quod ad me attinet, nunquam
illum existimo haec ausurum fuisse, nisi sibi tempestive de
remedio prospexisset.
Ac proinde vix quidquam unquam aliud
accidisse puto in his regionibus quod minus dissimulari debeat
aut maiori contentione sit urgendum: quoniam alioqui ita serpet
malum ut brevi nullum remedium patiatur.
Scripsi his diebus tumultuarie duas responsiones, unam adversus
perditissimum apostatam Balduinum, qui nunc in Flandria ecclesias
a fundamentis eruit, alterum ad Castellionis accusationes.
Utramque ad te mitto, sed illam inprimis depravatissime excusam.
Tu leges quum libebit.
Ibi videbis quod monstrum tamdiu aluerint
Basilienses fratres, quibus hanc ipsam ob causam responsum meum
dicavi, ut tandem intelligant quid cum sua ista mollitie
proficiant.
Nam si haec monstra in nostris visceribus fovere
diutius constitutum est, nemo non videt quorsum sit res evasura.
Quod de Brentiano catechismo monuisti recte fecisti, mi pater, et
paternam tuam in Gallicas ecclesias benevolentiam pro tuo more
testatus es.
De qua tibi, sicuti par est, omnium nomine gratiam
habeo.
Rogandus est dominus inprimis ne satanicis istis furoribus
aditus patefiat.
Nos sedulo fratres admonuimus.
Et hoc tibi audeo
dei benignitate fretus polliceri, mi pater, vix aut ne vix quidem
inventurum illum in Gallicis ecclesiis, non tantum christianis
sed etiam papisticis, qui Eutychianum illud dogma non sit
exsecraturus.
Tantum metuendum est a quibusdam aulicis, qui
fortassis hanc occasionem arripient ut puerum regem in nos quasi
omnibus exsecrabiles incitent, et a circulatoribus quibusdam
monachis, qui quoniam a veris pastoribus arcentur passim iam
obambulant, ut in tanta pastorum raritate in gregem domini
invadant.
Sed tamen omnino spero istos quoque Satanae conatus
irritos fore, et sedulo vigilabimus ne quid per negligentiam
peccetur.
Caeterum quae nunc nobis ex Gallia nunciantur haec sunt: Aiunt
omnino fore ut edictum obtineat.
Rhotomagi sancita est regis
pubertas.
Inde igitur rex, iam suo iure utens, Lutetiam extremo
mense proficiscebatur, cum peditum decem millibus et equitum
circiter duobus: ubi speramus fore ut omnia componat, et inde
fertur regnum cum copiis peragraturus.
Sed puer est, dices.
Fateor, quam multa sint metuenda video.
Sed in summa quamvis
etiam tyrannidem puto tolerabiliorem<gr>anarcia</gr> Dominus
providebit.
Magna adhuc multis locis confusio.
Varii rumores de
perniciosissima coniuratione feruntur.
Bellum inter Gallum et
Anglum iam exardescit.
Quid futurum sit deus solus novit.
Interea
constitutum est pastoribus pergere et omnia deo committere.
Lucernae cogi novum militem mirum non est, quum nec bellum illud
administrari nec rebelles compesci absque externis copiis
possint, paucissimi autem ex vetere illo Helvetico exercitu
supersint.
Itaque quum legerem quod ad Calvinum nostrum de
illorum fastu scripsisti, venit mihi in mentem vernaculi cuiusdam
nostri proverbii, natos esse superbos ad verbera.
Vicerint, mi
pater, vicerint isti quantum volent.
Sed ut pestem et alia
flagella omittam, hoc tibi possum oculatus testis affirmare, in
illo nostro proelio restitisse quidem illos fortiter, sed ita
fuisse a nostris equitibus ruptos, caesos, attritos, ut vel ipsi
diabolo potuerint misericordiam movere.
Utinam ergo, si quiescere
nolunt, nunquam felicioribus victoriis potiantur.
Guisiani iam
feruntur in aulam ivisse ut a rege petant ius sibi adversus
Amiralium dici.
Hoc, ut spero, nunquam recusabit Amiralius, et si
iure certetur facilis erit controversiae decisio.
Sin minus, non
dubium est quin magni tumultus exoriantur, quos utinam dominus
ita moderetur ut sint hostibus suis exitio et omnibus servis dei
consolationem et refrigerium afferant.
Certe nisi funditus eversa
illa maledicta familia Galliam vix quieturam spero.
Quidquid
audierimus statim ad te perscribemus.
Bene vale, mi pater, et valetudinem cura.
Dominus Iesus te
conservet et sanctis tuis laboribus magis ac magis benedicat.
D.
Gvalterum, d.
Simlerum, d.
Lavaterum, d.
Gesnerum, omnes denique
mihi colendissimos fratres et symmystas qui istic sunt cupio meo
nomine quam officiosissime salutari.
Genevae  9. septemb.
Tuus Beza.
Eximio Christi servo d.
Henrico Bullingero, patri mihi plurimum
observando, Tigurinae ecclesiae pastori.
Tiguri.
