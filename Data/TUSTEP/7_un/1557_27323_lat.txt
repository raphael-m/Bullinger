<nr>[27323]</nr>
<ae>Kaspar Wolf an Bullinger</ae>
<od>
Montpellier, 19. Dezember 1557.</od>
<vo>Zürich ZB, Ms F 62, 560. / Orig.(Aut.)
S.P. Cum nihil habeam, Bullingere pater et praeceptor servande, neque prius neque carius, quam ut    vos omnibus disciplinis et imprimis, quod utrumque medicinę studium attinet, revertar instructissimus ideoque omnes tum ingenii vires et conatus tum cogitationibus, quibus id commode fieret, diligenter intendo.
Vos quoque vestra summa erga me benevolentia humanitateque idem optare modisque omnibus conari, proxime ex patris mei literis de Italica mihi profectione concessa scriptis, non sine
summa lętitia accepi.
Pro ea itaque erga me cupiditate ingentes vobis ago gratias agamque semper, et certe hoc vestro conatu id efficietis, ut non modo mihi satisfaciam, sed vobis magis, quod unice desideratis, placeam, gratus acceptusque sim.
Neque enim ignoro aut ingenio tam sum crasso hebetique, ut, quid occasiones commoditatesque studendi negligere sit, ignorem.
Sed quod promotionem doctorisque dignitatem amplius non distulerim aut in Italiam usque reiecerim (nam modo me in utraque
medicinę facultate et physica promotum esse ad aures vestras pervenisse arbitror) multis rationibus commotus honesteque posse suscepi, persuasus sum.
Nam praeterquam quod ex Gallia Italiaque medicos prodire volueritis, omnes etiam conditiones a vobis propositas circa religionem, scholam, examina promotionemque reliquam in utraque facultate et a praeceptoribus imprimis domini Fontanoni et Rondelleti consilio nixus, quibus me commendastis (qui certe Monspessuli promoturi me erant, nisi sumptus
impedimento fuisset) persuasus impulsusque sum.
Quin etiam plurimum facere doctoris nomen ad medicinam faciendam primum, quandoquidem impromotis id vix licere a plęrisque audio, deinde ad fidem aegrotis faciendam ipsa monstrat experientia.
Itaque promotionis causas et rationes iam accepistis.
Sed cur ad illustrissimum baronem ad praxim sim profectus, ex fratre, si opus fuerit, intelliges; puto tamen me nihil praeter rationem aut inconsulto fecisse.
Studiorum meorum Monspessuli ad vos nunc
mitto testimonium, praxeos vero illustrissimi mei principis postea missurus sum, ubi ex legatione quadam redierit.
Dominus Antonius Schneebergerus, qui nuper ad nos migravit, quocum vivo et familiariter et amice et studia communia coniungo, te tuamque familiam salvere iubet quam officiosissime.
Datę Monspessuli 19. decembris 1557.
Tui studiosissimus et observantissimus Casparus Wolphius manu propria.
Clarissimo vigilantissimoque domino m.
Heinricho Bullingero, Tigurinę ecclesiae episcopo, patri ac domino observandissimo.
