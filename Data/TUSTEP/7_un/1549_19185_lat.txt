<nr>[19185]</nr>
<ae>Joachim Vadian an Bullinger</ae>
<od>St. Gallen, 25. Juli 1549</od>
<vo>Autograph: Zürich StA, E II 351, 101.(Siegel...)</vo>
<dr>St. G. Mitt. 30, S. 812.</dr>
<re> </re>
<tx>S. Ita me festinata sua abitione compulit ad scribendum
Butlerus noster, ut, quae forent longius perscribenda, in aliud
tempus distulerim. Nolim tamen te ignorare, literas tibi
concreditas magna fide Glaronam perlatas esse, id quod e maturo
Avieni scribę responso intellexi. Certe et Frisio nostro et
tuae Humanitati gratias habeo maximas. Immensum est et
irrecompensabile, quod amplissimis ordinibus urbis vestrae,
simul etiam pientissimo collegio vestro debemus. Senatui nostro
longo ordine narravimus, quam honorifice et magnifice isthic
excepti et tractati simus, et certum habeo, officio suo non
defuturos nostros in tuos omnes, etiamsi facultate in bene
merendo pares esse nequeant. Quod meas ad partes attinet, curabo
sedulo, ut meam gratitudinem testatam faciam cum aliis tuis, tum
tibi, qui magnis et multis me beneficiis tibi iam olim
devinxisti neque quicquam, quod ad mutuam nostram amicitiam
stabiliendam attinet, intermittis. Verum isthaec ut missa
faciamus: mitto ad te nuper et recenter quidem ex Anglia allatas
Francisci Dryandri literas tibi inscriptas, adiecta formula
Reformationis Anglicanae, quam in tuam meamque gratiam describi
curavit Dryander, ut gustum saltem nobis emendatae illic
religionis propinaret. De ea ipsa quid iudices, scire aveo. Mihi
videtur nec impie nec imprudenter puriorum ceremoniarum veterum
retenta ratio, ne gentem refractariam festinata illarum abolitio
ad casum magis et odium verae doctrinae, quam ad aedificationem
et favorem impelleret. Vale.
^$Sangalli, 25. iulii, anno 49.
^$Ioachimus Vadianus.
^$Si quas literas vel tu vel alii amici tui in Angliam sin[t
mis]suri, fac, ad me perferantur, nec ambigas, curaturum me, ut
die [XII]I. ad litus Anglicanum bona vectura appellant.
<lz>[Adresse ...]: Praestantissimo viro d[omino] Heinrycho
Bullingero, amplissimae urbis Tigurinae episcopo, domino suo
longe maxime colendo.</lz>
