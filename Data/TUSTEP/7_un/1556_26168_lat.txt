<nr>[26168]</nr>
<ae>Thomas Sampsonus an Bullinger</ae>
<od>Lausanne, 13. September [1556]</od>
<vo>Autograph: Zürich ZB, Ms. F62.(Siegel...)</vo>
<dr>Zur. lett. III, S. 177ff.; Ep. Tig. III, S. 117f.<dr>
<re> </re>
<tx>Dedi ad te literas, Bullingere optime, semel ex quo Lausanna
venerim, quae tamen utrum ad manus tuas pervenerint necne,
dubito; ideoque repetendum nunc duxi, quod prius etiam
scripseram, nimirum me mei erga te officii haudquaquam
immemorem, quem et me multis tibi devinctum nominibus et sciam
et profitear. Hoc tuae humanitati, hoc et Halleri benignitati in
tui gratiam mihi praestitae debeo. Igitur, mi pater sancte, me
in tuorum album adscribas. ab, quantum debeo ego Deo Optimo
Maximo, qui mihi ita prospicit, ut libere possim talibus nunc
uti patronis, dum misere interim mea serviat Anglia! De cujus
servitute haec ego a D. P. Martire per literas accepi; Philippum
jam Londinum petiisse, et cum magno populi applausu susceptum.
Thomas Beckettus publice sanctus predicatur. Nomina inquiruntur
omnium eorum, qui missas non accedunt. Aliquot fratres minores
appulerunt, et Vintoniae resident. Haec ille de publicis malis.
De privatis addit, judicem Halesium sese in fluvium dejecisse,
ac sic misere prefocatum esse: haec, haec apostasiae poena. At
ut ad Angliam revertar. Ecce, Hispanis omnium gentium pessimis,
sanctis fictitiis, Antichristi filiis turpissimis et idolatriae
pessimae servire cogitur Anglia. Sed non haec sola lugenda
servitus, cui inviti subjicimur, sed ea etiam qua nostrae
impoenitentiae servimus volentes. Haec, haec servitus nos misere
premit, haec nos intra parietes saxeos cordis tenet vinctos,
porcisque immundissimis in dura servitute ministrare cogit, imo
nos porcos canesque fere efficit; nec tamen est nobis mens
revertendi ad Patrem nostrum: cumque haec unica sit nobis
salutis via, iratum Patrem lahimis in Christo placare, hoc unum
non curamus, qui alias in omnibus nimium curiosuli videri
volumus. Hinc apostasia, hinc desperatio, aut desperata
securitas in impietate.
^$De his ego apud te conqueror, vir optime, ut tu eo magis Deum
pro nobis deprecareris, quo nos sumus negligentiores; et etiam
ut te, si tibi vacet, deprecari liberius liceret mihi, ut
aliquam velles dare Anglis (apud quod multa est tua auctoritas)
exhortationem et instructionem, qua possent instrui de seipsis
melius gerendis in hac tempestate. Tu si Latinam feceris, erunt
sane qui in Anglicum eam transferant sermonem. Aedidit piae
memoriae M. Bucerus gratulatoriam epistolam Anglis, cum
evangelium jam suscepisset Anglia. Aedat et Bullingerus aliquid
nunc, quo pii consolentur, impii admoneantur. Si in his petendis
importunus videor, sane importunitatis notam apud te haud
ingrate subibo, modo tu nostram ecclesiam hoc affeceris commodo.
Commodum dico, eo quod persuasissimum mihi habeam, multum hinc
solidae poenitentiae quam multos ex nostris hausuros. Hanc vero
quamprimum apud nostros Dominus invenerit, sane et ille se
misericordem praestabit Patrem, nobisque etiam evangelium et
patriam libere restituet. Hoc autem quale sit futurum commodum,
quivis pius facile judicat. Age igitur, Bullingere optime, si
per alia tua negotia ecclesiae utilissima vacet, age, et id quod
nostrae afflictae ecclesiae profuturum vides, tu cura. Aeternus
noster Deus, et Pater Domini nostri Jesu Christi, Spiritu suo
Sancto te semper dirigat in omnem veritatem.
^$Tui observantissimus,Thomas Sampson.
^$saluta queso, meo nomine D. Gualterum, cui etiam ego nostrae
ecclesiae curam opto. Curare eum sane scio illam, idque maxime;
et curet et semper eam curet, Deumque enixe pro ea depraecetur?,
et languenti porrigat ille etiam manum suam. Saluta etiam D.
Vikeum, meum hospitem nostrosque Anglos. Literas has fratri meo
perferendas trade, queso, alicui ex pueris tuis. Dominus Jesus
tibi tuisque omnibus benedicat. Raptim.
^$Lausannae; 13. Sept. [1556].
<lz>[Adresse ...]: Doctissimo viro D. Henrico Bullingero dentur
hae. Tiguri.</lz>
