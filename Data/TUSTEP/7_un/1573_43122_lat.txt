<nr>[43122]</nr>
<ae>Johannes Hug an Bullinger.</ae>
<od>Glarus, 30. September 1573.</od>
<vo>Zürich StA, E II 378, 1910. / Orig. (Aut.)</vo>
S.  Ego tuas literas, colendissime domine compater, accepi
cum rebus novis, quae
eis erant inclusae, et illas quam primum d. amanno Schuolero
reddidi, qui tibi
aeque atque ego gratias ingentes egit et  te cum tota tua
domo quam
officiosissime salutat. Mihi vero vicissim articulos hos
pacificationis regni
Gallici dedit, sicuti illos d. Avienus ex lingua Gallica
transtulit, rogans ut
eos tibi legendos mitterem. Quod etsi lubens fecerim,
cogitavi tamen mecum te
prius illos satis superque vidisse, cum omnia, quae alicuius
momenti sunt,
citius ad vos quam ad nos perveniant. Quia vero mihi parvus
labor, qui absque
magno sumptu perfici posset, videbatur, hos literulis hisce
adiungere volui,
rogans ut, si iis usus fueris, mihi, si commoditas se
obtulerit, remittere
digneris, ut hos etiam iis ostendere possimus, qui valde
mirantur, num pax illa
pro vel contra nostros in Christo fratres sit composita.
Optarim quidem eos esse
meliores; sed cum nondum adhuc fieri possit, dominum rogo,
ne, ut prius est
factum, etiam isti per perfidiam hostium veritatis
infringantur et ut illi boni
homines vel in animae et conscientiae suae libertate
consistere possint, quando
eis externa et corporali libertate uti non conceditur. Deus
ecclesiae suae
sanctae clementer succurrat et nostri omnium benignissime
misereatur. Amen.
Salutant te d. quaestor et d. Elmerus, scriba, Beldii ambo,
qui semper me
conveniunt, quoties me literas accepisse audiunt, et tibi
propter ingentes tuos
labores gratias habent atque sane semper me audiente tibi
omnia fausta
imprecantur. Salutat te etiam cum universa familia tua uxor
mea et tota domus. Vale in Christo semper.
Claronae ultima septembris anno 1573.
I[oannes] Hugo, tuus ex animo.
Dem frommen, erwyrdigen, wolgelerten herren meister
Heinrychen Bullingern,
pfarrhern zuͦm Großen Münster zuͦ Zürich, minem getrüwen
und gar lieben herren
und gfattern.
                 Zürich.
