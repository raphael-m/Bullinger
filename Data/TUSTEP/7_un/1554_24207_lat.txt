<nr>[24207]</nr>
<ae>Bullinger an Sebastien de l'Aubespine</ae>
<od>Zürich, 8. Oktober 1554.</od>
<vo>Zürich StA, E II 359, 2901.</vo>
Kopie v.Lavater, Schluss v. Bull. selbst.
S. D.  Audio te, vir amplissime idemque domine colendissime,
revocatum in Galliam et quidem volentem et petentem. Mallem
ego diutius tua uti fruique praesentia, si modo fieri
potuisset per tuam commoditatem. Quia vero ab amicis
intelligo sponte ad reditum propendere humanitatem tuam,
gratulor sane istam tibi foelicitatem. Scio, quantis
laboribus quantaque cura et molestia hoc legationis munus
sustinueris ac diu quidem et in loco difficili sustinueris;
unde coniicio, quantopere his malis desyderaveris defungi.
Proinde est, quod deo omnium bonorum datori non tantum ore
referas gratias, sed et totam vitam tuam gratitudinis ergo
ad eius voluntatem componas. Vixisti hactenus huic seculo,
serviisti potentissimo regi tuo
dominus et deus noster in coelis immortalis, omniscius
generisque humani amantissimus; huic ergo, quod reliquum est
vitae, consecra, huic creatori, principi, redemptori et
domino tuo servito in fide, veritate, iustitia et
sanctitate. Dum luce licet perfrui, ambula in luce. Ne
negligamus opportunitatem; qui enim modo redemptor est et
intercessor fidelissimus, erit in die illa iudex
severissimus quidem, sed interim ęquissimus. O felices
nos, si in morte nostra et die illa inveniemur in servitute
non hominum, sed liberatoris nostri Christi domini. O beatos
nos, si audiamus ipsum pronunciantem: "Euge serve fidelis,
super pauca fuisti fidelis, super multa te constituam; intra
in gaudium domini tui." Ibi vero, quae oculus non vidit nec
auris audivit, praeparavit dominus diligentibus eum<f1>1Kor 2, 9.<fe>; ibi
mutuum videbimus nos per dei gratiam, quibus hic nunquam
concessum est colloqui familiarius. Interea cogor tuis
carere literis. Scio, quanto cum periculo tuo ex Galliis ad
me scriberes, ideoque non postulo; scio, quam invisus sim
multis ob meam praedicationem, quam voce et scripto quam
latissime propagare contendo contendamque, hos spiritus dum
rexerit artus.<f1>Vgl. ^#/+Vergil,^#/- Aeneis, 4, 336.<fe> Dudum in Galliis me una cum meis libris
explosum et damnatum esse novi, nec me terret; scio enim,
cui credidi, synceraque conscientia exulto coram domino.
Idcirco non est, quod te unquam poeniteat familiaritatis et
amicitiae nostrę. Spero denique tuam pietatem intelligere
me non esse hostem religionis, sed superstitionis et
abusuum. Quodsi quid plenius tibi restat revelandum, oro
deum patrem per dominum Iesum Christum, ut oculos mentis
tuae tibi illuminet ad intelligendum ea, quae sunt gloriae
dei et salutis animae tuae. Atque utinam audiam aliquando
illum meum Bassafontaneum relicta Babylone totum concessisse
in castra Christi redemptoris. Ego interea nunquam tui in
meis precibus obliviscar nec cessabo unquam te syncera
persequi charitate. Utcunque ergo hoc ultimum forte sit,
quod scripturus sum tuae charitati, non desinam tamen piis
votis iisque perpetuis salutem tuam commendare patri
misericordiarum. Vale, vale aeternum. Dominus Iesus sit viae
tuae dux; is servet te, illuminet te et totum te sibi soli
consecret, quem dudum sanguine lavit et verbo spirituque suo
ad imaginem eius reformare contendit, ad cuius similitudinem
cum omnibus fidelibus es conditus. Tiguri  8. octobris anno
1554.
Tuus ex animo totus H[einrychus] Bullingerus.
Amplissimo viro domino Bassafontaneo, christianissimi
Francorum regis ad Helvetios legato, domino suo
colendissimo.                             Soloduri.
[Nachschrift v. Bullo. eig. Hd. geschr.:]
Exciderat hoc festinanti praecipuum orare me tuam
humanitatem, ut cum novo legato agere digneris, ne iniquior
urbibus amplissimis Tiguri et Bernae prorsus se ducendum
exhibeat Pagis aliisque diversam sequentibus religionem, sed
aequabilem se potius praestet et in rebus bonis et iustis
non opponat se urbibus neque oderit, quos regis et regni
amicos, non hostes esse constat, licet foedus illud novum
magnas ob causas declinarint.
Cave et tu inprimis, domine mi, ne acrior sis in Galliam
reversus contra confessores evangelii Christi neve linguam
(consilia) vel manus cruore innoxio polluas. "Qui vos
tangit, ait dominus, tangit pupillam oculi mei" et " Beati
pacifici, quoniam filii dei vocabuntur" etc. Scio, cur haec
dicam: vocaberis ad concilia. Dominus servet te in aeternum.
