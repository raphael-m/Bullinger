<nr>[26067]</nr>
<ae>Andreas Hyperius an Bullinger</ae>
<od>Frankfurt am Main, 2. April 1556</od>
<vo>Autograph: Zürich StA, E II 347, 487ff.(Siegel...)</vo>
<dr> <dr>
<re> </re>
<tx>S. D. Tam pro epistola quam pro libris, Compendio inquam
doctrinę christianę et Expositione apologetica, ad me missis
ago, vir doctissime, gratias quam possum maximas nec video, qua
ratione tantum beneficium pensare queam. Ego enim aut nulla aut
perquam puerilia et scholasticum tantum pulverem redolentia
scribo, quare altius assurgere et aliquid e mea profectum
officina, quod lectu dignum arbitrer, ad te vicissm mittere haud
possum. Cęterum, si occasio tulerit, ut cum principe colloquar,
faciam, quemadmodum mones et in caussa adeo pia et public utile
facere me decet.
^$De filio tuo sic accepi ex quodam eius familiari, quo aliquando
ceu famulo usus sum, Vitebergę honeste agit itemque Collini
fratres (quos, sicut clarissimo viro d. Philippo per literas
diligenter commendaveram, ita is peramanter rescripsit et
pollicitus est suam illis opem et patrocinium minime defuturum)
ac d. Philippus crebro et humanissime illos alloquitur. Habet
autem filius tuus in animo alias scholas nonnullas lustrare.
Quodsi interea Marpurgum venire eum contigerit, efficiam sedulo,
ne ullum desideret in me officium.
^$Cedrtamina hęc rursus odiosissime moveri, piis omnibus, quos
novi, vehementer, prout ac par est, dolet, ac credo sane
ambitiosa quedam ingenia Herostrati illius more, qui Dianę
Ephesię incendit templum, nomen et famam sibi velle ex his
turbis parare. Nec vero satis video, quibus rationibus dirimi
hę controversię et eclesiarum sarciri concordia hoc tempore
exulceratissimo queat. Ad 20. diem februarii literas accepi a d.
Philippo Melanchthone, quibus significavit principes quosdam
hortatores esse, ut synodus nostris indicatur ecclesiis, ac
maximopere necessarium esse, ut, quando tam multa passim
exoriuntur certamina, delecti aliqui viri conveniant ac placide
de doctrina religionis et ordinatione ecclesiarum colloquantur.
Quibus auditis non mediocriter sum lętatus atque statim bonam
spem concepi animo in synodo, si quę indiceretur, rationem
inveniri tandem aliquam posse dirimendarum controversiarum,
quibus hodie passim labefactantur ecclesię, atqui ad 27., ni
fallor, februarii epistolam ad me dedit illustrissimus princeps
noster, qua iubebat me re meas ita componere, ut cum reverendo
viro d. Ioanne Pistorio ad mensem aprilem Ratisbonam ad comitia,
ubi colloquium habendum cum adversariis pontificiis, proficisci
possem. Mox eadem de re ad me perscripsit et ipse d. Pistorius
petivitque, ut ante profectionis tempus conveniremus, ubi
daretur de rebus necessariis colloqui. Rescripsi mihi id
perplacere maximeque cupere ac, si consultum arbitraretur,
Francofortum me haud gravatim venturum, quo sciebam ipsum, quum
in propinquo habitet, nundinarum tempore itare solitum.
Convenimus igitur ambo hisce nundinis Francofortum; sed ecce,
quum et de synodo et de colloquio in comitiis habendo multo
incertiores quam ante fieremus, nos nulla de re commode conferre
potuimus. Etenim plura ibi passim audiebantur de his, quę ad
nova dissidia adeoque apertum bellum, quam quę ad spem
concordię vel pacem spectarent. Extracta rursus comitia in
aliud tempus dicuntur, quin etiam fama est equitum et peditum
copias non parvas collectas esse in ditione Trivirensi et
Luceburgensi, atque opinantur plerique, quum liti de ditione
Naßaviensi finis nondum sit transactione impositus, Naßoviensem
principem Cęsaris vel Philippi regis Anglię auspicio atque
armis mittendum in possessionem invito nostro principe. Quod si
tentatum fuerit, metuo, ne novi et funesti belli spargantur
seminaria ac brevi tota Germania ad arma concurrat; nam nonnulli
universis, qui evangelicam veritatem profitentur, minari audent
valde atrocia.
^$Ex his proinde ac cęteris, quę ad te aliunde quoque
perscribuntur, facile est colligere ecclesiis nostris non
concessum iri, ut paululum respirent deque concordia capiant
consilia. Restat igitur ardentibus votis dominum Iesum omnes
oremus, ut ecclesias suas et pusillum gregem sibi dilectum
tueatur ab impiorum machinationibus, sicut hactenus sane miris
modis et supra omnium expectationem id effecisse eum sumus non
semel experti. Eundem autem precor, ut te inprimis sanitati
pristinę restituat suęque ecclesię diu servet incolumem.
^$Qui iam revocantur domum adolescentes, recte apud nos se semper
gesserunt, neque audivi, qui de ipsis quereretur. Periculum sui
profectus in literis sacris fecerunt in schola disputando
declamandoque, et cessit eis conatus non infeliciter, eramusque
sępius eos in arenam provocaturi scholasticam, si diutius apud
nos vivere contigisset. Vale, vir doctissime ac multis nominibus
mihi observande. Officiosissime te salutari suo nomine vult d.
Pistorius, quem ego, si quem alium in universa Hessia,
maxifacio.
^$Datum Francofurti postridie calendarum aprilis 1556.
^$Andreas Hyperius tuus.
<lz>[Adresse ...]: Clarissimo viro d. Henrico Bullingero,
ecclesię Tigurinę antistiti longe dignissimo, domino suo
observando. Tiguri.</lz>
