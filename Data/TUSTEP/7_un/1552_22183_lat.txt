<nr>[22183]</nr>
<ae>Johannes Haller an Bullinger</ae>
<od>Bern, 5. Oktober 1552.</od>
<vo>Zürich StA, E II 370, 180. / Orig.(Aut.)</vo>
S.   Scripsi proxime de obitu Calephi Bschörlii. Interea
omnis mea familia recte valet, domino sit laus!  2. octobris
obiit frater ac symmista noster d. Iodocus magna fiducia
animam suam domino tradens. Nunc nobis de alio erit
cogitandum. Hic metuo turbas ingentes; erunt enim, qui
diaconum nostrum nobis obtrudere conabuntur. Quod si fiet,
iacta erit contentionis et dissipationis huius ecclesię
alea; est enim homo mire superbus, indoctus, domi educatus
(nisi quod Argentinę aliquamdiu fuit) linguę effrenis
et
contumacis, Musculo invisissimus, doctrinę valde
suspectae. Resistemus autem, quantum quantum poterimus;
declarabimus senatui omnia pericula, quamvis non sine magna
multorum fiet offensione. Tamen sic res et necessitas
expostulat. Nos omnes Musculo nostra dabimus suffragia. Tu
cum omnibus, qui vobiscum sunt, orabis diligenter ad
dominum, ut huic ecclesię succurrat et in coepta pace et
tranquillitate ipsam conservet. Si etiam habes aliquid opis
et consilii, suggere, quęso, in tempore. Vale.  Salutant
te tuosque mei omnes, Musculus item cum suis. Fratri meo,
quaeso, dic me recte valere cum meis, ut idem nunciet matri
meę, quam scio valde esse sollicitam. Bernę  5.
octobris 1552.
Tuus I[oannes] H[allerus].
Clarissimo viro d. Bullingero Tiguri.
M. Heinrych Bullingeren,
predicanten zuͦ Zürich.
