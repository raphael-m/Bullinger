<nr>[23148]</nr>
<ae>Celio Secondo Curione an Bullinger</ae>
<od>Chiavenna, 22. August 1553</od>
<vo>Autograph: Zürich StA, E II 366, 67. / Orig.(Aut.)</vo>
<dr>Ungedruckt</dr>
<re>Regest</re>
<tx>C[aelius] S[ecundus] C[urio] per Christum Iesum S. D.
Putabam me intra biduum rediturum esse; secus domino visum
est. Meam filiam adhuc recipere non potui; sed statutum est
non discedere, donec eam recepero, et spero dominum meo huic
pio voto felicem tandem exitum daturum, id quod maxime
vestris ad deum patrem precibus fieri posse non dubito. Quod
reliquum est, frater optime, nolo te latere huius ecclesiae
Italicae perturbationem aut tentationem potius, quae eo
gravior et periculosior accidit, quo ab eo excitata est, a
quo minime sperabatur. Quod quidem non sine magno dolore
scribo; sed tamen, ut aliquid a te, qui potes, consilium
accipiamus, quem salutem nostrarum ecclesiarum non minus
procurare scimus, quoad eius fieri potest, quam suarum, tibi
aperire non dubito. Rediit Vergerius a  Brentio (intelligis,
quid velim) confessionem principis nomine editam a se
conversam et approbato eucharistiae dogmate attulit,
parvulum Brentii catechismum edidit etiam a se conversum, in
quo sunt haec verba: Corpus Christi in ipso pane et
sanguinem in vino exhiberi. Catechismo titulum fecit
Fundamentum christianae doctrinae pro Valetellina. Puto vos
aliquid subolfecisse aut etiam, qua confidentia est,
exemplaria aliquot ad vos misisse. Haec ecclesia nihil
unquam vidit indignius. Voluit eos libros per hasce
ecclesias spargere; prohibitus est. In Italiam multa
transmisit exemplaria invitis nobis omnibus; audet etiam
palam dicere vobis haec non displicere te quoque, mi frater,
nominato. Haec pauca nunc, plura coram deo volente agemus;
nam nuntius fere discedebat, dum scriberem. Expecto ab hoc
eodem tuas, quae nos ac pręsertim Augustinum, bonum
senem,
consolentur, qui te et ecclesiam istam vestram plurimum
salutat seque et ecclesiam suam vestris precibus commendat.
Librum, quem apud te reliqui, si legisti, huic nuntio dare
poteris. Vale in domino frater. Clavenae  22. augusti 1553.
Salutat te Paulus noster.
<lz>[Adresse fehlt.]</lz>
