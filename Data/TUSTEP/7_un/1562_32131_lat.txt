<nr>[32131]</nr>
<ae>Johannes Calvin an Bullinger</ae>
<od>
Genf, 15. August 1562.</od>
<vo>Zürich ZB, Ms
F 80, 343. / Orig.
(v. Jonv. geschr.)
Ep.Calv. 3836 (XIX, 498ff.); englische Übersetzung: Letters of Calvin IV 275-277, Nr. DCXXXII
S. Non fit negligentia, crede mihi, venerande frater, ut rarius ad te scribam; sed quia res subinde mutari video, pudor me quodammodo pigrum reddit, ne paulo post retractare cogar, quod scripsero.
Tandem a Bernensibus impetratum est, ut ad recuperandas Burgundiae urbes se accingerent;  lenti tamen sunt progressus, et metuimus, ne tota expeditio brevi in nihilum recidat, quia nimium timide ac serviliter Mendozae senatus respondit.
Semper subsistunt in puerili cavillo venisse ad urbem
custodiendam, quasi vero non satis multi essent, qui consumerent tenuem alioqui annonam.
Si receptum fuerit Cabilunum, ac munitum firmo praesidio, navigatio per Ararim tuta erit, quae suppeditet largam multarum rerum copiam.
Haec vera erit urbis custodia.
Verum aliud postulatur, ut pacato illo tractu, quod nullo negotio fiet, recta contendant ad principem.
Id vero se facturos pertinaciter negant, nec potest senatus adduci ut permittat.
Quorsum ergo opus fuit vexilla efferre? Princeps ipse nuper
significavit, rursus se dispersas copias colligere et fore brevi validum exercitum.
Hostes valde terruit Anglorum adventus, qui in media Normania iam castra sua locarunt, et brevi se adiungent Scoti.
Itaque regina iterum ad suas artes conversa legatos de pace subornat.
Qua tamen de re Admiraldus securos nos esse iubet.
Auxilia quae ex Germania speravimus, nisi fallor, evanescent, quia nusquam reperta est pecunia.
Senatus noster mandavit Budaeo ut duodecim aureorum millia vel Basileae vel
Argentinae mutuaretur.
Si idem aliis fuisset animus, quibus longe maior est facultas, non ita essemus destituti.
Rogandus ergo deus est ut aliunde nobis prospiciat.
Regina Navarrae mediocri exercitu instructa est, qui ad partem Aquitaniae retinendam sufficiat.
Verum nisi accesserint nova auxilia, nondum par est ad hostes invadendos: quod tamen maxime optandum esset, ut esset ad summam rei apprime utile.
Et dolendum est nondum posse reprimi saevitatem senatus Tolosani, qui manu carnificis supra
trecentos homines locupletes et honestos, nobiles etiam et qui publicis muneribus functi erant occidit.
Si quid valere te autoritate videas ad impellendum Bernensem senatum, ut suos milites ad principem ire patiatur, obsecro enitere, quia si diutius protrahitur bellum una cum regno sumus pessum dati.
Utinam domo nunquam egressi essent.
Sed pro tua prudentia coniicis quantum intersit ad famam belli ipsos non discedere: imo, si proelio decernendum est, non procul abesse.
Ex Germanis sclopetariis
quos hostes conduxerant vexillum unum ad nos transiit: alii polliciti sunt se non conflicturos.
Gallici etiam equitatus praeiudicium Guisianos valde anxios habet.
Itaque regem Navarrae miserunt qui regem attraheret in castra, ne amplius militiam detrectent tam Helvetii et alii exteri milites quam Galli, qui soli regi se addictos esse profitentur.
Hoc tamen commentum, ut spero, vertetur in fabulam.
Iam totus mensis elapsus est ex quo nobiscum Beza esse debuerat.
Verum ex quo in Campaniam cum comite Sanportiano salvus advenerat, ne minimus quidem rumor ad nos allatus est ubinam locorum esset.
Quia nihildum triste ominari libet, coniicio in ea provincia esse retentum ubi nunc fervent graves motus.
Simul ac aliquid certi et cognitu dignum rescivero, scribendi diligentia pensabo 15 dierum silentium.
Vale, clarissime vir et frater honorande, una cum d.
P. Martyre, Gvalthero et omnibus collegis.
Dominus vos servet incolumes, et det laboribus vestris felicem successum.
Genevae  15. augusti 1562.
                                                      Ioannes Calvinus tuus.
Ionvillaeus te reverenter salutat.
Clarissimo viro d.
Henrico Bullingero, Tigurinae ecclesiae fido pastori, fratri honorando.
^$Tiguri.
