<nr>[24170]</nr>
Pankraz von Freyberg an Bullinger.
<ae>Pankraz von Freyberg an Bullinger</ae>
<od>München, 22. August 1554</od>
<vo>Autograph: Zürich StA, E II 356, 132</vo>
<dr>Ungedruckt</dr>
<re></re>
<tx>Erwierdiger, hochgelerter, insonnder lieber herr und
froinndt [franndt?], euch sein mein jeder zeit gantz
willige und frointliche [frantliche?] dienst zuvor.
^$Wiewol mir eur schreiben bei meinem dienner und gesanntten
Cristoffer Werndln, vom 13. iuni ausganngen, zuͦkomen und
si demnach wol gebürt euch lanngest widerum zu schreiben und
beandwortten, so ist es doch pißer aus der ursachen, das ich
ein zeitlanng nit anheims, sonder aus meines genedigen
fürsten und herrn hertzogen Albrechtens in Baiern etc.
bevelch und diennsten anderer ortten verreitten muessen.
Sovil nun die hanndlung meiner dreien sonnen, so ich vom
herrn doctor Gessnero zum hern Ruedolffen Funckhen gethonn,
belangt, haben eur erwierden hievor meine beweglichen
ursachen abgenomen, und habe ob des erlichen und
wolberiembten mans des herrn Gessnero handlunngen meine sonn
betreffen gar kein andere beschwer gehabt, dan das er mit
andern hoch- wichtigen im angelegnen sachen und studierungen
also beladen, das er meiner sonn halber desster weniger
achtung gehaben mugen, wil auch nicht weniger ime herrn
Gesnero bewissner wolthat dannckpar und frantlichen sein,
verdrösst mich auch, er werde nochmallen seinen vorgehabten
guetten willen zu mir und meinen kinden nit vallen lassen.
Das wil ich hinwiderum, wo ich jenderst kan, frantlichn umb
in beschulden, mit fleissiger bitt eur erwirden welle ime
solichs [von] mir anzaigen.
Ich habe auch hieneben dem herrn Ruedolffen Funckhen
[ge]schriben und frag gethonn, wie es meiner sonn hal[ber
ge]schaffen, ine mit höchstem gebetten, ime die in [ainer]
guetten geistlicher und leiblicher zucht und under[haltung]
bevolchen zu sein gebetten. Also bitt ich eur erwirden
hiemit auch gantz hochvertraulich und frantlich, sonnderlich
wo die abnemen oder vermerckhen wolten, das Wilhelm
unfolgsam oder maisterloß seine wolde, ime solichs kainswegs
zu gestatten, sonnder solich pilliche und erbere wege und
mittel furnemen, damit ime furkomen und zu aller
disciplinischer gehorsame gebracht und erhalten werde. Dan
ich waiß mit gott meinem herrn zu bezeugen, das mir nit
lieb, sonder ein merckhlich beschwerlich anligen, wo er oder
andere seine brueder sy nit, wie sy gebürtt, halten,
erzaigen oder in zucht und lernung begeben sollen, in
weliche allen den mir als dem vatter nicht manglen sölle.
Thuet also noch weitter hierin, wie zu euch mein frantlichs
vertrauen statt. Das erpeutt ich mich mit leib und guett umb
euch und die ewrn zu verdiennen. Daneben noch bitten,
wellent mir pei negster potschafft widerum schreiben, wie sy
meine sonn haben in lernung pessern oder alle sachen irn
halber geschaffen und solich prieff dem hern doctern Gerion
Seiller per Augspurg zukomen lassen.
Lestlichen bedanckh ich mich eur erwirden pisher
angekhertten fleiß und gehabte bemueung, so ich nit allain
von obedachtem meinem dienner vernomen, sonder inn warh[ait]
befunden, gantz frantlichen, erpeut mich solichs zu
verdienen. Got der himlischen vatter welle euch und eurm
hauß sein götlichen genadt jederzeit mittaillen. Dem seit
hiemit treulich bevolhen.
^$Datum Münnchen, den  22. augusti etc. 54.
<un>Pangratz von Freiberg, bairischer marschalckh,
<un>per manum propriam.
</un>
<lz>[Ohne Adresse.]</lz>
