<nr>[41116]</nr>
<ae>Johannes Haller an Bullinger.</ae>
<od>Bern, 21. Dezember 1571.</od>
<vo>Zürich StA, E II 370a, 450. / Orig. (Aut.)</vo>
S. Gaudeo certe tibi meis prioribus, quas ad nundinas
Martinianas scripsi, quodammodo satis esse factum, doleo
vero, quod non citius eas acceperis. Muralti ad vos
profectionem ignoravi prorsus, neque quisquam meorum
agnoscere vult eam sibi indicatam. Interea unum tantum habui
nuncium, per quem paucula ad fratrem scripsi. Quicquid tamen
id sit, tuus et sum et ero semper. Raro hac hyeme domo exeo
et nusquam fere, nisi quo me officii ratio postulat, quia
morbi recursum valde metuo, qui mihi subinde minatur aliquid
et nunc ab hac nunc ab illa parte me vellicat et digitorum
articulis nonnihil insidet; sed dummodo ambulare et munus
meum obire possum, satis mihi sanus videor. Dolet vero
plurimum, quod audiam te tussi et defluxionibus ita vexari;
sed haec sunt et senii et hyemis ita propria, ut cavere vix
ulla ratione possint, ideoque patientius sunt ferenda.
Descriptum literarum landgravianarum serius a dominis,
quibus illud communicaveram, recepi neque etiam tantam
remittendi illud esse necessitatem coniectabam ex eo, quod
non ipsum <gr>autograjon</gr>, sed alterius descriptoris
manum esse cognoscerem. Adhuc tamen, quoniam ita petis,
illud remitto cum quibusdam aliis novitatibus simul missis.
Pro libellis ut prius egi gratias, ita adhuc ago et quaero,
qua ratione me tibi gratum exhibeam. Libenter effecissem, ut
hoc quoque anno vinum vobis missum fuisset Rotulanum; sed
vecturae difficultas et incommoditas viae prohibuit, ut
hactenus illud non fuerit factum. Quid futurum sit deinceps,
nondum promittere possum; salutat tamen te valde diligenter
Steigerus noster, et quęrit modum, quo suam voluntatem
et
benevolentiam erga te attestetur. Faciunt idem quaestores
ambo, Mülinensis, Diesbachius et multi alii.        Ex
Gallia nihil habemus. Miror, quę sint illae inter
ministros simultates; olfacio huius rei multum, sed de
materia litium statuere adhuc certo non possum.
Palatinus ad nostros scribit, et quem prius concesserat
Ursinum, negat rursus illo quantumvis illibenter isthic
manente. Fiunt haec ex suggestionibus consiliariorum, quos
nosti. Haeremus ergo adhuc circa theologum; offert autem se
nobis d. Coladonius Genevae dimissus, qui nunc in pago
quodam ditionis nostrae manet. Ad illum propendent multorum
animi, quoniam vident eum non cogitare de reditu in Galliam;
verentur interea alii non citra offensionem Genevensium
illum recipi posse et futurum inde, ut nova illorum odia in
nos concitemus. Sed ista non nimis videntur metuenda, cum
vir ille sit pius, doctus et probus et ob nullum ibi malum
crimen dimissus. Nondum tamen hic statutum est aliquid.
Des kornkauffs halb ist mengerlei red, und ist nitt on
ursach bschen, das mans uff fremde merckt zuͦ füren
abgschlagen hatt; diewyl mans aber so hoch ufnimpt, laßends
min herren gon. Man wirt aber mitthin andere notwendige
fürsehungen auch thuͦn.          De victoria Turcica
Veneti multa perscripta et picturas evulgant, interea de Cypro
amissa nihil; videntur ergo tantum irritasse crabrones.  Res
nostrae urbicae et privatae mediocriter se habent. Samuel
noster Telamonius una cum socero te plurimum salutant.
Vellemus nos quoque aliqua affinitate tibi aut tuis post tam
longam amicitiam posse coniungi; sed quoniam agnoscimus nos
non esse pares, qui iungamur vobis, et proinde repulsam
laturos, proponere nihil audemus.
Interea tibi tuisque precamur omnem benedictionem a domino.
Bene vale, domine colendissime et pater charissime.
Bernae in die solstitii hyberni 1571.
De rebus Genevensibus nihil scribo, quoniam exponent illa
tui et mei illi Felix Lavaterus et Iohannes Collinus.
Iohannes Hallerus, tuus perpetuo.
(451b) Clarissimo viro d. Heinrycho Bullingero seniori,
fidelissimo Tigurinae ecclesiae antistiti, domino meo
honorando et compatri charissimo.
