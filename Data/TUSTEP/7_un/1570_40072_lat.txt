<nr>[40072]</nr>
<ae>John Jevel an Bullinger.</ae>
........,  7. august 1570.
<vo>ZÃ¼rich StA, E II 358, 382. / Orig. (Aut.)</vo>
Als Druck: Ep.Tig. I, S. 132-134, Nr. 91.
S. Pl. in Christo. Pergratae visae mihi sunt literae tuae,
mi pater et domine in Christo colendissime, vel quod a te
essent, cui ego uni omnia tribuo, vel quod submorosae et
querulae viderentur et officium meum requirerent. Equidem
agnosco culpam et peto veniam; sic enim agere satius est
quam summo iure experiri, tametsi non dubitem esse, quo me
defendam, quamvis apud severissimum iudicem ageretur. Primum
enim procul absum Londino; deinde Io[hannes] Abelus,
communis rerum nostrarum procurator, [excessit] e vita;
postremo turbae istae Belgicae aliquot iam annos ita
impediunt itinera, ut [neque] nostri mercatores Antverpiam
commeare possint neque Antverpiani ad nos. Litera[e au]tem
nostrae saepe in itinere relinquuntur [oder retinuntur(?)],
saepe auferuntur alio, saepe redeunt, saepe [per]eunt, et
quid in has ipsas, quas nunc scribo, casurum sit, deus
viderit. Haec certe causa facit, ut et infrequentius quam
velim et parcius et cautius ad te scribam.
Quicquid est, gaudeo res vestras eo esse loco, quo scribis.
Deus vobis mittat auxilium de sancto et vos de Sione
tueatur! Vobis enim inhiant hostes hoc tempore nec minus
feroces nec minus multi quam nobis; videtur enim iam
antichristus prorsus omnem iecisse aleam et orbem terrarum
seditionibus, tumultibus, bellis, furoribus, ignibus,
incendiis miscuisse. Videt iam conclamatum esse, et sibi
suisque exitium atque interitum imminere. Itaque id nunc
agit miser, ut ne ignobiliter aut obscure pereat. Pereat
ergo sane memoria eorum cum sonitu.
Quod vulgo apud vos obscuris rumoribus ferebatur de
mutatione status nostri, nihil erat. Nam et regina nostr[a]
dei opt. max. beneficio imperium tenet, et religio eo loco
est, quo fuit, quoque vol[u]mus. Pontificii tamen nostri,
suasore atque impulsore papa Pio, omnia sibi sum[ere]
proposuerant. Sed benedictus sit deus noster, pater domini
nostri Iesu Chri[sti, quod] dum quaerunt alios perdere ipsi
pereunt! Duo quidem comites nostrates, et iuvenes, et fatui,
et obaerati, et perditi, quibus alea magis quam religio
curae esset, sub extremum autumnum in ultimis Angliae
finibus aliquot millia rusticorum conscripserunt. Ea freti
multitudine, edicta etiam ausi sunt publicare homines
levissimi, velle se, nescio quos, (neque enim quenquam
nominabant,) e sacro reginae senatu submovere et avitam
religionem restituere. Quid quaeris? Non mora. Excituntur in
castris altaria, comburuntur sacra biblia: dicuntur missae.
Post aliquot hebdomadas mittitur in illos comes Sussexius,
vir bonus et strenuus et magni consilii, cum exigua manu.
Illi se paulatim recipere et retrocedere. Sussexius insequi
prudenter atque acriter, et urgere cedentes. Ad extremum
miseri, cum hostem infestis signis sibi viderent imminere,
homines imperiti rerum, qui hostem nunquam prius viderant,
non ausi experiri fortunam belli, perculsi conscientia
sceleris, amentes et coeci, destituunt exercitum sine duce,
et relictis castris, clam noctu cum paucis profugiunt in
Scotiam. Habes historiam nostrarum rerum, quarum [vel]
meminisse non possum sine rubore: pudet enim fuisse unquam
in Anglia nostra vel tam ignavos vel tam fatuos. Regina
nostra per [suum or]atorem repetit e Scotia perduelles. Sunt
hoc tempore in Scotia factione[s duae.] Alii enim puram
religionem et evangelium colunt, et pendent a nobis; alii
a[bhor]rent a pietate, et papismo potius student,  et
inclinant ad Gallum. Horum princeps est dux Hameltonius,
vir, uti aiunt, nomine magis multo pollens, [quam] consilio.
Cogitur senatus; coeptum est deliberari: nostri reddendos
censen[t, Ha]meltonii negant. Vincunt postremo Hameltonii.
Nostri impatientes iniuriae armant militem, et in mediam
usque progressi Scotiam, nemine repugnante, arces oppidaque
ducis Hameltonii hostili more populantur. Nostri vero illi,
quos dixi, egregii bellatores, cum se in Scotia tenere
amplius non possent, profugerunt in Flandriam. Ibi nunc
haerent apud ducem Albanum et tumultuantur quantum
possunt.
Omnes istas turbas nobis dedit sanctissimus pater. Is enim
pro sua sanctitate et sapientia submiserat in Angliam ad
suos bullam (aureamne dicam an plumbeam?) magni ponderis. Ea
menses aliquot inter paucos obscure ferebatur. Significabat
videlicet bonus pater, Elizabetham reginam Angliae non esse;
sibi enim illius instituta non placere: itaque mandare se,
ne quis illam agnoscat principem, neve illi obtemperet
imperanti; qui secus fecerit, illum se omnibus Diris
devovere atque exitio dedere. O sanctam sedem! Sic,
scilicet, Petrus olim factitabat. Erant alioqui quibus ista
sacrosancta videbantur: caeteri non ita flexibiles erant ad
omnes nutus pontificis, nec ita dedicerant evangelium. Mitto
ad te exemplar illius putidissimae atque inanissimae bullae,
ut intelligas, quam illa bestia solenniter hoc tempore atque
impudenter insaniat. Proximis istis diebus novae turbae
coeptae sunt in Norfolchia: sed authores statim primo
quoque tempore capti sunt et coniecti in carceres.
Regina Sco[tiae] e patria profuga asservatur, uti scis, apud
nos; satis illa quidem honorifice, sed ita tamen, ut turbas
ciere non possit. Haec ea est cui papa Pius non tantum
Scotiam, sed etiam Angliam despondet: sperat enim foeminam
catholicam, mariti carnificem, atque adulteram, ad
restituendum papismum magnum pondus allaturam. Nos armamus
classem, et militem habemus in procinctu. Ecclesia nostra
caeteroqui, dei beneficio, tranquilla est. Dr. Grendallus
factus est archiepiscopus Eboracensis; do. Sandus, qui ante
fuerat Vigorniensis, nunc factus est episcopus Londinensis.
Parkurstus Norvicensis vivit et valet: illum ego sexennium
iam totum nunquam vidi. Deus te quam diutissime conservet
incolumem ad usum evangelii atque ecclesiae suae!
Saluta meo nomine d. Gwalterum, d. Simlerum, d. Lavaterum,
d. Zwinglium, d. Wickium, d. Hallerum, et Bullingeros tuos,
quos ego a[mo] in domino.
Ex itinere: nunc enim obeo provinciam meam, 7 augusti,
1570.
Tuus in
Christo, Io. Iuellus,
episcopus
Sarisburiensis.
Doctissimo clarissimoque viro, domino Henrico Bullingero,
pastori ecclesiae Tigurinae dignissimo, tradantur hae.
Tiguri.
