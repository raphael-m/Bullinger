<nr>[20166]</nr>
<ae>Johannes Comander an Bullinger</ae>
<od>Chur, 14. Juli 1550.</od>
<vo>Zürich StA, E II 365a, 488. / Orig. (Aut.)</vo>
Gr. I,  S. 171.
Gratiam et pacem a domino.  Charissime frater, puellam octo
annorum filiam meam
et matre orbam, ad tuam humanitatem mitto avunculo duce, de
tua benevolentia
confisus adeo, ut fere praesumptionis argui possem; sed tu
sustine iam pressos
multa calamitate. Pestis apud nos grassatur supra modum, ut
in memoria hominum,
qui nunc vivunt, unquam antea. Dominus Ioannes Blasius,
collega meus, etiam
decumbit. Vellem, ut tota vestra ecclesia pro illo oraret ad
dominum, ne tam
frugi servus ab ecclesia nostra auferret. Puella, etiam
avunculus eius, qui
illam adducit, iam plus quam triginta dies nullam
consuetudinem habuerunt in
opido nostro, sed supra montem in loco et aere salubri; nec
vestes illi dare
nolui ex domo mea, ne contagio aliquo alios inficerem. Fac,
piissime frater, ut
ad pios aliquos et honestos homines conducatur pro pretio,
tamen non ad otium,
sed doceatur fila ducere aliaque opera, quae sexum hunc et
ętatem decent et
ornant. Credo etenim ipsam futuram satis timidam et
obsequentem, et quandocunque
aliquid defuerit, paratus sum pręstare; et ego si
defunctus fuero,
satisfaciat Heimius consul, matris puellae patruus, vel
Tscharnerus. Nemo
diffidat; nihil de expensis peribit. Peto etiam, ut puella
sola cubaret, nam ita
a cunis assueta est, si fieri potest. Orate pro nobis ad
dominum, ut remittat
peccata nostra etiam de correptione sęvissima. Vale in
domino. Ex Curia, decima quarta iulii 1550.
Salutat te plurimum Ioannes Blasius et similiter omnes
fratres. Filius non
resciscat patris adversam valetudinem, ne recurrat. Spes est
vitae; nam non omnino male habet.
Pietate et doctrina clarissimo viro magistro Heinricho
Bullingero, Tigurinae
ecclesiae antistiti vigilantissimo,  domino suo et amico
primario.
[Unterschrift fehlt.]
