<nr>[21129]</nr>
<ae>Johannes von Ulm an Bullinger</ae>
<od>Bradgate, 29. Mai 1551.</od>
Zürich StA, E II ..., ...
Zur.lett. III, S. 429ff.
Ep.Tig. III, S. 283f.
Füslin, Cent. 71 (289ff.)
Redii a Scotia 4. calend. iunii ad ducissam uxorem
principis, ubi biduum hoc cum Ioanna domini filia et Aelmero
et Haddono, viris optimis et sanctissimis, suaviter traduco.
Fuit, mihi crede, liber tuus principi et gratissimus, etiam
diu ac multum exspectatus. Obtuli eum eius celsitudini in
magna hominum frequentia: simul enim illo ipso tempore
multi Berwikum confluxerant Scoti principes, pacificandi
studio inter utraque regna, episcopus Aralensis et princeps
a Maxwell.
Ab omnibus multum approbatum intelligo, praecipue ab
episcopo Norwicense Anglo, homine cum primis docto et
principi nostro amico familiari. Magno igitur et praeclaro
viro principi officium hoc tuum laudate ac honorifice
concessum certo persuadeas tibi velim. Scripsisset sane ad
te quam lubentissime, nisi gravissimis maiestatis regiae
negotiis et publicis rebus magnopere esset distractus; de
qua etiam re tum per meas, tum filiae literas se tibi vult
excusatum quam diligentissime.
Multa de te sum tum temporis interrogatus et de vitae tuae
rationibus, et de liberis, ac tota denique familia;
potissimum autem, quo munere aut dono maxime gaudere te
existimarem. Ego vero constanti voce ad principem dixi, id
unum te spectasse, ut promulgetur doctrina filii dei, ut
collapsa dei domus restitueretur, et tyrannis papae
condemnetur; nec te aliud a regia maiestate postulasse, nec
sane diversum a principe impetraturum te sperasse. Haec ad
te breviter, ad principem vero et copiosius et disertius, ut
res tum postulare videbatur, sum locutus; praemeditabar enim
iam autem, quod mihi esset usu postea venturum. Ad reliqua
quae visa sunt respondi.
De filiae principis in te studio et observantia ipse facile
ex eius doctissima epistola tibi descripta cognosces. Ego
sane nihil hac virgine humanius, si familiam; nihil doctius,
si aetatem; nihil denique beatius, si utrasque consideres,
unquam extitisse opinor. Fama percrebuit, et in ore atque
sermone magnorum virorum coepit esse, nobilissimam hanc
virginem regiae maiestati despondendam atque locandam. O si
id contingat, quam felix matrimonium et ecclesiae
salutiferum tum fore arbitrabimini! Sed ea de re viderit
deus optimus maximus, qui solus viget, sentit, meminit,
praevidet omnia atque disponit omnia pro arbitrio suo.
Haddonus verbi minister et Aelmerus instructor filiae te
perofficiose et peramanter colunt atque observant. Erit tuae
humanitatis omnibus quamprimum rescribere. Scinnerus est in
aula cum rege. Wullokus in finibus Scotiae verbum dei multo
cum labore annuntiat. Trehernus rus concessit ex aula, et
literis interioribus, hoc est Graecis, potissimum fruitur.
Extremum est ut valeas, et literas, si quas ad principem
scribis, ad me prius semper deferri cures. Hoc ut velis, te
tam rogo quam quod vehementissime. Salutem dicas velim d.
Gvaltero meis verbis plurimam, et, si commodum sit,
nominatim d. Pellicano. Iterum atque iterum vale, vir
doctissime. Bradgati,  4 calend. iunii, a. 1551. Oxonium
cogito.
Tui amantissimus et constantissimus in Christo filius,
Ioannes ab Ulmis.
