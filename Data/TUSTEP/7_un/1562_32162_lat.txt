<nr>[32162]</nr>
<ae>Bullinger an Johannes Calvin</ae>
<od>(Zürich), 18. Oktober 1562.</od>
<vo>Zürich StA, E II 346, 476. / Orig.(Aut.)
Ep.Calv. 3865 (XIX, 556ff.)
S. D. Diu nullas a tua humanitate literas accepi.
Ac miror.
Praesertim in tam variis et tristibus fere de rebus Galliae rumoribus.
Scribuntur quidem ab amicis quaedam: sed satis incerta.
Tua semper sunt certa.
Cuperem ergo, siquidem liceat per occupationes quibus te adopertum et tantum non oppressum scio, ex literis tuis Galliae intelligere statum.
Vicini nostri ([qui] nuper iterum, si nescis, 8 signa miserunt in Burgundiam) subinde gloriantur de victoriis et urbibus recuperatis papismique per
Galliam restitutione.
Dominum oro, ne nos deserat propter ingratitudinem, et ne adversariis perpetuo in impietate exsultandi petulantiam concedat.
Cum nuper significaveris, ignoravisse librum Stancari a me tibi missum esse, suspicor literas meas libro adiunctas tibi non esse redditas.
In his enim me librum mittere significabam.
Adiiciebam, fratres in Polonia rogare ut aliquid respondeamus.
Nunc literas Gregorii Pauli ad te mitto, ut etiam ex his quid petunt intelligas.
Lectas remitte, una cum confessione fidei ipsorum, quam etiam nunc mitto.
Eam Fancfordia absque ullis literis, ita ut vides, accepimus.
Utile foret, si saltem aliquid
responderes Stancaro.
Scis, arbitror, Brentium contra Martyrem et me verbosum et plane ineptum, ut nihil aliud dicam, edidisse librum, quem inscribit: De maiestate domini nostri Iesu Christi ad dexteram dei, et de vera praesentia corporis et sanguinis eius in coena.
Nihil in hoc differt a delyriis Schwenkfeldii et ab impia doctrina Eutychis.
Nam corporis Christi gloriam in coelis et copulam personalem naturarum ita praedicat ut proprietatem veri corporis Christi evacuet.
Mirum est, si tot viri docti in Christi
ecclesiis dissimulaturi sint hanc huius hominis audatiam.
Mirifice exagitat Bezae et nostrum dictum: Quam altum a terra coelum sit, tam longe corpus verum domini abesse a coena.
Sed vidisti forte librum.
Sub finem scribit quidam Alpheus Valesianus homo fictitius ad me, et obiicit mihi tuam ex commentario ad Ephesios interpretationem de dextera dei, etc.
Cum autem omnino illi respondere statuerim, a te peto, quid illi ad obiectionem tuam respondere possim.
Scio enim, te nobiscum sentire, et non
facere cum illis etc.
Lantgravius hisce diebus misit ad me literas, quibus significat, principes in futuris Francford[ianis] comitiis concilium Tridentinum recusaturos.
Misit autem librum Caesari offerendum quo recusant.
Dominum oro, ut illos confirmet.
Vale una cum fratribus et symmystis omnibus.
Nostri omnes te cum tuis salutant.
Dominus servet te nobis diu incolumem.
Quid effecerint nostri apud Mediolanenses adfert hic, opinor, tabellio.
Habemus amicum in arce Mediolanensi: ei scripserat d.
Gessnerus et
commendaverat causam vincti.
Quid responderit intelliges ex his impositis inclusisque literis.
Cave ne nomen ulli prodas.
Remitte autem literas una cum aliis hisce insertis.
Iterum iterumque vale.
Salutat te d.
Gessnerus. 18. octob. 1562.
                                                     Bullingerus tuus.
Clarissimo viro d.
Ioanni Calvino Genevensis ecclesiae fido pastori domino meo observando et fratri longe charissimo.
