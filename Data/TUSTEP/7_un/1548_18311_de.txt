<nr>[18311]</nr>
<ae>Johannes Haller an Bullinger</ae>
<od>Bern, 13. Dezember [1548]</od>
<vo>Autograph: Zürich StA, E II 359, 2832. Orig.</vo>
<dr>Ep. Calv. 1108 (XIII, 127ff.)</dr>
<re> </re>
<tx>
Gottes gnad und min willige dienst zuͦvor, lieber herr gfatter. Üwer schriben
mitt sampt Blarers brieff undt declaration habe ich empfangen 11. Decembris.
Darinn mich fürs erst nitt minder dann üch iglet und bekümmeret das ich verstan
wie Calvino üwer brieff durch mich überschickt nitt überantwortet syend: hett
mich auch ee deß tods versehen dann das der dem ichs so mitt sonderen trüwen
befolhen nitt hett usgricht, nammlich Beatus Comes<f1>Béat Comte.<fe> der mich eben zur selben zyt
als ich üwer brieff hatt, selbs ansprach, ob ich nützit gen Jenff oder Losannen
schicken welte, wett er mir gern usrichten, das ich zuͦ sonderm danck an nam,
meint ich könt es nitt bas versorgen, dann er heiter seit er welt zum wenigsten
gen Losannen selbst, dadannen er aber die brieff uff Jenff wol zuͦschicken
welte. Daran hab ich mich glaßen und bin btrogen. Nun wil ich hie uff inn
halten wo ich mag, und nitt nachlan bis ich den briefen an ein end komm. Ich
vernimm erst sidhar das sitt er sich deß predigampts abthon und beschempt sye
nitt vil sonderer trüw noch redlikeit mee hinder imm. Ich bitt üch aber umb
gotts willen mich hierinn entschuldiget zuͦ haben. So ich min trüw hett können
schicken, ich hett gemeint, er wer bi disem versehen gsin.
^$Demnach denkend ir noch eins anderen schribens, das ir mir thon, sidhar ich von
üch kain bin; das ich mir aber noch diser zyt nitt worden. Ist mir worden.
^$Blarers halb schribend ir ernstlich, das ich mitt der antwurt yle und on verzug
üch alles wider zuͦ schicke. Nun hab ich ee nitt können noch mögen bottschafft
han, das mir selbs angst ist, das es sich die tag verzogen.
Nun wellend ir, das ich nieman davon sage; das wil ich thuͦn; er bitt ouch
üch, das irs bi üch bhaltind. Nun habend ir mirs aber vertruwter meinung zuͦ
wüßen thon und schribend darby: "Responde fideliter et libere, quid tibi
videatur; vide autem, ut summam responsionis tuae etiam ego intelligam", uß
welchem ich abnimm, das üwer meinung sye, das ich nitt nun üch, sonder auch
Blareren antworte. Nun weiß ich nitt, ob es zuͦ thuͦn, sitt mal er vilicht
nitt gern haben würde, so er vernem, das ir mir es alles zuͦgschickt. Deßhalb
ich imm uff diß mal nüt antworten, wil üch hiemitt min theil befolhen han; ir
werdend gwüßlich hierinn nüt verhönen.
^$Üch aber zuͦ antworten, danck ich üch erstlich gantz trülich, das ir mir
hierinn nüt verhaltend. Dann wiewol mich nitt wol fröwt der handel selb, fröwt
mich doch üwer trüw flyß und arbeit. So vyl aber den handel blangt, turet mich
übel, das es also als über einen leist gmacht und der guͦt Blarer auch an die
kettinen kommen.
^$Den handel des nachtmals wie er inn erlüteret möchte ich in guͦtem verstand,
wie ich auch achten das es Blarer alles gut meine, wol lassen bliben. Dann je
wir selb nitt haltend noch leerend das die zeichen win und brott von ir selbs
wegen da, sonder das si uns anleitend und zeigend Christum desz (das ist alles
desz das er uns erworben) wir durch den einigen glauben vehig und theilhafftig
werdend. Dorumb ouch frilich die glöubig und danckbar betrachtung Christi Iesu
und sins lydens imm nachtmal das obrist und fürnempst sin sol und ob allen
dingen getriben werden, dann wir sonst unwirdig davon eßind. Durch welchen
glauben sich uns Christus alweg mitteilt, und in uns zuͦnimpt vor, inn und
noch dem nachtmal, und nüt wyters darinn in dem nachtmal auch den glöubigen,
dann so vil die ußer bedütlich action darzuͦ kumpt, die unseren augen seliche
gheimnuß deß tods Christi inbildet und fürtreit.
Denn ie kein ander mittel Christum und die gnad durch inn erworben zuͦ
erlangen und zuͦ ergriffen dann der einig glaub und vertruwen in den hingebnen
lyb und vergoßen bluͦt, das auch Blarer selb bekennt. Selche gmeinsamme
schließend wir nitt usz dem nachtmal der glöubigen, gebends aber dem glauben
allein, und nitt dem nachtmal zuͦ. Deszhalb mich das beduret und in unserer
kilchen nitt luten wird, das wie er im anderen §. rett win und brot im
nachtmal Christi sind nit läre nichtige zeichen sonder wirt damitt warlich,
wo si mitt glauben gebrucht werdend, geben und genoßen dasjhenig so dardurch
zeichnet und angebildet wirt, nammlich der war lyb und bluͦt Christi. Dise
wort mögend schlechtlich an inen selbs on usgelegt mitt verletzung viler hertzen
nit gebrucht werden, deßhalb er wol selcher embure und bruchte die so hernach
von imm in der uslegung gesetzt werden. Item auch das das er seit: Derhalben man
nitt sagen soll das imm nachtmal nichts dann schlecht wyn und brot sye, geben
und genommen werden, denn also wäre kein underscheid zwüschend dem nachtmal
Christi und einer anderen zäch oder wyn ürten etc. Das treit auch sin suspition
uff dem ruggen wo kein andere uslegung darzuͦ kem, und bedörfft mins sinns der
krummen rencken nüt. Man weißt wol das der glöubig sich nitt uff brodt und win
lendet sonder uff Christum. Man weißt aber auch das ja so vil die ußer action
blanget ja nüt anders dann brot und win da ist, und ist drumb kein purenzech
sonder ein helige gheimnuß des heilmachenden tods Christi. Dorumb man wol als
bald gseit hette der mensch sol nitt uff brot und win hafften sonder das lyden
mit warem glauben ergriffen, als das man seit imm nachtmal sye
nitt schlecht brott und wyn etc.
^$Nun der anderen volgenden stucken bin ich also zuͦ friden das obwol si alle
zuͦ betrachtung deß nachtmals gehörend das doch in keim allein der gantz
bruch des nachtmals ustruckt werde. Laß auch gern zuͦ das der glaub in den
tod Jesu das fürnempst sye das hiebi erforderet wirt, durch welchen wir in die
gmeinsamme Christi und siner guͤteren kömend. Doch das die gemeinsamme dem
nachtmal nitt angebunden oder etwas mer zuͦgeben werde, dann auch dem glauben
ußert dem nachtmal. Acht auch nitt das selichs weder zuͦ kurtz noch zuͦ
stumpf von dem nachtmal gerett oder gehalten sye.
Das es auch das nachtmal Christi dorumb genempt werde das uns Christus etwas
darinn gebe, hatt nitt vil grundts. Er hatt sich einmal uns allen gen amm crütz.
Deß gebens gedechtnuß ist das nachtmal und umb der gedechtnuß willen der
einmal geben schencke heißt es das nachtmal Christi. Denn so es das nachtmal
Christi hieße darumb wie er seit, so volgte das er etwas anders gebe, mer dann
dem glöubigen ußert dem nachtmal. Zuͦ dem do es der Herr insetzt seit er uns
worumb und was wir thuͦn söllind, seit nitt vil das er sich uns da mer geben
und mitteilen welle anders dann durch den glauben alle zyt. Dorumb es mich ouch
zuͦ scharpf und spitz, diewyl er meint das ander sye stumpf, dunckt das das
nachtmal Christi nachtmal dorumb gnempt werd das Christus da uns ETWAS thuͤ
und gebe, er uns spys und trenck nitt allein mitt wyn und brot sonder mitt sinem
selbs eignen lyb und bluͦt zum ewigen läben, wie er dann seit: nemmend eßend
das ist min lyb etc. Quod EST dicit pro significat accipi posse, merito quidem
facit. Das er Irenaeum anzücht, thuͤnd alle Bucerani, aber gwüß anderer
meinung dann es Irenaeus grett. Zuͦ dem so ist das wrötli: überreicht so gar
argwönig, denn wenn man nitt dardurch verston wil das überreichen das der diener
thuͦt, sonder die mitteilung der gnaden gottes den glöubigen, so allweg nitt
nun imm nachtmal gschicht, möcht man imm wol ein bequemer wörtli finden, dann
das übereichen nun zvil uff den diener luten wil.
^$Das das wörtli DAS dem glouben uff das himmlisch zeige lasz ich nach. Das byßt
mich aber auch das darbi stat: welche himmlische ding den glöubigen nitt minder
gegenwirtig sind, auch geben und von inen empfangen werden, dann das irrdisch
win und brot dem liplichen gesicht henden und mund. Ja dise hohe himmelische
ding werdend in disem nachtmal FÜRNEMLICH gereicht und empfangen. In summa,
videntur aliam et pleniorem in coena statuere exhibitionem quam extra coenam
fidelibus.
^$DE MODO turet mich das er auch wie andere immerdar seit wie man menschliche
fantasyen ußschlahen müß, als ob wir selb nitt wüßind, das der war glaub nitt
uß fleisch und bluͦt komm. Ir wüßt aber, das man mitt dem ußschließen der
vernunfft vil ein anders usgschloßen hatt und ja für ein fleischliche vernunfft
uns zuͦ grechnet was wir je zuͦ erhaltung der waren menscheit Christi
gerett, das mag sich under dem auch noch verbergen.
^$Vom wort hand Sultzer und Batt vil wunder gmacht, alwegen das wort verstanden:
hoc est corpus meum. Ich verstan aber durch das wort die predig deß evangelii.
^$Vom miraculo bin ich auch zuͦfriden, und deße sunderlich das er zum letsten
bkennt uß Ioan[nis] 6. das eßen anders nüt sye dann glauben.
^$In summa ich gsich wol das er den handel wol verstat, allein neis was gremplens
macht deß er mit sampt anderen wol enbüre. Sin bscheidenheit aber gfallt mir.
Von Calvino laß ich imm sin urtheil, ich hab inn auch glesen und sag für mich,
das ich in vil orten perplexus bin worden bi im.
^$(2833b)Bucers halb bschwert mich faßt. Ich laß inn sin der er ist. Schilt inn
nitt temere weiß aber zguͦtem theil was er ghandelt. Hie gillt er gar nüt und
billich. So er inn vil schirmen wett wurd nüt söllen. Ich hör imm so offt der
maß zwahen, das mich selbs dunckt, es gang ettwan gnuͦg grob ab.
^$Und dorumb min herr gvatter, uff das alles was soll ich rathen? Ich bin in der
sach selbs bstanden. Der leer halb versehe ich mich er wurd sich bgen wie er
selbs schript: Loquendi formulas scimus apud alios alias esse. Hic vero singulis
ecclesiis suam permittamus libertatem, sic omnia moderantes ut neminem, quoad
eius fieri potest, offendamus. So er das hie thet, stünd es dest bas. Aber, das
er also amm Bucer (deß anhang hie usbutzt ist) hanget, bschwert mich über
d'maß. Wenn er uns denn vil mitt der communion plagen wett und imm die
contemplatio fidei nitt gnuͦgsam wer und die exhibitio, quae soli semper fit
fidei tam extra quam intra coenae usum, nam (non?) qui hic externum accedit
symbolum, so kem man einanderen lichtlich ins har. Allein sin moderatio tröst
mich hierinn, daß ich hoffe, er wurde kein zanck machen und auch mitt uns als
wol zuͦ friden sin als wir mitt imm. Deßhalb ich für mich weder ja noch nein
sagen kan. Ich hett inn gern; truckt mich doch der knopf, und weiß ich wol, so
ich minen symmistis das offnete, so wer kein gnad nienen da. Dorumb ich üch, mim
lieben herren und vatter den gantzen handel befilch als dem verstendigeren. Ach
gott, ich bin hierinn noch ein kind, dorumb ich auch dest bschwerlicher die
burdi diser kilchen trag; glaub auch alweg lieber das beßer, fürcht doch immer,
ich werd btrogen.
Dorumb antwortend imm üwers gfallens, dem ich mich gentzlichen underwirffen. So
er sich aller ding meßigen mag und nitt nun der 4. schlußred, sonder auch dem,
so zuͦ erhaltung derselben disput[at]ion ist, zuͦstan mag, imm namen gotts
so hoff ich guͦts; wo nitt, so ist weger, wir plibind rüwig, damitt er auch
rüwig sye; wend nüt dest minder in aller früntschafft ungetheilt sin. Ich bitt
üch auch früntlich, ir wellind mir diß min ungerimpt schriben und antwort nitt
für übel han. Es ist hütt jarmarckt, und hab ich wol hundert pfarrer umb mich,
machend mich schier taub. Illi fecerunt etiam, ut ita tumultuarie omnia
congesserim; tua pro humanitate tua singulari boni consule et me tuum fore
perpetuo certo scias.
^$Bernae 13. Decembris. Gruͤtzend mir und miner husfrawen üwer gantz hus und D.
Musculum, cui iam propter occupationes nimias scribere non possum; excusa me,
non immemor ero illius. 
<un>Tuus ex animo Ioannes Hallerus.
<tx>Zürich StA, E II 370a, 542
^$Bern, wohl Schluss mit Adr. v. 13. Dez. 1548
^$Min herren, beid seckelmeister und venner im Hag, sind zuͦ Basell; wil üwer
gruͤtz usrichten, so si wider kommind.
^$Minendthalb sind si nitt wol zfriden, das inen undt mir ungliche antwort zuͦ
Zürich geben. Burgermeister Hab hatt inen zuͦ antwort gen, min herren habend
mich inen vergunnt, wie si gebetten; so hatt mir der underschriber Bygel die
antwort gen, min herren habind mich nach luth mins brieff noch bis uff Joannis
vergunnt. Deß hab ich ein gschrifftlich urkund gnommen. Verdrüßt min herren,
das inen nun her burgermeister anders geantwort, denn aber von minen herren
gerathen. Ich glaub schier, er wett mich gern gar hiehar stecken.
^$Musculi sach stat noch an also, das min herren bedunckt, guͦt zuͦ sin zuͦ
warten, ob Blarer komm oder nitt; komm er, so werd er auch helffen, das es dest
ee gange; komme er nitt, so hab man dest mer anlaß, inn zuͦ beruͤffen. Ich
wil nüt versumen, muͦß jetz warten, bis si von Basel kommend. Herr Jos und
Waeberus hand mir mitt keim wort nie dacht, was ir inen gschriben. Ich han
obiter anzogen, was ir Musculi halb mitt mir grett; sed illi videntur antiquum
obtinere. Bonus Eberhardus suspicatur et metuit, ne ipse vocato Musculo
degradetur; quod tamen non fiet, modo non sibi nimium metueret.
^$Indem ich diß schriben, kumpt mir diser brieff von Farello mittsampt einem
anderen an mich. Si schleicktend sich gern in synodum; aber es bschicht nitt.
^$Es ist auch in disem schriben kommen Hans Mangold und mir den anderen brieff
bracht mitt sampt dem bimenzelten und beden zuckerhuͤtli. Min husfraw und ich
danckend üch, üwer husfrawen und gfatter Elsbet zum höchsten. Gott gebe üch
allein ein seligs jar und benedye üch an lyb und seel!
<un>
</un>
<lz>[Adresse:] Excellentissimo viro D. Heinrycho Bullingero, Tigurinae ecclesiae
antistiti fidelissimo, domino et compatri suo venerando. M. Heinrych Bullinger
zuͦ Zürich in yl zuͦ überantworten. (Am Schluss des Textes ist
von a. H. "1550" beigesetzt).</lz>
