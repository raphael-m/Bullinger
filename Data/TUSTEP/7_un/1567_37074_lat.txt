<nr>[37074]</nr>
<ae>Bullinger  an Pawel Gilowski und übrige Pfarrer von Zator und Auschwitz</ae>
<od>Zürich, 14. August 1567.</od>
<vo>Zürich StA, E II 441, 729 u. 726. / Aut. Entwurf.</vo>
Multis nominibus gratulamur nobis pariter et vobis, viri
clarissimi et fratres charissimi, in Christo servatore
nostro. Simul enim plurima commoda vestrae nobis attulerunt
epistolae certe per omnia nobis etiam gratissimae. Principio
enim gaudemus animos vestros sic syncera erga nos charitate
flagrare tantique vos nostra vobis praestita facere officia.
Certe nos vicissim in domino vos quoque complectimur amore
ferventissimo, et si quid officii praestitimus vobis, totum
hoc referimus ad divinam gratiam, ac quod reliquum est,
omnia ultro et totis animis spontanea servitia nostra vobis
offerimus. Deinde agimus gratias domino deo nostro, qui
dedit ecclesiis tam procul ab invicem distantibus, Polonicis
inquam et Helveticis, unum idemque sentire. Libenter enim
legimus in vestra illa epistola vos cum vestris ecclesiis
non tantum approbare, sed et subscribere ecclesiarum
Helveticarum confessioni oramusque dominum, ut in hoc sancto
consensu nos omnes, quo in finem usque in confessione
orthodoxa perseveremus. Praeterea gaudemus tempestatem illam
ex variis obortam sectis, maxime vero ex blasphemiis
Arianorum in nihil nunc esse sedatam. Date vos operam,
fratres, ut precibus instetis domino, quo is tribuat
tranquillitatem, quantum quidem in hisce terris sperare
possimus, solidam et pleniorem. Date operam, ut veritati
purae et simplici inhaereamus/reatis mordicus, fugiatis
autem quaestiones et disputationes periculos    curiosas et
plus scandali habentes quam fructus ac emolumenti. Maxime
probatur nobis sanctiss[imum] imperatoris
Constantini super hac re iudicium, quod extat apud Eusebium
libro de vita Constantini. Ad Alexandrum enim et Arium
contendentes de divinitate filii dei inter alia . . . . . .
inquit; et quae ibi sequuntur. Sufficiat ergo nobis, quod
cernimus in scripturis apostolicis propheticisque suffecisse
apostolis atque prophetis. Docuerunt illi constanter et
simpliciter patrem, filium et spiritum sanctum unum verum et
solum esse deum Iehovah, interim illos inter se non
confuderunt more Praxeae aut Sabellianorum, quasi pater ipse
sibi sit filius et idem spiritus sanctus, sed docuerunt
patrem esse patrem aeternum et habere filium coeternum ita
et spiritum sanctum et filium quidem, non patrem, non
spiritum missum esse in mundum, incarnatum, crucifixum,
mortuum, resuscitatum et receptum in coelos. Singulis enim
suas proprietates tribuit verbum dei, ita tamen ut pater et
filius non duos constituant deos neque pater, filius et
spiritus s. tres nobis proponant colendos et adorandos deos.
Nam verbum dei, qu    credendi docendique regula est,
simpliciter dicit: et hi tres nunum sunt, et dominus Iesus
: "Ego", inquit, "et pater unum sumus." Nam scriptura
alioqui pronunciat: "Etsi plures dicantur dii nobis, tamen
unus est deus. Audi Arrie, dominus deus tuus unus est deus.
Proinde cum constantissime et simplicissime ad hunc modum ab
apostolorum temporibus docti sumus, religiosum sane est huic
doctrinae . . . . .  minime curiosa, sed simplici firmaque
fide adhaerere et eandem retinere in ecclesiis christianis
et a rationibus perversorum hominum et quotidie perversa
invenientium . . . . .  abstinere. Aut quorsum pertinet
ulterius scrutari et ea scire et expiscari velle curiosis et
malae fidei hominibus, quae nobis ab ipso deo in verbo suo
non ita sunt nobis exposita. Hortamur, chare frater mi Paule
Gilovi, quem audimus magnis multisque a domino donis esse
dotatum, et strenue simplicem verbi dei doctrinam
tueatur/tueri contra sp.....osos et phanaticos homines . . .
ut pergas facere . . . . . .  .  Nunquam deerit tibi
dominus gratia sua.  . . . . . . .
Retulit nobis dilectus frater noster Tretius de rebus
vestris plurima, ut certe diligens est et laboriosus. Eum
commendamus vobis ut virum pium, doctum, in fide syncerum et
per omnia diligentem, quem in domino amamus plurimum. Amate
nos fratres et orate pro nobis, sicuti et amamus vos ex
animo et supplicamus domino pro vestris omnibus aliis
Christum confitentibus ecclesiis.
Valete. Dominus confirmet vos in omni bono.
Tiguri  14. augusti 1567.
Clarissimis viris Paulo Gilovio Zatorien[sis] et
Osvenczinensium ecclesiarum Christi superintendenti
senioribusque et ministris dominis colendissimis et
fratribus charissimis.
