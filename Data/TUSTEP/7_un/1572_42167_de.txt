<nr>[42167]</nr>
<ae>Tobias Egli an Bullinger.</ae>
<od>Chur, 13. Oktober 1572.</od>
Zürich StA, E II 376, 207f. / Orig.(Aut.)
Graub. III, 372ff. Exc.
S.  Hochgelerter, erwürdiger  herr und vatter, ü[wer]
e[rwürden]
syend min underthenig, willig dienst jederzyt zuͦ voran
bereytt, und fuͦgen üch
hiemitt zuͦ vernemen, das ich üwere brief wol versorget
empfangenn. Erstlich
dancken wir üch üwer grosen  muͤ und unverdroßnen arbeytt,
so ir mitt
vetterlichem bericht gegen uns so flisig uf üch nemend. Ist
uns aber von hertzen
leyd, das die nüwen zytungen imm Niderland vil anders unnd
das es so gar
jemerlich und unerbarmklich zuͦ Leyon unnd anderschwo
zuͦ gath. Der ewig,
barmhertzig gott welle allen menschen sin gnad bewysen und
uns unsere sündenn
zuͦ warer buͦsfertigkeytt zuͦ erkennen geben. So vil
aber gegenwirtigen handel
des kriegszugs belangt, wüßend ir nunmer wol, wie vorlangest
unser buͦler oder
ambasiator, wyl ich noch daniden by üch verharret, alhie
unnd anderschwo in
Pünten ein schrybenn usgon laßenn, glichmesig des königs
declaration in truck
usgangenn, in welchem er alle schuld dem amiralen uftrechen
wellen unnd sin
könig mitt sinem bekantlichen mord wellen schönen und
verthedigen, da er doch
unlang darvor das widerspyl fürgebenn unnd den könig gantz
unwüßend machen
wellenn, als dem sömliche guisische mördery von hertzen leyd
were. Wiewol aber
h[err] uͦlrych Campell glich angends das widerspyl den
bruͤderen kundt gethon,
befand ich doch, nachdem ich wider anheimsch wordenn, das
gedachter unnser
buͦler gros- und kleinhans dermasen geblent unnd
verwirret, das mertheil sich
ansehen lies, mer sinem verlognem fürtrag gloubenn weder
anderer biderber lüten
schriben unnd erzellenn. Unnd das doch wider gmeiner landen
bruch und harkomen
ist, hatt gedachter ambasiator mitt yl angehaltenn und
vermeint, man sölle
sömlich sin dant grad unberuͤft eins bytags oder
pundttags, damitt er kein
kosten haben müse, grad durch ein burgermeister allen
gmeinden zuͦkomen laßenn
unnd daruf ylends und entlich meren, ob man imm knecht geben
welle oder nitt.
Unnd zwaar dis sin anhaltenn hatt by vilen nitt wenig
vermögen; dann es dahin
komen, das sin verlogne dädig allenthalbenn usgespreitt
wordenn unnd vil der
evangelischen orten nitt anders vermeint, imm sye also, wie
vil der bäbstlern
unnd pensiöneren uss ires herren mund inen fürgeben habind.
Unnd diewyl wir
gesehenn, das mennge fromme gmeind verwirrt unnd verblendet
wordenn unnd die mer
allenthalben grad in yl wurdennd gemachet werden und
gegmeindet, habend wir
warlich die federen muͦsen dantzen laßenn, damitt uß
gegensatz der warheitt der
falsch schin der unerbaren lugenen enteckt wurde. Ettlich
habennd uns unsere
briefen verschlagen, damit sy mitt irer practic dester bas
fürtrucken möginnd.
So sind imm Oberen Pundt ouch kriegslüt wie in anderen
ortenn unnd ser heftige
papisten, die nitt allein des königs declaration glouben
geben, sonder on das
schnitzig von art sint zuͦ kriegen, gott geb wen es
antreff. Noch habend sy von
gots gnadenn nitt so vil mögenn, dann das es gar kein
einheiligs gsin in irem
Pundt, zühen zuͦ lassen. Sy habend blos umb 2 gmeinden das
mer gehabt, welches
frilich ouch nitt geschehen were, wenn sy den gmeinden
allenthalbenn die
warheitt fürgeben hettennd. Aber in den anderen 2 Pünten ist
es (usgenomen 3
stimmen der messischen Dörferen) ein einheiligs gesin, gar
niemand ziehen
laßenn. Ja es habend die bottenn us Pargell, Igadin und
anderen ettlichen orten
befelch gehept, die vereinigung gar abkünden disem mörder
und sinen b[uͦler]
handzuͦhabenn. Damitt aber alle ding mitt rechter ordnung
und ansehen
geschehinnd, hatt unser h[err] b[urgermeister] Wille ein
starken bytag uf hütt
datum diss briefs beruͦfen laßenn unnd nitt gestattenn
wellenn, das die
antworten und mer allein von den 3 heüpteren gebenn oder
gesendet wurde[n]. Als
man nu[n]* (*a.R.: r!) hütt, den 13. octobris 72, zuͦsamen
nider geseßenn,
habend sich ettliche verdorbne houptlüt, und die es gern
werend, mechtig
gerißenn unnd daruf gelegen, sy wellend zühen, diewyl es in
irem Pundt umb
ettwas das meer sye. Als aber die anderen botten von 2
Pündten ire mer
gschriftlich yngelegt, hatt es sich befunden (wie da obenn
gemeldet) das
(usgnomen 2 vel 3 mesische stimmen) die überigen gricht von
2 Pünten gantz
einheiligklich ab disem zug ein abschüchen und grewel
habennd. Und diewyl jetz
der pundtsbrief vermag, das das minder dem meren volgenn
sölle, unnd je und je
in allen anderen wichtigen sahen bishar also gebrucht
wordenn, des müsend die
grosen fäderhansen imm Oberen Pundt, die gut paganisch sind,
hinder sich ston.
Unnd damitt sy sehend, das es ernst sye, habend die anderen
2 Pündt sich gar nüt
bewegen laßenn, obglich die federhansen ufgestanden und gern
(als sy gsen, wo
das meer) ein verwirrung gmachet, das nüt drus were worden,
sonder habend glich
uf der stett dem trommeter und einem stattknecht befolhen,
das sy in allen eggen
und enden der statt imm namen gmeiner 3 Pündten disen zug
verbieten söllind,
welches dann zwüschet 12 und 1 noch mittag geschehenn, und
ich sömlichs selbs
gesehenn und gehört hab. Dann wen der trommeter ufgeblasen,
hatt miner herren
diener geruͤft: 'Mine herren von gmeinen 3 Pündten die
verbietend, das
niemand keim frömbden herren sölle zuͦzüchen, ouch niemand
dem könig in
Franckrych zuͦzühe, by verlierung lyb und läben, er unnd
guͦt, und welcher das
übersechen wurde, dem wirdt man ouch sin wyb und kind
nochschikenn unnd imm all
sin guͦt anfallenn, ouch den gmeinden zuͦschribenn und
unverzogenlich allen
ungehorsamen ein unpartyisch recht setzen und sy strafen
noch irem
wolverdienen.'  Daruf werdend sich ettlich schrainhansen*
(*a.R.:
-aimhansen) wol besinnen, ee sy irem kopff nochfarind, die
man wol weißt, was sy
verdient hettend; aber man mag in P[ünten] nitt ein jeden
laststein erlupffen;
dann sy habend zuͦvil anstrebens. Ee man aber zuͦsamen
geseßen, hab ich vorhin
die kläglich histore in tütsch gebracht des mords halben,
sampt dem jemerlichen
brief des jungen Zürrichers mim h[erren] burgerm[eister]
geben mitt ermanung, er
welle anhalten, das, ee man ützid handle, dises alles imm
bytag verlesen werde.
Hab ouch ettlichen heüpteren mer darvon gesagt. Do aber
h[err] burg[ermeister]
dises angebracht, hettend ettlich gern ein rigel darfür
gestosenn; aber man
hatt's einmal hören wellen, und ist von anfang bis zum end
mitt grosem
ufmerken und behertzgen verläsen wordenn, daruf der
landtvogt Baselga, homo et
dux obaeratus, dise histore gern verkleineret hette, als ob
man nitt grad einer
jeden geschrift sölte oder müßte glouben, daruf imm der bott
uß Pargell
geantwortet, es sye diser geschrift bas zuͦ gloubenn weder
dem mörder etc., unnd
wenn er[s nitt glouben welle, so möge er wol in Franckrych
gon unnd ]s
erfahren etc. Also ist guͦt, das man nitt nun des legati
lyren, sonder ouch den
anderen teill gehört habe. Wyter aber hatt man den legaten
selbs wellen habenn,
und als er erschinen, hette er gern den abscheid
gschriftlich haben wellen; aber
man ist imm nitt ufgejuckt. Dennach hatt man imm verwisen,
das er also ußet der
ordnung fare unnd one berüfung eins bytags sine sahen gern
uf die gmeinden
bringe, daruf er sich entschuldiget: es sye in Helvetia nitt
brühig, unnd er
habe ouch zwyflet an der antwort; so sye imm nüt befolhen,
das er wyter handlen
sölle. Man hatt imm ouch mitt sonderbarer emphasi
fürgehalten, das er in
Prospers handel zuͦ Haldenstein imm gricht sölle grett
haben von ettlich 1000
thusend Spanier, die er lichtlich mitt hilff graf
Han[n]ibals ins land bringen
welte etc. Disem wirdt wyter nochgefraget werdenn; dann ee
Rhetiensis handel in
fervore was, weißt man wol, das Han[n]ibal die sinen
gemusteret und ein gros
volk angenomen, und ist eben zur selbigen zyt der verräter
Flavius, der hie
gefangen was, aber von pensiöneren erkouft und erlöst oder
joch erbetten und
jetz zuͦ Meyland by den inquisitoren sine verräteryen
fürt, als ein internuncius
zum dikeren mal tag und nacht zuͦ Han[n]ibal gepostet,
ouch umb dieselbig zyt
zuͦ Rom bym babst gsin. Do aber Rhetiensis conscii handel
angangen und mencklich
gesehen, wie einheilig der gmein man do were und wie es
einem und anderem
ergangen, ist deß Han[n]ibals kriegsvolk zerloffen unnd nüt
drus wordenn. Man
gibt für (als mir d. consul sagt), das die Spanier darum uf
Meyland ruckind,
darum das man dem nüwen herzogen, der unlangest dahin komen,
die ougen
belustigen welle; welle also die manschaft besehenn etc.
Aber wer sicht nitt,
wie dises sich zuͦ disen zyten so gar nüt rymet? Yedoch
diewyl min gnedig herren
von g[meinen] 3 Pünten noch dess kein eigentlichen grund
habend, unnd doch hin
und wider und grad under den bebstlerenn zuͦ Veldkirch
unnd anderschwo gar vil
darvon gerett wirdt, wie man den Rhetiensem rechen werde und
widerumb erwecken,
unnd wie man so vil nüwer schiffenn gmacht uf den Chomersee,
hatt man ouch hütt
verordnet, in yl den amptlüten imm Veltlin zuͦ schriben,
es neme min herren
wunder, das inen sömlicher sahen halbenn so gar nüt enbotten
werde etc. Aber,
aber: praefectus huius provincię summus Epicuraeus est
verus etc. n etc.  Was
je minen herren geschriben und geantwortet wirdt werden,
will ich üch in yl
wüßen laßenn. Ich truw der sach gar nüt, und umb so vil
dester minder, das man
sy erst jetz vermant, ein trüw ufsehen zhaben unnd sich
rüsten, ouch das merteil
lüt dises vernütend unnd nüt dester minder frölich, ja iren
vil frölicher sind
dan andere zyt. Menger fürcht siner pension und gibt
griffenlichen gfaren dester
minder acht, ja gar kein acht, das wir wol villicht nit
werdend lernen schwümen,
bis unns das waßer ins mul gath. Gott beware uns.
Des prodigii halben hab ich vorgester Hansen Jaule, fendrich
zuͦ Schiertzschen,
selbs gefraget, der es gesehenn; hatt aller dingen gsagt,
wie ich geschribenn,
onecht so vil grundtlicher, das er anzeigt, das, noch dem
der gros fürin strymen
oder holtzburren vergangen, habe sich der wys zymen, der
nitt anders gsin dan
ein wyses, langes zwehele, daran die burren gebunden,
obenhar für angefangen
bucken und krümen wie ein halber circkell, bis ein gantzer
kreiß und ...*
{*kreuz in kreis} darus wordenn. So hab ich ouch amman
Gaudentz von Lentz hütt
selber gefraget. Der rett eben uf den schrot ynhin unnd sagt
ouch von eim langen
fürenen flannen, der sich herab gelassen unnd andere gneist
usgeworffenn und do
angefangen post semihoram am anfang wider schwynen unnd
abnemen und sich
wunderbarlich durch einanderen verwirrenn, als  wenn einer
also machte
............ etc., welches dann andere gesehen sich
zuͦsamen lassenn wie ein +
crütz. So vil hab ich verstonn mögen; doch will andere mer
fragen. Wir möchtend
lyden, das die histore in truck usgienge, wie es Pharisiis
et Lugduni
ergangen. Hiemitt gott befolhen. Salutat reverentiam tuam d.
Campellus, d.
Müllerus, d. Pontisella, d. Bonettus, d. Carolus et Victor
et caeteri omnes etc.
Commendo vobis Lucium Nierium, quem cuperem gnaviter in
studiis progredi, ut
brevi Davosios pasceret, qui ignavum, infidum et ebriosum
unc habent depastorem.
Multum illic syncerus et diligens pastor efficeret, sed
praesentis huius opera
debita plane destituimur. Conspirat et inclinat in partes
Gantneri et Merii tenebrionum. etc.
Ocyssime Curię 1572.  13. octobris.
Resalutat vos uxor mea et liberi se vobis humillime
commendantes. Salvus sit vester chorus et d. Ernius<f1>Leonhard Erni.<fe>.
Tuae dominationi subiectissimus servulus Thobias Iconius.
Amplissimo viro d. d. Heinrycho Bullingero, Tigurinae
ecclesiae antistiti
praeclarissimo, domino suo singulari observantia
reverendissimo colendissimoque.
Zürich an herr pfarrer.
