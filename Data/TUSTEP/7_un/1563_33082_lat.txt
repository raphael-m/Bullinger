<nr>[33082]</nr>
<ae>Johannes Haller an Bullinger</ae>
<od>Bern, 27. Juni 1563.</od>
<vo>Zürich StA, E II 370a, 313. / Orig.(Aut.)</vo>
S. Non potest sane satis depraedicare Blasius meus, quae illi
praestiteritis humanitatis officia tuque inprimis.
Itaque est,
quod tibi et aliis meo et illius nomine summas agam gratias, et
oro, ut deinceps ipsum meque meosque omnes vobis habeatis
commendatos.
Ipse interea Lausannam a senatu nostro destinatus
est, ut ibi artium professionem suscipiat; hoc ut illi et scholae
foelix ac faustum sit, dominum precor.
Maluissem ipsum apud nos
manere potuisse; sed quoniam hic nihil vacat et scholae illius
necessitas hoc requirat, non possum contradicere et legitimae
vocationi me opponere.
Potest illic non minus prodesse
reipublicae nostrae, quam si hic esset, et fortassis fiet, ut
aliquando huc transferatur.
Si quid vobis aut vestris illic
prodesse poterit, sicut facere debet, ita faciet quoque libenter.
Quod negotium nostrum Sabaudicum attinet, intellexi tuum
consilium bonum, prudens et circumspectum; illo ut hactenus usi
sumus, ita deinceps quoque utemur.
Quod restitutionem attinet,
poteram tibi opponere multa eaque non contemnenda; sed nolo te
istis fatigare, relinquam ista illis disputanda, quorum est in
hisce decernere.
Alioqui non minore cum periculo recipietur
sententia Basiliensis, quam reiiciatur; quid tamen futurum sit,
adhuc ignoro, expectamus principis responsum.
De Glaronensibus nihil audio, an receperint conditiones propositas necne.
Ex Gallia nihil certi habemus.
Fuerunt his diebus quidam
stipatores regis hic, quos dicunt esse Tigurinos; ab illis,
quoniam ad vos profecti sunt, cognoscetis, quid rerum geratur
illic.
De concilio Tridentino quoque nihil audimus.
Quod attinet foedus Gallorum, nescio quid futurum sit; non puto
tamen quemquam fore, qui illud admittat.
Genevenses
nudiustertius hac transierunt, qui Badenam proficiscuntur; quid
acturi sint, ignoro.
Illis, si nostri consentiant, sententiae
Basiliensi non bene consuletur.
Faxit dominus, ut omnia cedant ad
ipsius gloriam, multorum salutem et rerumpublicarum nostrarum
incolumitatem. Amen.
       Tuae literae tibi fraudi non erunt;
tamen, si ita omnino vis, remittam illas tibi.
Salutant te amici et fratres omnes, consul Steigerus, quęstores,
Grafenriet, Haller, Manuel, Diesbachius insuper et Wytenbachius
senior, qui mihi hodie in prandio, ad quod nos vocaverat, hoc
commisit, Musculus item et socer.
Salvi sint tui omnes.
Bernae  27. iunii 1563.
                                                I[oannes]
Hallerus tuus.
Clarissimo viro d.
Heinrycho Bullingero, Tigurinae ecclesiae
pastori fidelissimo, domino suo honorando et compatri charissimo.
