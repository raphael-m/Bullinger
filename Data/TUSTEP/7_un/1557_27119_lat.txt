<nr>[27119]</nr>
<ae>Johannes Fabricius an Bullinger</ae>
<od>Chur, 21. Juni 1557</od>
<vo>Autograph: Zürich StA, E II 375, 497.(Siegel...)</vo>
<dr> <dr>
<re> </re>
<tx>S. P. etsi, reverende in Christo pater, totus sum
occupatus, virum tamen clarissimum fridericum a salicibus
absque meis ad te literis venire nolui, cum, quod testatum ei
facerem me te observare et colere percupereque tecum per
literas quam creberrime colloqui, tum quod significarem tibi,
quo in loco res nostrae et reipublicae essent. Nunc, quod ad
primum attinet, cert maxima tua in me merita, si non aliter,
gratitudine tamen observantia prosequor efficiamque, ut tibi,
viro clarissimo, a quo plurimum ornatus sum, plurimum etiam a
me deberi omnes boni viri cognoscant, in quorum familiarit /
familiarites? atem literarum tuarum intercessione et iam veni
et in posterum me venturum spero. Quantum vero literae tuae ad
me tam familiariter et humaniter non semel iam scriptae
roboris mihi et firmitatis attulerint, quam me in dura et
difficili versantem provincia iam iam labascantem in pedes
subito erexerint, cum res loquatur ipsa, pluribus non scribam.
Certe, qui ante mihi plane diffidebam et sub hoc onere
gravissimo fatiscens quasi deficiebam, ex literis tuis animum
recepi et fortiter ad omnes labores iam nunc obdurui. Quare
cum te uno amantiorem mei non habeam quenquam, aequum est me
uno observantiorem tui te experiri neminem. Quo in loco res
nostrae et reipublicae sint, praestantissimus vir, qui tibi
has reddet literas, coram explicabit; scribendo ergo prolixior
non sum. Schedula, quae hic est apposita, reipublicae nostrae
statum nonnihil explicabit. Superiori die Veneris causa
Pontisellae coram frequenti senatu agitata et disceptata est
(vor dem gantzen Gottshuspundt). Magna ibi animorum
studiorumque contentione concertatum est, tandem causa ad
commissarios reiecta tota est. Nam cum d. philippus Gallitius,
collega meus, praeter spem et expectationem nostram literis
suis alium ex Ingadina evocasset pro Pontisella, a nostro
senatu et universa synodo, quae Pontisellam honestissimo
ornavit testimonio, id frustra fuit laboratum. Nam qui
alterius partes defendebant, et plures erant numero et
potentes etiam. Pontisellae tamen ut causa fuit melior, sic
etiam iudicio superior, licet et ipse bonorum virorum
patrocinio non fuerit destitu[tu]s. Commissariorum ergo
sententiis d. pontisella in antiquum locum suum restitutus
est. d. friderichus a salicibus, dum hic fuit, humanissime se
erga me gessit, quod quia in tui gratiam factum ab eo esse sat
scio, percuperem eum quoque abs te intelligere se officium non
inutiliter posuisse.
^$Vale, reverende in Christo pater, et quod adhuc facis, me
amare et bonis viris commendare perge. Coniugi tuae, matronae
honestissimae, liberis itidem et generis tuis, viris
honestissimis, doctissimo praeterea viro d. Rhodolpho Gualtero
salutem ex me dicas plurimam. Salutem tibi dicunt amplissimi
consules.
^$D. Collino, socero meo, alias scribam; nunc otium non fuit.
Hos dies sex continuos nunquam fui solus, praeterquam quod in
tanta hominum frequentia tertio mihi fuit concionandum.
Excusabis ergo me illi, si commode potes. Vale iterum.
^$Curiae 21. iunii anno d. 1557.
^$Ioannes fabricius tui observandissimus.
<lz>[Adresse ...]: Clarissimo viro, eruditione et pietate
praestanti, ecclesiae Tigurinae antistiti vigilantissimo, d.
Heinrycho Bullingero, domino et mecoenati suo plurimum
colendo.</lz>
