<nr>[22105]</nr>
<ae>Graf Georg von Württemberg an Bullinger</ae>
<od>Schaffhausen, 9. Mai 1552.</od>
<vo>Zürich StA, E II 363, 139.</vo>
Orig. mit aut. Unterschrift.
Georg, grave zu Würtemberg unnd zu Mümpelgart etc.
Unnsern grus zuvor, lieber besonder. Ewer schreiben, den
dritten maij jüngst uns gethan, haben wir entpfangen, und so
vyl Rotwyl belangt, das sich die fürsten nit wider die von
Rotwyl einlegen sollen etc., da das uff den hochgebornen
herrn Christoffen, hertzogen zu Würtemberg etc., unsern
f[runtlichen] lieben herrn vettern, verstanden
werden möcht, achten wir, das ir L[iebden] gegen den
Rotwylern ongebürlichs und onbefuegts nit fürnemmen. Wehr es
auch anders were, das wir nit hoffen, were es uns gar nit
lieb. So mögen ir auch verstanden haben, wie wir uns der
sachen und allen thailen zu pestem die güete zu suchen
erpotten und undernommen haben und darauff guter zuversicht
gewesen sein. Weil aber solichs also nit volgenn will,
lassen wirs auch also beruhen. Da aber die kriegsfürsten
gegen Rotwyl sich inzulegen gemaint werden möchten, verstahn
wir ir thun und fürnemenn nit anderst, dann das sie dem
rechten zugegen den prauch und harkomen des reichs nit
abzethun, sonder zu fürdern freündtlich und
g[nädiglich] gemaint seind, achten, werden sich im
reich wol ze halten haben und wissen, das sich dessen
nyemandts mit fuͦgen zu beschweren haben soll.
Das die fürsten soltn für Costantz ziehen, mögen wir ir
bedencken nit wissen, woho es dessen halben hinaus sehe; wir
achten aber, das der könnig und sie allenthalben mit
freündtlichem und g[nädigem] willen zu handlen
genaigt sind. Ir haben aber zu gedencken, woho der könig und
so vyl volcks inn ain landt kompt, kan es wider der herren
willen nit allwegen so gar uff den grentzen richtig abghen,
das solichs volcks ettwan zu hüeten ist, wie ainer wannen
mit flöch, da doch vyl fründ und nachpaurn ain übrigs thun
wollen, sie dem handel fürderlich und günstig sein und wir
selbst dasselbig ettwan erfaren. Schreiben wir darumb, wie
es mit den dingen zughet, wiewol wir darfür halten, das man
nicht also uff Costentz sehe und sich der könnig und fürsten
da auch werden ze haltten wissen.
Mitt Ulm künden wir der grossen ongleichen sagen halber euch
nichts bestendigs schreiben. Wir versehen uns aber, in wenig
tagen sichere zeittung ze haben. Wolten wir euch uff euwer
schreiben g[nädiger] und guter mainung nit
verhaltten und seind euch zu g[naden]genaigt. Datum
Schafhausen den  9. maij anno etc. 52.
G[eorg] g[rave] z[u] Wyrttemberg etc.
Unserm lieben besondernn Hainrich Bullinger, predigern zu
Zürich.
