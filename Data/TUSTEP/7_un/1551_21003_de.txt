<nr>[21003]</nr>
<ae>[Ambrosius Blarer] an Bullinger</ae>
<od>(Winterthur), 5. Januar 1551.</od>
Zürich StA, E II 357a, 766f. / Orig.(Aut.)
Bl. III, 97f.
S.  Post datas ad te literas mox tuas heri accepi cum
scripto illo fragmento ex Mutii libro, pariter et martyrum
historia, pro quibus gratias tibi maxime habeo, praecipue
vero pro magnifico illo ac plane splendido titulo "Dem
hochgelerten, wirdigen, frommen und getruwen herren etc.
seinem insonders gunstigen herren" etc. qui nihil mihi aliud
quam exprobratio esse videtur meę rusticitatis, qui te
virum tanto me praestantiorem haud tamen dignis te titulis
ornare hunc in modum soleam. Sed ignosces, quicquid hac in
re hactenus peccavi; quod namque feci, pro mutę
charitatis nostrę iure recte mihi facere videbar; nunc
autem connitar, ne quid porro huius unquam in me desideres
etc.
Des conciliums halber hab ich offt gedacht und gesagt, wa
gott nitt etwas anders einströuwt, werde es das recht
gelegen und dem kaiser erwünscht mittel sein, die
Aidgnossen, so mit gottes wort daran seind, underzetrucken
und dann die andern ouch under das joch ze tringen. Der truw
starck gott welle darvor sein und die jungen widerum zuͦ
alten frommen Aidgnossen machen. Ach wie ain sälig volck wer
mir das! geb gott diß gnad, aber, aber etc.
Mitt dem gelöff der knecht und das ir ainen ellenden
paurenkrieg besorgen, ist warlich billich zuͦ sorgen, es
möcht alles böß noch erger werden. Daneben ist mir zuͦ
gefallen ain red, hab ich vor drey oder vier jaren ettlich
mal von dem alten Peter Scheren, meines schwagers vatter,
gehort, der sagt: "Es mag denen sachen allen nymmer mehr
gerathen werden, gott gebe dann widerum ain vernünftigen
paurenkrieg etc." und wie wär im, wenn gott ain sölchen
anrichte, wie wol es pugnantia sind und ain hultzi
schuͤrysen. Aber doch hat es vor an dem gefelt, das sy
kain recht hopt noch oberen hetten, kaine fursten noch stett
mitt inn waren etc. So hat doctor Luter warlich den herren
gar ernstlich zuͦ gereddt nach dem selbigen krieg mitt
trungelichem vermanen, sy wellind sich ires gwalts nitt
missprauchen wider gott und sein wort; dann er hab yetz ain
putzen und den tüfel im glaß sechen lassen, damitt sy
sächend, wie bald er sy all aussmachen köndt, und doch
dißmal widerum gedempt. Werdind sy aber nitt abston und sich
anderst drin schicken, werde es inen wyrß dann den puren
ergohn. Wie wann er diß orts ouch ir prophet gewesen were?
Wolan, bitten, flehen, sich zuͦ gott mit ernst bekeren
wirt
die best gegenwehr sein. Es ist grosß und vyl ungluck im
sack; wa es doch ymmer ussbrechen werde, huͤt sich der
nechst und mach friden mitt gott. Mittamus ad illum
legationem lachrymarum et precationum nostrarum cum solida
resipiscentia et seria invocatione nominis ipsius etc.
Darnach habend wir kain verlierends mehr druff.
Des conciliums halber bin ich verruckter zyt gloubwirdig
bericht, d[as] kai[serliche] m[ajesta]t
kurtzum welle, das der gegentail ouch zuͦ dem con[cilio]
beruͤfft und verhört werde etc. Aber das mag nieman
fröwen; d[ann] es doch nichts anders dann zuͦ ainem schein
und irem grösseren glympff etwas fuͤrschub bringen möchte.
Die praeiudicia sind  . . . . . . . ding ze starck
beschlossen etc. das gar nichts guͦts da zuͦ hoffen . .
. .
. . . . . der teuffel und vatter der luge hat sy gar
besessen, das sy der war[hait] nitt mögend noch wellend.
Gott erbarm sich iren und unser aller. Dem sind befolchen
und bittend mitt ernst fuͤr mich. Gruͤtzend [die] ewern
all mitt allen lieben herren und bruͤdern.  5. januarij.
Dem ehrwirdigen, hochgelerten und weytberuͤmpten,
christelichen herrn Heinrich Bullinger, der kirchen Christi
zuͦ Zuͤrich getruwesten vorsteher, sinem groß[gunstigen]
herren und hochvertrau[wten] freund, zuͦ handen.
