<nr>[31143]</nr>
<ae>Mathieu Coignet an Bullinger</ae>
<od>
St.
Germain, 19. September (1561).</od>
<vo>Zürich StA, E II 377, 2692. / Orig.(Aut.)
S. Respondi tuis literis scriptis 25. et 28. augusti.
Hic tuas accepi scriptas 5. septembris et quas d.
P[etro] M[artyri] scripsisti, misi; eius expecto responsum, ut cum his ad te mittam et ex eius literis melius intelligas, quid hic agatur.
Expectatur hic hodie legatus pape, cardinalis Ferrarię, cum Theatinis.
Boni omnes nihilominus perstant in magna spe de instituto colloquio; sed tempore et patientia opus est.
De tam eximio et admirabili viro d.
P[etro]
M[artyre] ero sollicitus ut de patre.
Rescribo d.
Fabricio.
Alii eadem ad me scripserunt; sed eos motus inde oriri scio, quo pensiones particulares solute nondum erant et pecuniae eo destinate culpa thesaurarii in alios usus converse sunt.
Nunc eis satisfactum puto.
Antiquissimus ille est ludus, et Philippici solent singulis comitiis eadem tentare et prepetere.
Contractus pacis et ultimus confoederationis illos satis in officio deberet continere, et quod nullus erit tam amens, qui tantum
det.
Quod vero legatus absens sit, non fit contemptu, sed quia negocia habet et apud eos, qui nihil habent, quod conquerantur, non sit opus interpellatoribus et qui maximis sumptibus in maxima regni inopia ocium iners foveant.
Sed quid cum illis agas, qui bonum et ęquum non norunt et qui anguillas captare et piscari volunt.
Effeci, ut rex ad eos scriberet, et quicquid fiat, praesens in ordinem omnia potero redigere.
Quid actum sit Basileę intellexi nec dubito hic esse, qui libenter
perverterent omnia, ut salva esse culina et turpis questus.
Dominus, quod coepit, perficiet.
Tuis precibus et amicorum me commendo.
Bene vale.
Apud S. Germanum  19. septembris.
                                                             Tuus ex animo Coignetius.
Mitto ad te orationem habitam a Beza nomine ministrorum; digna est, quam legas.
Domino Henrico Bulinghero, ecclesiae Tigurinae pastori vigilantissimo.
