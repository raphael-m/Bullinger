<nr>[42147]</nr>
<ae>Johann Konrad Ulmer an Bullinger.</ae>
<od>(Schaffhausen), 18. September 1572.</od>
<vo>Zürich StA, E II 375, 872. / Orig.(Aut.)</vo>
S. D.   Clarissime vir et pater in Christo summe colende,
binas uno atque eodem
die abs te literas accepi, alteras 11.  alteras 12.
septembris scriptas, ex
quibus convenire ea, quae ex Gallia accepimus, cum iis, quae
etiam ad vos
perlata sunt, imprimis intellexi. Quod igitur hac immani et
perfida caede piorum
tantum efferuntur papistae, signum iudico fore eo maturioris
vindictae, quae
illis immineat a domino. Quis enim vel immanissimarum
gentium sapiens hoc
nefandum scelus approbaverit? Consolatur igitur Christi
sententia dicentis:
"Amen, amen dico vobis, plorabitis et lamentabimini vos;
mundus contra gaudebit.
Vos autem moerore afficiemini; sed moeror vester vertetur in
gaudium." Quas
secum unica Zachariae lapidatio poenas paulo post traxerit,
notum est ex
historia. Interim his exemplis de agenda poenitentia et fide
in invocatione
seria et assidua exercenda admonemur. Proxima dominica d.
doctor Burgoverus in
publico diversorio offendit literas Neroberga hospiti nescio
a quo traditas ad
tuam pertinentes humanitatem, quas, quantum ex pictura
coniicere possum,
Durnhoferi esse iudico; eas cum hoc nuncio nunc demum mitto,
cum praeter hunc
maturius nullus alias offerretur. Remitto et d. doctoris
Ursini literas, pro
quarum communicatione summas tibi gratias ago. Nec materiam
nec ocium plura
scribendi in hoc praesertim nunc vindemiali strepitu et
summa nuncii
festinatione habeo. Si quid tua humanitas acceperit vel ex
Gallia vel ex Belgio, nobis ut paucis communicet oro.
Vale in Christo. salutant humanitatem tuam reverenter d.d.
consules, doctores
Peyerus et Burgoverus, Beatus Leo, Benedictus Stockerus [Stokar, Stockar]
iunior et ministri omnes
et singuli. Saluto reverenter omnes symmystas Tigurinos.
Datum festinantissime  18. septembris anno domini 1572.
Tuae humanitatis studiosissimus Iohannes Conradus Ulmerus.
Clarissimo viro atque eximio Iesu Christi servo d. Henrico
Bullingero seniori,
ecclesiae Tigurinae antistiti fidelissimo, domino et patri
suo in Christo summe colendo.
An den ehrwirdigen, hochgelehrten herren Heinrichen
Bullingern den eltern, dienern der kirchen Zürich.
