<nr>[30120]</nr>
<ae>Wolfgang Haller an Bullinger</ae>
<od>Baden, 13. Juli (1560).</od>
<vo>Zürich StA, E II 441, 718. / Orig.(Aut.)
S.P. Maximas agimus tibi, domine ac compater colendissime, gratias tum propter faustas tuas imprecationes, quas oramus eundem, quem sonant, a domino habere successum, tum quod nos tot tantarumque rerum, in quibus certe nihil nos aut parum admodum praestare possumus, admonere dignatus es.
Nos dominum oramus, ut suae, quae veritatis causa est, non deesse velit et foelici successu, quod ad ipsius gloriam multorumque salutem pertinet, iuvare velit.
Quae communicasti nova, nostris ante omnia dominis,
deinde quoque, ut mandaras, domino Nicolao et Emanueli exposuimus.
Agunt magnas tibi gratias plurimumque salvere iubent, admonetque insuper dominus Nicolaus, ut deinceps quoque talis in Bernates esse velis, qualis fueris hactenus et communem cogites utrinque tractari causam.
Et ut animum addat, id certo monet se plurima cognovisse sic ad verbum et ad unguem<f1>Adagia, 1, 5, 91 (LB II 216f).<fe> habere, quemadmodum tuis literis ipsi aliisque multa communicaris, de quibus aliquando sic volente domino coram.
Quae hactenus in comitiis acta sunt, iam antea nimirum magis certa cognovisti relatione.
Glaronensium causa tarde procedit; dies tandem a quinque Cantonibus illis ad 2. octobris, tertiam post Michaelis feriam, nominatus est; non impetrari potuit dies maturior neque impetrari potuit, ut annuere vellent ad eum ipsum diem septem Cantones reliquos suas legationes mittere, quod tamen illi petierunt.
Obiecerunt enim legati Pagici se hoc non posse promittere, quia huius nihil haberent in mandatis.
Mandatum ergo, ut hanc
petitionem suis mature significent et super hoc Tigurinis consulibus et magistratui in tempore respondeant, nisi brevi forte alia comitia interventura sint.
Magno quoque a 7 reliquis Cantonibus serio mandatum illis, ut* [.... ne) ante diem vel eo ipso die et transactionis nominato tempore vel postea quoque quicquam praeter ius praesumant, cum satis aperta suae voluntatis significatione, quam facile potuerunt observare.
Eo loco nunc ea res est posita.
 Nova a Gallis fit concilii mentio, et
plerique priorem regis oratorem S. Laurentianum, quem nosti, eo nomine, postquam a nostris auditus est, Viennam ad imperatorem Ferdinandum ire non forte falso existimant.
Sabaudi idem quod prius petunt foedus et clam, quas illos consecutę sunt, spargunt certo relatu pecunias; forte emercari, quod frustra impetrari non potest, velle creduntur.
Ad Vallesianos quę scripta, alias forte brevi audies.
Coram dicam, quid novus ille Glaron[ensis] Hess[ius] hoc loco praestiterit.
Utinam meliora.
Scribit frater in Vallesiano negotio Bernates suo non deesse officio; nihil interim parcere nec quiescere reliquos.
Dominus adsit suae causae.
^$Ostendi domino Nicolao utrumque protestationis et responsi exemplar; ea prius habebat ipse, nihilominus magnas agebat gratias.
Ego vero magnas ago gratias pro his et his conclusa, prius tamen Sangallensibus quoque monstrata remitto.
^$Sebachii causa ad recessus relata.
Multa pro officio et fortitudine sua cum egregia
invectiva in priorem illum proconsolem Uranium nostri domini legati, ut aliorum relatu habeo, praestiterunt.
Privata nostra quod attinet, per domini gratiam omnes cum omnibus nostris recte valemus.
Precamur dominum, ut idem porro dare dignetur.
Wikius et Funkius salva cute manent hactenus, licet me lavandi horis superent; ego vero, licet singulis diebus quinque horas lavando non superem, nunc admodum cauteriatam quasi contraxi cutem sine siti et ullis symptomatibus, domino laus sit.
A domino
optimo maximo foelicem omnes expectamus rei eventum.
Scripseram ista hactenus paulo maturius, sed quoniam talis, qualem optabam, deesset nuncius, nondum transmittere coactus sum.
Hodie nova post Verenae festum indicta comitia; id, ut forte non falso coniicio, Glaronensis videtur causa parere, ut commode, qui huic magis causae sunt propitii, conferre possint.
Hodie quoque quidam libellus contra missam sine autoris et loci nomine Tiguri (ut Lucernates cum exemplari misso proposuerunt) nostris obiectus est, ad quem illi pulchra purgatione plura
obiecerunt, ut a dominis legatis cognosces cum aliis quibusdam contra Thobiam Eglinum Gynopedianum obiectis.
Ita nunquam religionis res pacatas satagunt, qui verę religionis cura prorsus nulla tanguntur.
Dominus aperiat illorum mentes et tam illos verae quam nunc falsę religionis cura affici aliquando, o breviter, ut omnes optamus, faciat.
Haec propere, domine ac compater colendissime, quae ipsa pro mearum, ut nunc est, manuum constitutione aequi bonique rogo consulas.
Salvos cupimus omnes vos, dominos ac fratres dilectos, dominum Martyrem, dominum Gvaltherum, Bibliandrum, Wolphium, charos compatres ac fratres quoque dominum Lafaterum, Zvinglium, Ioziam, cum domino nostro Gesnero reliquisque omnibus.
Salutant te cum uxore et filiabus mater mea cum uxore.
Propere ad Aquas Helvetiorum  13. iulii mane.
Vale, domine ac pater colendissime, cum tuis omnibus.
Duces nostri nulla, quam sperabant, allata pecunia discesserunt tristabundi et furibundi.
             Tui observantissimus et colendissimus Wolphgangus Hallerus.
Clarissimo viro domino Heinricho Bullingero, domino ac compatri plurimum observando atque colendo.
^$Tiguri.
