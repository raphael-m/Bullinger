<nr>[18100]</nr>
<ae>Ambrosius Blarer an Bullinger</ae>
<od>(Konstanz), 15. Mai 1548</od>
<vo>Autograph: Zürich StA, E II 357, 269</vo>
<dr>Bl. II, 701f.</dr>
<re> </re>
<tx>
In groster yl. Ich hab ewer brieffle empfangen von dem fromen pfarrer zuͦ
Rineck des buͦchs halber sampt dem schreiben an den Sör zuͦ Ulm; dem will
ich dise tag by erster bottschafft seinen brieff mitt dem buͦch uberschicken,
im selbs ouch daby schreiben mitt anzögung der ursachen, warum es hie nitt kan
truckt werden. Wir habend kainen trucker mehr; unser trucker ist in die schuͦl
kommen, hat die truckerey verkofft. Das buch were wol wert, das es truckt wurde,
were ouch yetz in tempore. Hett gemaint, der Friesß bey euch sollts gern truckt
haben; es were doch meines achtens ain sehr köfige wahr.
^$So hab ich ewern andern brieff auch empfangen; will euch das gantz opus zuͦ
schicken, sobald es mir zuͦ lesen wirt. Es ist noch nitt publiciert; man
exploriert vornen zuͦ animos hominum; hoff, der lieb gott werds alles ain
andern weg schicken, dann ettlich vor inn habend.
^$Das ir maint, man hab ubel thon, das man sich ingelassen, wisst ir wol, das man
es mitt gar kainem glympff noch fuͦge umgehn hat können; dann wie wollten oder
sollten wir im gethon haben? Ir wysst, wie es allenthalb mitt unß gestanden ist
und noch. Des inlassens haben wir gar kain unglympff. Der herr verleych, das wir
unß nienen in ainichem annemmen an gott vergreyffind! Da helffend unß
hertzlich mitt allen truwen zuͦ gott schreyen.
^$Der von Bern handlung lass der herr glücken, damitt frid und ainikait der
kirchen Christi erhalten werd! Ist das mitt dem krieg war, so ist die sach aber
wunderbarlich practiciert und dahin gericht, damitt ille alius des ruͤwiger in
seinem fuͤrnemmen fortfaren und seine sachen behopten möge.
^$Den Claudium hab ich nitt mehr gesechen, waiß nitt, wie seine sachen stond
oder wa er ist; sein frou lygt zuͦ Wynterthur im kindbett. Der herr erbarm
sich irer baider! Ich hab im letstlich yetz im hinziechen 5 gulden geben, das er
möchte sein ding ledig machen zuͦ Wynterthur etc. waiß nitt, ob ers thon hat.
<odtx>Datum in yl 15. Maii 1548.</odtx>
<un>A[mbrosius] B[larer].
<tx>Gar nichts news habend wir, nitt ain wort; es ist in der
stillmäsß. Sed quidnam adferunt vestra comitia.
</un>
<lz>[Adresse:] D. Heinricho Bullingero suo. T[iguri].</lz>
