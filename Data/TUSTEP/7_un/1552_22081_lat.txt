<nr>[22081]</nr>
<ae>Johannes Comander an Bullinger</ae>
<od>Chur, 5. April 1552.</od>
<vo>Zürich StA, E II 365, 106.</vo>
Gr. I,  S. 246f.
Graciam et pacem a domino. Silentium meum per hoc excusatum
puta, honorande vir: brumale tempus torpidae senectuti meae
plurimum adversatur, ut sepius a contionibus et cęteris
officio meo necessariis deesse cogar. Italia a catabaptistis
misere discerpitur, etiam nostra Vallis Tellina. Martinengus
quoque hac labe infectus in Angliam profectus. Admonendi
sunt boni viri a veneno illo, Traversus noster nos monuit
etiam, ut Vergerium observemus, unde et nobis suspicio orta
est. Paravicinus ille, qui cum Vergerio Tiguri fuit, a nobis
reiectus literas ad Pontisellam dedit sese excusans: non
negare se sanctam trinitatem etc., quasi multum intersit
inter negare et non velle confiteri. Illum cum erroribus
tantis voluit Vergerius recipere in communionem nostram,
quod nos male habuit; etiam ambivit, ut potestatem haberet
visitandi ecclesias et pastores alium deponere, alium
substituere. Inde orta fuisset confusio. Nos alias exosos
habent magnates nostri propter Italos. Nam contentiosi sunt
et inquieti; ex quacunque re levissima rixam movent nec
doceri a quoquam sustinent nec a sua pertinacia remittunt.
Unde nobis sunt oneri. Magnates nostri non admodum amant
evangelium, ob quam causam, scribere non licet. Episcopum
nostrum ex Tridento ad festum pascę expectamus. Cęsar
Oenisponti a festo nativitatis usque huc more brutorum
delituit; nunc tandem receptis alis prorepsit; exercitum
conscribit in Feldkirch et Briganti. Sed harum rerum tu
poteris nos certiores reddere; nam audimus turbas ubique
magnas. Deus optimus ecclesiam suam servare dignetur et te
nobis superstitem in multam ętatem.  Vale.  Ex Curia
Rhetiae,  5. die aprilis 1552. Salutant te boni fratres
Philippus, Haimius et duo Tscharneri.
Tuus Ioannes Comander.
Ornatissimo viro magistro Heinricho Bullingero, Tigurinae
ecclesię antistiti vigilantissimo, domino et fratri suo
observando.
