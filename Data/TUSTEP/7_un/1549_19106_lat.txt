<nr>[19106]</nr>
<ae>Ambrosius Blarer an Bullinger</ae>
<od>(Griessenberg), [10.] Mai 1549</od>
<vo>Autograph: Zürich StA, E II 357, 346f.</vo>
<dr>Bl. III, 33f.R.</dr>
<re> </re>
<tx>
S. Accepi, quę per M[artinum] Metellum ad me dedisti, mi venerande
charissimeque frater, et gratiam habeo multomaximam, praesertim pro Br[entii]
consilio, quod tale profecto mihi videtur, ut nunquam crediturus fuerim virum
hunc tam solide doctum magnaque hactenus dexteritate in scriptis suis usum,
huius esse authorem, nisi iam toties a fide dignissimis hominibus illum parum se
digna super Interim scripsisse magna asseveratione accepissem, quamquam est
Huberini scriptum multo quam huius cum ineptius tum execrabilius. Ah quam
mutantur, ah quam mutantur optimi et eruditissimi viri qui videntur, si mundi
istius facies ita videtur, ut non nisi cum praesentissimo vitę periculo, quod
verum est, fateri possis, etsi is etiam extra magnum periculum fuit, quando
istęc scripsit. Dominus illorum nostrique omnium misereatur! O mi Bullingere,
quo malorum brevi recident Christi ecclesię, si hunc in modum pulvillos
consuere cęperimus delicatulis nostris principibus ac magistratibus, deinde
etiam vulgo christianorum, qui cuticulę suę adeo prorsum cupiunt!
Supra veri fidem vicem nostram doleo, postquam intra ipsa etiam viscera nostra
maximorum malorum caussas pullulare video, ut iam magis nobis a nobis ipsis quam
ab adversariis verbi dei metuendum sit domusque nostra gravissimum casum
minetur, quippe cui secum adeo parum convenit. Dominus et salutis nostrę
adsertor Iesus Christus in se nos indissolubili charitatis unitatisque nodo sic
connectat, ne ullus porro ulli dissidio locus sit reliquus, sed spiritus ipsius
tenacissimo glutino coniuncti arctissimeque commissi plane unum secum sicut ipse
cum patre unum est, fiamus, amen.
^$Quod Vitodurum mihi tantopere gratularis, recte facis; nam is mihi locus multis
nominibus adlubescit et arridet. Fratris conatus non ignoras; eos utinam dominus
bene fortunet, qui in amoenissimi et fertilissimi praedii illius, quod nosti,
possessionem feliciter vestris consentientibus immittatur sicque multorum
annorum labores et tędia, quę in administranda republica devoravit,
agricolarum voluptatibus, quibus ipse incredibiliter delectatur, propicia natura
commutet!
^$De scepticis quę scribis, utinam non tam vere scriberes. Quod me attinet,
malui non raro cum Academicis <gr>...</gr> quam nondum satis confirmato animo
confidentius pronunciare ea semper usus moderatione, ut ne quid mea illa
dubitatio aliis officeret. Faxit servator Christus, ut, quę revera certa
sunt, esse quoque ab omnibus agnoscantur agnitaque constantissimis animis
teneantur!
^$Vestros cum Bernatibus tantopere a Galli foedere abhorrere in bonum quoddam
omen multi, praesertim boni ac cordati rapiunt. Satis tuti fuerimus adversus
omnes adversariorum impetus et machinas, si domini dei Zebaoth confęderatos
strenue praestiterimus. Videmus, quid nostri suis accumulatis subinde foederibus
promoverint; nihil certe, nisi quod fiducia in dominum paulatim elanguente
carnisque brachio nixi et ferocientes facti sunt opprobrium vicinis suis,
subsannatio et irrisio omnibus, qui sunt in circuitu ipsorum, ut merito istoc
exemplo absterreri debeant, quicunque foederum istiusmodi praesidio rebus suis
consultum cupiunt. Tu, quod strenue profecto facis, maturam resipiscentiam apud
tuos urge, ne opinione sua citius de calice furoris domini et ipsi bibere
cogantur.
Nos pro pace gentis vestrę vota quotidie facimus et domino supplices cordis
nostri gemitus et suspiria offerimus, quandoquidem in ipsius pace et ipsi quoque
pacem nos vel qualemcumque habituros speramus.
^$De Valentino illo glorioso Thrasone pestilentissimoque calumniatore recte
admones. Et ipse sedulo mecum cogito, quibus christianis rationibus non isti
quidem, qui plane indignus est, cui vel unum verbum respondeatur, sed piis et
simplicioribus hominibus tempestiviter me purgem, nec illę me, puto,
deficient.
^$Mezleri nostri et Funcklii vocationem iam plane legitimam ac christianam
agnosco. Ex prioribus tuis literis hoc solum intelligebam, nempe consilium tuum
esse, ut Bernam se conferrent; sperare enim te fore, ut ipsis prospiceretur. Id
quod minus modestiae mihi prae se ferre videbatur. nunc cum scribas Hallerum
nostrum illos vocare, excussus mihi est omnis scrupulus. Scripsi ergo ad
Mezlerum, ut quam primum iter illud ingrediatur nec tam commodam occasionem
differendo negligat. Qui etiam cras, ni fallor, in viam se dabit. Funcklius cum
a suis illis, qui ad ecclesię ministerium vocarunt, valde ametur, anxius
animi est prorsumque (quod aiunt) lupum tenet auribus, quum hinc sibi per
conscientiam semel susceptam ecclesiam adeo sui amantem deserere haud posse
videatur, hinc vero et periculi, quod magnum sane capiti suo impendet, pariter
et salarii exiguitatis ratione habita hęrere illic nequeat. Sed dominus hanc
illi difficultatem propediem, spero, expedierit. Est tertius praeter hos Ioannes
Iuvenalis vel Iungius noster Episcopicellensis<f1>Hinweis: Bieler Akten betr. Joh. Jung vom Dez. 1549 in Biel Stadtarchiv, 120, CXXX, Nr. 83-86.<fe>, qui non pridem Tiguri tecum
fuit, et pius valde nec mediocriter doctus vir, quem tuto possis insigni cuipiam
ecclesię praeficere; concionatur nunc dominicis cęterisque festis diebus
in leprosorum templo haud procul ab urbe, qui ministerium ipsius sibi cuperent
perpetuum, sed non habent, unde illum cum uxore et liberis alant, ut operam
suam, quantumvis vellet, addicere ipsis non possit, nisi forte velit post
conflatum ęs alienum maiore postea offendiculo illos deserere. Et huius
igitur rationem ut habeas, si quando Christi oves pastorem alicubi desiderabunt,
te vehementer etiam atque etiam obsecro.
^$Bene vale et dominum pro nobis diligenter interpella. Saluta tuam domum cum
omnibus fratribus et amicis. Salvere te iubent, quotquot hic sunt mei sanguinis.
Iterum vale.
^$Maii 1549.
</tx>
<un>fehlt</un>
<lz>[Adresse:] fehlt</lz>
