<nr>[18133]</nr>
<ae>Celio Secondo Curione an Bullinger</ae>
<od>Basel, 17. Juni 1548</od>
<vo>Autograph: Zürich StA, E II 366, 78 (Siegel....)</vo>
<dr>Ungedruckt</dr>
<re>Regest</re>
<tx>S. D. Literae tuae de isto Interim Sathanico me magno
dolore affecerunt, qui dolor novis et rumoribus et nunciis
in dies mihi accrevit, neque opportunius ad haec tanta, quae
impendere cervicibus nostris mala videmus, remedium novi
quam veram et seriam poenitentiam et preces non frigidas aut
fictas, sed ferventissimas et verissimas ad dei clementiam
implorandam. Et ipse, ut clementissimus est, suorum
nequaquam gemitus et lachrymas co(n)temnet, sed in hostem
nostrum eundemque suum omnia, quae nobis mala minatur,
convertet, quod quidem te, mi Bullingere, et facere et pro
tuo munere ad id faciendum adhortari, non dubito, sed haec,
ut me ipsum accendam, ad te scribo; nam quid aliud hoc
tempore scriberem? Sed mittamus haec. Augustinus Maynardus,
vir non solum doctus, sed etiam sanctus, redit iam ad vos,
ut eius doctrinam ecclesiae suae vestra autoritate et
testimonio commendetis. Nam Basilienses, ut videbis
subscripserunt, vosque idem facturos non dubito. Sed tamen
sanctum hunc senem et mihi iam ante multos annos non
cognitum modo, sed etiam amicum, fratrem et in domino patrem
meumque gentilem tibi commendo, qui ista ętate hosce
labores pro ecclesiae suae incolumitate et concordia
sustinere non dubitet. Unum est, quod te latere nolui, ne
forte mireris, si in eius confessione unum atque alterum
verbum repereris, quod in ea, quam apud vos reliquit, non
reperiatur; nam; dum una illam legeremus, autor ei fui, ut
illa adderet verba: "non autem ad gratiam dei sive
remissionem peccatorum conferendam" etc. idque, ubi de
sacramentis agit generatim. Quod idcirco feci, ut ea quasi
antithesi contrarium sentientes excluderet. Sed haec ipse
melius tibi narrabit.
^$Vale et deum pro nobis ora et familiam tuam sanctam
fratresque omnes meo nomine saluta.
<odtx>Basileae 17. iunii 1548.</odtx>
<un>Coelius ex animo tuus scripsit.
</un>
<lz>[Adresse] Sanctissimo et clarissimo viro D. Heynricho
Bullingero, ecclesiae Tigurinae antistiti vigilantissimo,
fratri in domino observandissimo suo. Tiguri.</lz>
