<nr>[41001]</nr>
<ae>Tobias Egli an Bullinger.</ae>
<od>Chur, 8. Januar 1571.</od>
<vo>Zürich StA, E II 376, 185. / Orig. (Aut.)</vo>
Graub. III, 233f. Exc.
S.  Paucissimis reverentiam tuam volui salutare,
observandissime domine, cum quod nova Italiae omnibus
innotuerint, tum etiam quod d. Rodolpho Gwalthero
prolixiores scripserim. Ago dominationi tuae
praestantissimae et communi, imo paternae solicitudini pro
nostris ecclesiis perennes gratias, quod autor et suasor
fueris d. Gwalthero, ut causam, quam hactenus apud Rhoetos
tractavi, tam fideliter et docte explanaverit. Multum hinc
institutionis in nostros redundabit rusticos, qui praeter
patriam libertatem ex evangelio quoque academicam quandam
licentiam cupiunt venari. Consternabit liber ille multorum
cristas et spiritus animosque insolentes, et miror, quo
iudicio Ganthnerus, qui in dies magis magisque delirat, hanc
medecinam sit accepturus. Domi ille latitat et libellis
venenatis insudat, ex quibus centones omnis generis consuit,
quibus me in futura synodo obruat. Vereor, ne quam
turpissime se sit daturus, siquidem zizaniam uberrime
spargit nec evelli debere adhuc contendit. Si vult esse
adversarius, non multum mihi, sed plus ecclesiis oberit,
siquidem autor erit sub incudem revocandi opiniones istas,
quas ipsi etiam papistę intactas relinquunt. Unde maxima
scandala et pericula oboriri necesse est, maxime in tanta
ingeniorum, ut fit in Rhetia, varietate. Mallem, haec omnia
profundissime sepulta essent et e memoria hominum evulsa et
Gantnero breviter responderetur: nisi vellet se nobis in
pace adiungere et omnino nobiscum sentire, sit exclusus et
depositus; nos nolle tempus eiusmodi disputatiunculis
conterere et insolitis istis quaestionibus aliis errandi et
male cogitandi fenestram patefacere.    -     Quid
Borromaeus et espicopus noster non beatus conentur, ex
literis insertis facile cognosces. Iam quater decretum est a
dominis Trium Foederum manendum esse ministris Mesaucis. Sed
praeter fas et nefas audacissimi isti lupi de grege
depellere insontes vi conantur. Proxime remittantur mihi
omnia, ut praesto sint ad comitia.
Audio et Badae idem argumentum tractandum fore etc.    -
D. Campellus electus et confirmatus est, consecutus idem
Gantneri stipendium nullo negocio. Nunc eum repudiare
amplius non possunt, licet morosuli illi conciones ipsius
non probent, quibus ne Christus quidem ipse satisfaceret.
-       Librum tuum adhuc retineo et peto veniam, cum te
non fugiat, quid laboris mihi soli incumbat, cum iam longum
tempus collega caruerim necdum praesto sit Campellus, sed
intra mensis unius spatium demum advolabit. Salutat ille
tuam reverentiam humanissime una cum d. consule, Pontisella
etc. Ocyssime Curiae 1571.  8. ianuarii.
Tuae dominationi
subiectissimus Th[obias] Ic[onius].
Ignosce, quaeso; nam non potui aliter.
Reverendissimo d. patri suo d. H[enrico] Bullingero,
suo domino colendissimo.
