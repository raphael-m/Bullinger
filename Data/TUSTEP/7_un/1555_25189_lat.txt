<nr>[25189]</nr>
<ae>Johannes Hospinian an Bullinger</ae>
<od>Basel, 17. November 1555</od>
<vo>Autograph: Zürich StA, E II 366, 300.(Siegel...)</vo>
<dr> <dr>
<re> </re>
<tx>S. Quod tam diu nihil literarum ad te dedi, colendissime domine Bullingere,
iccirco factum est, quia hactenus se mihi nulla scribendi occasio obtulit, et si
alioqui etiam (ut ingenue fatear), plus satis tardus ad scribendum, maxime ad
eos, quos novi subinde de literis multorum salutari, quemadmodum scio te
singulis prope diebus non paucas ex omnibus mundi plagis accipere. Quid igitur
te meis nisi necessariis compellerem? Sed hoc etiam corrigit, ut reor, hanc meam
tarditatem et negligentiam, quod animus in amore manet nihilominus integer. Sum
erga te et tuos omnes rectissime affectus, sive scribam, sive in silentio me
contineam. Utinam possem animi mei benevolentiam aliquo certo et digno offitio
declarare; parum aut nihil haud dubie in studio et voluntate erga te meo esses
desideraturus. Mea igitur in scribendo cunctatio nullam tibi sinistram
suspitionem afferat. Caeterum quod nunc scribo, haec est causa: Egit apud nos
bonus et pius iuvenis Iohannes Hu^%berus Nefftenbachensis circiter sesquiannum et
ita bene se cum privatim tum publice se gessit, ut laudem inde non vulgarem
reportaverit. Omnes amavimus illum, maxime vero illi, quibuscum domesticam
habuit consuetudinem. Apud me certe dum fuit in collegio, nihil in ipso
desideravi. Quodsi domuncula, in quam ante annum migravi, quum praefectura
collegii fui liberatus, ipsum capere potuisset, non dubito quin adusque
hodiernum diem apud me mansisset. Ita enim eum in tota familia nostra dileximus,
ac si fuisset ex nobis natus, nec ipse aliter nos diligere visus est. Venit ad
nos admodum rudis; nam in teneris annis videtur fuisse neglectus. Pro ea
ruditate igitur, quam ad nos attulit, et ingenii etiam modulo satis profecisse
per hoc temporis spatium apud nos videtur. Quodsi, ut cepit, in literis et
moribus perget, non dubitamus, quin evasurus sit in huiusmodi virum, ut, si quid
doctrinae sit defuturum, id accessurum probitati pietatique videatur. Is quum
nostro partim consilio, partim propria animi propensione ad vos redire et in
vestra schola deinceps in ceptis studiis progredi proposuisset, se neutiquam
committendam? esse putavit, ut sine mea commendatione ad vos proficisceretur.
Quamquam autem nullo bono ac studioso operosa opus sit apud te commendatione, ut
qui tua sponte propensus sis ad iuvandos tales, amor tamen, quo hunc prosequor,
facit, ut vehementer te etiam atque etiam rogem obsecremque, ut eum tibi quam
commendatissimum habeas, ne spe sua frustretur, qua sibi persuadet hanc meam
commendationem apud te praesertim magnum pondus habituram. Hęc sunt, quae
habui in praesens, quae tu, colendissime domine Bullingere, boni consule et
nostris in piis tuis precibus non obliviscere. Pugnandum nobis est subinde in
ministerio Christi cum pessimo genere mortalium atque haereticorum, misere
delirantibus anabaptistis, qui me et ecclesiam, cui praefectus sum, bene
exercent. Itaque maximopere indigemus, ut, qui ab hisce hominibus et
seductoribus quiescunt, pro nobis diligenter orent. Scribam alias (deo volente),
quae feram ab istis miserrimis hominibus. Dominus servet ab his et aliis
fanaticis spiritibus ecclesias vestras et liberet aliquando nostras; nam maxima
incommoda invehunt. Bene vale cum omnibus tuis, mi d. Bullingere, quos meis
verbis officiosissime salutes, maxime autem generos tuos, m. Huldrichum
Zvinglium, compatrem nostrum, d. Lafaterum, d. Iosiam Simlerum, item omnes tuos
symmystas d. Gualtherum et d. Iohannem Wolfium et alios. Iterum vale.
<odtx>Datę raptim Basileae 17. novembris anno salvatoris 1555.</odtx>
^$Tuus ex animo totus Iohannes Hospinianus.
<lz>[Adresse ...]: Clarissimo atque ornatissimo viro d. magistro Heinrycho
Bullingero, ecclesiae Tigurinae primario ac vigilantissimo antistiti, domino ac
fratri suo in Christo colendissimo. Zürich.</lz>
