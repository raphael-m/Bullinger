<nr>[23064]</nr>
<ae>John Burcher an Bullinger</ae>
<od>Straßburg, 1. Mai 1553.</od>
Zürich StA, E II ..., ... .
Zur.lett. III,  S. 681f.
Ep.Tig. III,  S. 441f.
Orig. (Aut.)
Argentinae, primo maii, 1553.
S. D.  Erasmi Fabricii piae memoriae filius dedit mihi
literas tuas gratissimas, Bullingere colendissime: si
possem ei aut alii officio meo prodesse, non deero umquam;
nam vel Tigurini nomine mihi commendatissimus est, qui a
vobis huc proficiscitur. Frankofordiae pro Anglis literas et
libros curavi in Angliam vehi. Conciones tuas in Ionam
accepimus, in quibus valde delectatur uxor mea. Pecuniolam
etiam dudum accepimus, ut nuper scripseram. Fasciculum ad d.
d. Wolfgangum Wormacensem non attulerunt secum  iuvenes, sed
incluserunt aliis suis rebus, neque adferentur ante nundinas
nostras. Quum recepero, mittam tute. D. Christophorus
Montius vivit et valet: abfuit aliquandiu, quae fuit
silentii occasio. Salutavi et admonui virum tuo nomine:
promisit se scripturum.
Nova quae certa sunt haec habemus, quae lubens scribo, quod
nobiscum congratulari posses. Loco d. Heduonis defuncti
nacti sumus virum tum doctum tum verae religionis alumnum,
qui in divinis profitetur et praelegit publice. Lutheranis
adversatur, atque omnibus qui humanae Christi naturae
proprietates attribuunt soli divinitati adscribendas.
Confundunt Lutherani, etsi non verbis tamen re ipsa, Christi
naturas. Oppugnat is publice, atque audet eos erroris
arguere. Utinam possent aperiri eorum oculi, ne videntes
caecutiant! De rebus Germanicis et bello haec audio. Maii 16
convenient principes et commissarii Caesaris et Ferdinandi
Frankofordiae ad componendam discordiam. Utinam id fieret!
Marchio Brandenburgensis Albrechtus aliquot milites
pfafforum caecidit;
ad quadringentos alii, alii quingentos affirmant. Alios
spoliavit, iuramento accepto, ne in eum aut Caesarem per
tres menses arma moveant. In Anglia sunt
omnia quieta dei maximo benefitio. Legatos iam secundo misit
rex noster ad Caesarem et Gallum ad bellum componendum.
Utinam fieret! Quid factum sit, scribam quum rescivero.
Saluta uxorem et liberos charos communi meo et uxoris
nomine. Saluta doctos et pios quosque. Bene vale. Saluta
Butlerum nostrum multies cum coniuge chara.
Tui deditissimus, Io. Burcherus, Anglus.
Verae religionis antistiti d. Henricho Bullingero, amico et
domino meo colendissimo.
                           Tiguri.
