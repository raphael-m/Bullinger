<nr>[19272]</nr>
<ae>Joachim Vadian an Bullinger</ae>
<od>St. Gallen, 7. Oktober 1549</od>
<vo>Autograph: Zürich StA, E II 351, 105.(Siegel...)</vo>
<dr>St. G. Mitt. 30, S. 818f.<dr>
<re> </re>
<tx>S. In tanto silentio rerum omnium, doctissime D.
Bullingere, non habebam, quod scriberem, quando domi nihil est,
quod relatione dignum sit. Pax quidem publica nullis non
arridet; sed suspectam faciunt consilia, quae monarcham illum
Hispaniensem capere ferunt, quo appetentem ad annum suos ad
mores redeat bellisque (quod in ipso est) omnia conturbet et
terreat. Ex Antwerpia nuper allatae literae pompa illum una cum
filio longe sumptuosissima in ea urbe circiter Idus septembres
exceptum ferebant atque inde affirmabant eum in Germaniam
reversurum. Alii de Hispania cogitant; ita tamen, ut filium
certo in Belgis hyematurum credatur, patrem autem in Apulam
terram ad verna traiecturum atque inde, urbe Roma primum in
ordine redacta pressoque pede dextro pontifice, in Circumpadanam
Galliam magnis copiis ingressurum, quo veteris regni
Langobardici ditionem resarciat, deinde et consobrinum suae
Sabaudiae restituat Helvetiisque, ut plusculi verentur, leges
imponat; alii scribunt, e Germnania trans Alpes hoc etiamnum
autumno transiturum in Italiam. Sed quam fidem rumoribus sine
authore sparsis tribuemus? Illud mirum et non parum suspectum
mihi, quod evangelii concionandi libertas per Sveviam gliscit et
ipse Frechtus e Norimberga in proximum quoddam Ulmensibus
oppidulum Leypphaim sese contulit, certa spe recuperandae sedis,
e qua nuper est detrusus. Ante paucos dies nocte quadam
intempesta quidam in templum irruperunt Augustanum arisque et
statuis repente decussis nudatisque sic sunt callide elapsi, ut
ne nunc quidem de ullius nomine constet. Foelices quidem illi,
sed magno periculo proximi.
^$Vale.
^$Sangalli, 7. die octobris anno 1549°.
^$Ioachimus Vadianus.
<lz>[Adresse ...]: Doctissimo viro D. Henrycho Bullingero,
pientissimae ecclessiae Tigurinae episcopo, domino suo et amico
imprimis observando.</lz>
