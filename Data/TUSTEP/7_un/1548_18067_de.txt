<nr>[18067]</nr>
<ae>Ambrosius Blarer an Bullinger</ae>
<od>(Konstanz), 30. (März 1548)</od>
<vo>Autograph: Zürich StA, E II 357a, 823f.</vo>
<dr>Bl. II, 692f.</dr>
<re> </re>
<tx>
Mitt dem hertzog von Wirtemperg staht es gantz fahrlich. Es kam ain geschray,
der kaiser hette die sach zuͦ seinen handen gezogen etc. Aber es ist nichts.
Man schreibt <etz von Augspurg, das er zwen rechtstag gegen dem konig vor dem
neuwen ertzbischoff zuͦ Cöln verstanden hab und werde in kurtzen tagen die
endurtail gohn; man achte aber, der hertzog muͤsse von dem land spryngen oder
mitt solichen bschwaͤrden darinn belyben, das er des nymmermehr gefroͤwt
werde; dann dieweyl man sich des jungen halb ouch etwas besorgt, möcht man den
alten in tolerabilibus conditionibus belyben wellen lassen.
^$Die hochzeyt mitt des kaisers tochter und Ferdinandi sun Maximiliano soll
fuͤr sich gehn und in kurtzem gehalten werden.
^$Ouch schreibt man, wie dan glouplich, kaiser lasse die gesandten, ouch die
stend von dem reychstag yetzund anhaim verreyten, doch mitt geding, das sy
unverzogenlich uff weyter erforderung irer majestat widerum erscheinind an das
von im bestympt ort, und hat man gentzlich darfuͤr, er werde die stend gar
bald widerum gen Strassburg forderen und all da den reychstag beschliessen,
damitt er allso ain glympf hab, zuͦ Strassburg sich ouch einzetringen.
^$M. Michel Cellarius, prediger zuͦ Augspurg, ist kurtzverruckter tag im herren
selklich abgestorben; steht wohl daruff, das sy nach ewerm Hallero widerum
stellen werdind. Der predigermangel erschaint sich allenthalb gar treffelich;
die guͦten hirten werden sampt den guͦten schaͤflin vornen zuͦ
absterben; by den nachkömlingen werdend hiert, vech und stall ouch gleych sein.
Es fellt alles dahin, was guͦt und rechtschaffen ist, und kompt ymmer das
ergest hernach.
^$Kaiser hat denen zuͦ Ravenspurg ain ernstlich, gantz beschwärlich mandat
zuͦ geschickt, das sy den abbt zuͦ Wyngarten widerum in ir statt
restituieren, im die pfarr einraumen, die caplön, so hinwegkh, widerum insetzen,
inen abtrag thain, kirchenguͦt, kelch, monstrantzen, und was dahin seye,
widerum daher thain, auch ire burger und inwoner, die noch des rechten, allten
christelichen gloubens seyen, an irer religion und gotzdienst ungeirrt und
ungesumpt lassen sollen etc. und das alles innerhalb sechs tagen, by irer
majestat höchster ungnad. Hilff gott, was grosser, schwaͤrer creutz und
anfechtungen sind das.
^$Der kaiser zücht aber die von Ravenspurg von des wegen so hart an: dann sy
habind in und nach dem gewesnen krieg mitsampt ettlichen andern stetten und
stenden dem kaiser bewilligt, kaine neuwerungen in der religion byß uff
örterung aines concilij furzenemmen; das habind sy nitt gehalten. Das ist nun
war, aber sy habens nit söllen halten, diewyl sy darnach bessers bericht seynd
worden und sy gott mitt erkantnuß der warhait erlucht.
^$Unser halber hat ain fuͤrnemer dise tag von Augspurg ainem geschriben: "Die
von Costentz werdend nitt usgesunt, sy haltind dann selbs by kaiserlicher
majestat uff das underthenigst an, und wa sy das nitt thain, werdend sy allso in
diser bschwerd ymmer stecken muͤssen, und zuͦ dem wirt inen vyllicht noch
disen fruͤling ain unwiderbringliches rad ubern bauch gehn" etc. Diser ist by
dem kaiser täglich brot, hat ain freyen zuͦgang zuͦ im. Allso steht nichts
allenthalb in der wellt bevor dann grosß angst, jomer und not.
^$Yetzund kompt unß das kaiserlich glait, welchs dermassen gestellt, das
ettlichen gar übel darab grauset; dann es hat etwas zwyfeligs uff im, das es wol
uffsechinds bedarff.
^$Orabis pro nostris cum omnibus piis, ut impertiat illis benigne spiritum
sapientię et consilii sui, ut ne usquam a voluntatis suę regula
deflectant, utque nos non patiatur a fraude filiorum sęculi huius
circumveniri, sed in nostra adeoque spiritus sui simplicitate nos ęternum
conservet.
^$Regiam munificentiam Galli vestri erga vestros multum obis gratulor precorque
dominum, ut omnibus istis bonis ad gloriam suam utamini. Amen.
^$Ich schick euch in vertrauwen ain abschrifft des glaits mitt fruntlichem pitt,
ir wellts diligentissime expendieren und mir ewer urtail und bedencken darinn
mittailen. Ich waiß warlich warlich nitt, warum mine herren disen botten
abfertigen, bins ongefar innen worden.
^$Schickt mir die abschrifft wider et per nostram amicitiam cave, ne quis
describat, ne mihi sit fraudi.
^$Marcello, ubi licebit, istas hic insinuatas mitte.
^$De Octaviano illo scribe, quid resciveris, qui exustus ob praevaricatas
pontificias leges nuper ferebatur.
^$Saluta tuam domum cum omnibus fratribus et amicis.
^$30. Aprilis.
<un>Tuus Ambrosius Blaurerus.
</un>
<lz>[Adresse:] fehlt</lz>
