<nr>[18268]</nr>
<ae>Bullinger an Oswald Myconius</ae>
<od>Zürich, 24. Oktober 1548</od>
<vo>Autograph: Zürich StA, E II 342, 202</vo>
<dr> </dr>
<re> </re>
<tx>
Gott mitt uns. Der eydgnossen botten von 7 Orten, von Schwytz und Zug, sind
verganges montags allhie Zürych vor rädten und burgern erschinen, habend 3
artikel fürtragen: 1) Damitt dem keyser werde abgeschnitten ursach krieg an uns
zuͦ suͦchen und uns ettwas uffzuͦtraͤchen, das uns zuͦ schwerr,
begärend sy, das man sich wölle anbieten, ob ettwas an uns langte von der
religion, wir wöllind in einem general fryen, christlichen consilio erschinen
und uns des entschluß begäben; damitt könne man den keyser abfertigen. 2. Das
wir denen, so ansprach an uns haͤttind, eins zimlichen gebürlichen rächtens
nitt absygind. 3. Das man schmachwort, und was unradt pflantzen moͤchte,
abstellen woͤlle. Insonders habind ettlich lüt sy, die v Ort, veraͤter
geschulten, die gaͤllt vomm keyser genommen etc. Zeige man die, so gaͤllt
genommen, woͤllind sy die straaffen; wo nitt, soͤlle man sy umb das liegen
straffen. Habend damitt 2 wyber und 1 man hie anzeigt etc. Darzuͦ sich vil
eeren, guͦts und trüw embotten etc.
^$Min herren sind gantz einig (von den gnaden gottes) und dappffer geantwort, sy
woͤllind darüber sitzen und fürderlich inen ein früntliche antwort gaͤben;
damitt hatt man sy guͤtlich abgefertigt. So sy nun ouch zuͦ üch botten
schickend und üwer herren unsern zuͦ schribind, achten ich, möchte wol
darzuͦ kummen, das man den 7 Stetten ein früntlichen tag beschribe und man von
einer allgemeinen antwurt trachtete. So aber Bern, die üwern und andere nitt
angefochten sind und nuͦt schrybend, acht ich, min herren werdent für sich
selbs antworten, des sy achten eer und fuͦg haben. Gott mich üch.
<odtx>Datum Zürych 24. Octobris anno 1548.</odtx>
<un>H[einrych] B[ullinger], der üwer.
</un>
<lz>[Adresse:] Sinem lieben herren und bruͦder he[rb] Oßwalden Myconien,
pfarherren zuͦ Basel.</lz>
