<nr>[18072]</nr>
<ae>Graf Georg von Württemberg an Bullinger</ae>
<od>Basel, 10. April 1548</od>
<vo>Autograph: Zürich StA, E II 363, 108 (Siegel....)</vo>
<dr>Ungedruckt</dr>
<re>Regest  [Zit.: A. Mühling, HB's europ. Kirchepolitik 57]</re>
<tx>Georg, grave zu Wirtemberg unnd zu Mümpelgart etc.
Unsern grus zevor, wolgelerter, lieber besonder. Wir haben
ewer schreiben, darinn gemelt, das ir unser und unsers
predicanten Matthis Erben schryben entpfangen unnd allzytt
mit desselben predicanten lere, benantlichen auch der
communion Judę halben wol zufriden etc., behendigt und
vernomen. Und so vil bedachten Erben lere und wandell
berürt, haben wir deren an ime ein guth vernügen und
gefallen gehabt, Gott den herrn trülich bittendt, inen uns
also langkwirig erhaltten wöll.
^$Nuwer zytung wissen wir itzundt nichts sonders, das uch nit
zevor kuntlich sey, es were dann sach, das ir des Interim
halben noch nit bericht hetten, das sich namlichen die
verordneten dessen nit haben vergleichen können und also dem
kayser wider ubergeben. Daruff hatt ir m(ajesta)t die dry
churfursten Pfaltz, Brandenburg und Sachssen (als do er
vermainth am mainsten angelegen sein) beschigktund begerth,
sye sollens ir m(ajesta)t gmainlich haimstellen und zuͦ ir
m(ajesta)t getrösten, das sy es nit anderst dan kayserlich,
christlich und billich ordnen und daneben eß gegen inen mit
allen gnaden erkennen wöllen. Desß haben sich Pfaltz und
Brandenburg bald bewilligt; aber Sachssen soll sich lang
gewegert haben und doch zuletst auch mit gehellen, darum man
der religion halber in grossen sorgen stät. Gott schigks
zuͦ seinem lob und pryß. Darneben wurdt uns aber auch
geschryben, das ettlich namhafft angezaigt und vertröst, eß
werde mit der religion nit so böß, alß man vermainth, und
der mererteil by sachssischer, brandenburgischer und
nurnbergischer religion und ordnung bleiben. Gott geb, daß
nit erger werde. Das haben wir uch, so irs zevor nit wissens
haben, gnediglich nit verhaltten wöllen, welchs ir ewern
häuptern von unsertwegen unsern fruntlichen und gnedigen
grus sagen samt ewerm mitbruder dem Gvalthero.
^$Datum Basell den X. Aprils anno etc. xlviiJ.
^$Unß ist auch glaublich anzaigt worden, daß denen von
Costentz irer ußsönung halben guthe leidliche conditiones
zugelassen, derhalben sie ire gesanthen abgefertigt sollen
haben, den fußfall zuͦ thon. Was ir deßhalben in erfarung
haben, wollet unß auch zuͦ wissen machen.
<un>G(eorg) g(rave) z(u) Wyrttemberg etc.
</un>
<lz>[Adresse] Dem wolgelerten unserm lieben besondern
maister Hainrich Bullinger, predicanten zu Zürich, zu
handen.</lz>
