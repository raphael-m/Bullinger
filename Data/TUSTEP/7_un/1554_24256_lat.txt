<nr>[24256]</nr>
<ae>Matthias Erb an Bullinger</ae>
<od>Reichenweier, 19. Dezember 1554.</od>
<vo>Zürich StA, E II 361, 137. / Orig.(Aut.)</vo>
Gratia Christi tecum, doctissime dei famule Bullingere.
Simon ille venit 18. decembris prius salutato d. Leonhardo
Hospiniano, qui illum ad aedes meas duxit mox redditis
literis. Legi non sine magno horrore casum vel potius
exilium, quod bonus ille Ioannes Willingus ob veram Christi
confessionem ab istis malevolis ac neutralibus immeritus
perfert. Verum post nubila aliquando serenum videbit
Phoebum; benignus enim ille deus boni viri opera utetur
alio, ubi procul dubio maiori fructu pręerit. Donet illum
dominus christiana patientia.
In autumno commiseramus Ioanni Fabritio, ut dispiceret de
aliquo bono ac pio ministro ecclesię novellę
Rapoltsteinensi pręfitiendo, qui ingenii esset sedati,
vere pio minimeque contentioso, qui ad ecclesię vestrę
et mores et confessionem esset institutus. Metuebamus, quum
tot sint errones, ne nobis obtruderetur aliquis
logodędalus, malis imbutus opinionibus et illa et nostra,
quę contigę sunt ecclesię, varietate caeremoniarum
ac
doctrinę periclitaretur. Sultzerus siquidem et d.
Wolffgangus Wissenburgius a Straßburgo redeuntes infecto ac
incomposito dissidio, quod opinor nosti exortum inter
Christi et Satanę ministros, persuaserunt herum ac matrem
a Rapoltstein in virum papistam et missastam, qui quidem
uxorem duxit, sed sacrificat estque in valle Gregoriana.
Deinde uterque me invisentes significabant negotium. Ego
certas habens rationes dissuasi omni modis; tum Sultzerus
pollicebatur se aliquem ex Basiliensi agro missurum. Ita
negotium hactenus dilatum et nullus missus est, hęrentque
omnia, ut flucuantes ignoramus, quem velit deus vocare. Hoc
constat herum ipsum inclinare animum ad papicolam illum,
quoniam vir gnarus est venandi principesque talibus
delectantur etc. Quid vero Basilienses meditentur,
ignoramus. Proinde orandus est enixissime deus suam gratiam
et Christum velit propagatum in eo agro veros operarios in
eam messem mittat; multis populis ilhic lucrifaciendus etc.
Nunc de pręsenti negotio. Ego iuncto mihi Nicolao,
tametsi
valde sim debilis, innixus meo bacillo, tamen, quod pedes
non fecissent, id rheda pręstitissem meritoria. Crastino
volebamus convenire dominam, ut Simon ille indicabit; sed
cum filius herus absit insudetque capiendis et confitiendis
sylvestribus apris eo loci, ubi papicola ille habitat,
fuissemus frustrati etc.
Consilio ergo fratrum inter nos conventus est adventum
baronis expectandum aliquot dies, tum agamus non solum cum
hero et matre, sed etiam cum iis, qui sunt illi a consiliis,
ac proceribus. Prudenter igitur agendum erit, ut nosti, ne,
dum videamur parturire montes, nascatur ridiculus mus. Ego
non dubito nobis defuturum Christi spiritum, cuius res
agitur; nam ipsa domina, ne me fallat mea opinio vel ipsa
laboret hypocrisi, filium, qui libenter obsequitur,
persuadebit recipere hunc Ioannem. Expectabit igitur tres
hebdomadas et vos certo de omnibus rebus fatiemus. Inclusi
hisce litteris litteras domine, ut legas, quid optet, nempe
ut Germanicę vestrę contiones omnes collectę
aederentur in uno libro atque maiori volumine, in quarto ut
vocant. De qua re bis ad te scripsi; sed nil respondisti
forte occupatus magis seriis negotiis. Dolendum Satanę
molimina tantum posse apud Quinquepagenses, ut Christum
velint rursum extinctum; atqui videbunt aliquando, in quem
pupugerunt. Soletur dominus ecclesiam suam nobisque spiritum
donet compunctionis veręque resipiscentię, ut tandem
exuti hac mortalitate coronam illam immarcescibilem, quam
totus mundus nobis, ne dicam impii vel potius athei illi
Quinquepagenses cum suis maleferiatis sotiis non surripient.
Amen, amen. Raptim, alias copiosiora. Salutabis tuam
familiam, fratres, Pellicanum, qui non minus atque ego
macrobius est, Gvaltherum, Bibliandrum, Fabritium cum
reliquis. Dominus vos servet in pace. Reliqua ex isto
tabellione. Richenvillę ad lucernam matutinam die  19.
decembris 1554.
Tuus Erbius.
Precor vobis omnibus pacificum, ipsaque felicitate
feliciorem annum. Amen.
Princeps agit cum fratre in Bohemia; expectatur ad Christi
natalitium.
Eximio viro pietate ac eruditione d. Henrycho Bullingero,
ecclesię Tigurinę fideli antistiti, fratri in Christo
semper observando etc.
