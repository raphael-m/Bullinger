<nr>[33047]</nr>
<ae>Bullinger an Johannes Calvin</ae>
<od>(Zürich), 20. April 1563.</od>
<vo>Zürich StA, E II 342a, 456. / Orig.(Aut.)</vo>
Ep.Calv. 3937 (XIX, 720f)
S. D.  Quae ex Italia accepi ab amicis in praesenti mitto.
Ex
Anglia scribit episcopus Sarisberiensis res omnes satis habere
feliciter et Scotiam progressus in evangelio facere maximos,
reginam pro ingenio Guysiaco missare solam.
Concionator aulicus
ducis Prussiae missus a suo principe contulit cum Brentio de
coena; sed non potuit eis convenire.
Monstra opinionum cudit
Brentius cum suo Schmidelino.
Hic, qui alias Iacobus Andreae, tui
fecit mentionem et quidem non sine contemptu.
Ego vero Weygelio,
ita enim concionator ille appellatur, de omnibus institui, ut iam
rectius de te sentiat.
Mirifici sunt Brentiani; absurdissima
tuentur dogmata.
Et Palatinus hodie pessime apud istos audit ac
Calvinianus appellatur ab eis.
Spero autem invitis istis omnibus
perseveraturum in veritate.
Novum bellum exortum est inter Suedum
et Daniae regem.
Fortassis oborietur grave bellum in Italia
propter Mediolanum, quod Hispanis cogitare dicitur adimere
Maximilianus rex.
Mira est in Polonia conturbatio et altercatio
in c[aus]a trinitatis et in c[aus]a Blandratae et Stankari.
Mox
ad te rursus mittam scripta aliquot; vexamur mirifice ab istis.
Optime vale cum fratribus et symmystis omnibus.
Omnes mei et
omnes fratres te salutant.
Festinantissime scripsi.
20. aprilis 1563.
Miramur valde, quid fiat in Gallia, paxne sit recepta an
repudiata.
Iterum iterumque vale.
Salvus sit d.
Ionvilleus.
Bullingerus tuus.
Quaeso te, ut scriptum hoc, quod tibi mitto, maturo remittas ad
me; nullum habeo exemplum.
Clarissimo viro d.
Ioanni Calvino, Genevensis ecclesiae
fidelissimo pastori, domino colendo et fratri carissimo meo.
Genff.
