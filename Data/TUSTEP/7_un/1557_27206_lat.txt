<nr>[27206]</nr>
<ae>Johannes Haller an Bullinger</ae>
<od>
Bern, 14. September 1557.</od>
<vo>Zürich StA, E II 370, 241.  Orig.(Aut.)
S. Quod aliquot nunc diebus nihil ad te scripsi, colendissime charissimeque domine compater, partim tabellionum inopia factum est, partim quod aliquamdiu nunc ipse quoque morbo isto communiter et passim grassante laboravi necdum ex eo vires recte recepi.
Laboravit eo tota fere mea familia, imo tota fere urbs.
Quid iste morbus praesagiat, novit dominus; utinam in tempore convertamur ad illum! Tuas vero, quas interim ad me misisti, ternas opinor, omnes accepi et ago tibi pro tua fide et diligentia
magnas gratias, inprimis vero pro insigni tuo illo opere in Apocalypsin.
Indigni eramus nos, apud quos tantus thesaurus evulgaretur; Basilienses laudo, qui hoc ausi sint.
Ego tibi multum dabeo pro omnibus istis exemplaribus lucubrationum tuarum, quę quotidie ad me mittis; dabo operam, ne perpetuo ingratus possim.
Decades meas, imo tuas curabo, ut mundae exeant.
De titulo seu inscriptione tuo utar consilio; inter Froschouerum et me constitue, quid mihi pro labore meo solvat; quicquid
constitueris, sufficiet mihi.
Hodie incepit Apiarius; chartam habet satis mundam et typos recentes.
Caeterum quod Gribaldum concernit, is vocatus, ut nuper scripsi, venit, et non contentus Tubinga non sine mala nota discessisse, quam primum ad suos venit, inter aliquos mox suas quoque cepit serere opiniones, idque tam manifeste ut praefectus Gaiensis hac de re admonitus libellos eius sparsos collegerit, et ad senatum nostrum una cum illo transmiserit.
Dogmata illius sunt admodum absurda: tres expresse constituit distinctos deos, patrem, filium et spiritum sanctum.
Patrem summum aliquem
constituit quasi Iovem deorum principem et quicquid in scripturis habetur de ineffabili divinitatis maiestate, hoc totum ad personam tantum patris refert, filio dat originem et spiritui sancto, eosque deos seu spiritus vocat ministeriales et subordinatos.
Semen etiam divinum filii dei seu verbi in matre virgine in hominem coagulatum esse asserit, nec humanitatem ex ipsa matre assumptam, et quę sunt alia eiusmodi multa.
Unum esse deum in trinitate, seu deum trinum, ridet tanquam rem abstrusam
quę a nemine percipi possit, nec verbo, nec ratione nitatur sed scholasticum sit delirium.
Patres adducit vetustiores, qui concilium Nicenum antecessere, quibus tamen magnam facit iniuriam, cum nullus eorum docuerit quod ipse docet.
Nicenum admittit symbolum, Athanasii minus.
Re a senatu cognita in vincula coniectus est.
Libri eius nobis examinanda missi sunt.
Hic est 9. dies quo continetur et hodie, opinor, futurum ut causa illius decidatur.
Sunt qui exurendum putent, alii ablegandum.
Quo
res cadat ignoro.
Nos vellemus ut sisteretur tribunali iterum ducis Wirtenbergensis, sed nostris hoc consilium minus arridere videtur.
Ipsum non pertinacem fore audio, et hoc illi cedet ad salutem.
Si nuncius hic hodie tantisper expectat, donec definiatur eius negotium subscribam quid actum sit.
Viretus a Lausanensi senatu variarum rerum accusatus, hic nunc causam suam agit una cum Theodoro Beza, qui simul cum hisce meis suam ad vos mittit apologiam.
Fecit eius mihi copiam, et de confessione
relicta exposuit omnia.
Ego ipsum graviter corripui.
Timet valde ne res cognita fiat senatui.
Novarum rerum nihil habemus, praeterq(uam) quod S. Quintini oppidum magna utriusque partis strage expugnatum fertur, Remos item a P(h)ilippicis occupatos, Langium obsideri.
Hodie venit huc Leverus; gratias agit pro consilio ipsis dato.
Promittit conformitatem; petit saltem frequentiorem ipsis usum coenae concedi, id quod facile, ut opinor, obtinebunt.
Gaud(eo) valde, quod in reliquis se nostris accommodare velint ecclesiis; verebar enim turbas inde.
Hae(c) habui, quę nunc ad tuas responderem.
Domino M(ar)tyri, Gvalthero et reliquis omnibus dominis et fratri(bus) meis, uxori quoque et omnibus domesticis tuis ex me salutem dicas, oro; salutant te nostri.
Musculus scribit ipse.
Bene vale.
Bernę 14. septembris 1557.
I[oannes] Hall[erus] tuus.
Gribaldus ablegatur ea conditione, ut non redeat nisi a principe Wirtenbergensi sui discessus bon(um) testimonium referat, sique, quod optavimus, ad principem remittitur.
(Adresse fehlt.)
