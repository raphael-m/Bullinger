<nr>[21241]</nr>
<ae>Antoine Morelet de Museau an Bullinger</ae>
<od>Solothurn, 14. Oktober 1551.</od>
Orig. (Aut.)
Binas a te accepi literas (vir doctissime), quibus antehac
non respondi, tum quod eo tempore, quo priores reddite sunt
litere, gravissime laborabam tum propter innumera negocia,
que me totum in novissimis comitiis* (* a.R.: connitiis)
detinebant et quasi obruebant. In eis vidi d. Gesnerum, cui
promisi omnem, quam potero, prestiturum operam, ut
privillegium a regia mayestate possit obtinere pro secundo
tomo; titulum libri et nomen authoris dedit in scriptis
misique in aulam. Quamprimum responsum habuero, et tibi et
illi indicabo; erga vos enim benevolo sum animo cupioque
omnibus, quibus potero modis et rationibus, gratificari.
Preterea intellexi tuis ex literis tuum pium erga Gallos
nostramque rempublicam affectum et quo nomine eis faveas,
que certe non sunt vane neque inanes rationes, oroque deum
nostrum, ut in Gallia ita suam augeat ecclesiam, ut iure
adhuc  magis illi faveas, pro quo non dubito te (que tua est
pietas) sine intermissione orare. Quantum ad communem regis
nostri cum serenissimo rege Angliae amicitiam, ea certe
magna est et spero deo volente in dies arctiorem fieri, de
qua viri boni et pii non parum sibi promittunt, et putant
multi haec proxima bella posse hanc mutuam necessitudinem
non parum promovere; ita diversis et plerumque inopinatis
solet deus suis adesse. De libro, quem r[egiae]
m[aiestati] dicare statuisti, scripsit aliquando ad
me Vergerius seque in linguam Italicam versurum; quem spero
profuturum, quum presertim argumentum tuum magna modestia
tractes et persequaris. Quod autem scribis te mea opus
habere opera, d. Schertelii, Mirabilis aut alicuius boni
viri, ut, quum absolveris, ad manus regis transmittere
possis, ut a malevolis non intercipiatur, dominus tum
providebit et eius consilio deliberabimus, quid in hoc
negocio erit faciendum, ut omnia decenter et cum charitate
fiant. Insuper benevole et fidelissime me admones, vir
clarissime, et non tantum me, sed etiam omnes Gallos, ut
diligenter invigilemus, cum bellum contra Cesarem aperte
declaratum sit, ne venenosis artibus Austriacis dissidia
seminet in Gallorum socios, quod nihil magis hac tempestate
verendum est; omnes eius artes, omnia consilia eo tendunt,
ut aliquo pretextu Helvetios a Gallis dividat, ut utrosque
paulatim possit opprimere, de quo non semel r[egiam]
m[aiestatem] admonui idemque feci apud Helvetios in
prioribus et novissimis comitiis tum publice et seorsim.
Video enim, quod sub pretextu Tridentini concilii velit
discordias seminare, quod in causa fuit, ut in novissimo
Baddensi conventu docuerim, quid a tali concilio sperandum
foret et quale sit, nihilque r[egiam]
m[aiestatem]magis optare quam concilium, modo sit
generale, christianum et liberum, ostendique rationes, quare
Tridentinum non posset nec deberet tale nuncupari. Et nisi
putarem te meam vidisse Germanicam propositionem (quum
unicuique legato data sit), de verbo ad verbum mitterem eam.
Ad regem Gallicam misi, quam non dubito probaturum, quamvis
nihil omnino tale in mandatis dederit. Misi quoque exemplar
literarum quas meo consilio sit ad Helvetios in proximis
comitiis scripturus; nescio tamen, an illud meum consilium
sit probaturus. In hoc enim sum totus, ut Helvetii
intelligant, quid sub hoc concilio Tridentino lateat et quam
subdolis artibus velit Cesar monarchiam usurpare et
hereditarium imperium domui Austriace facere. Recte certe
mones de expeditione Avinionensi, quo tempore nisi Bernates
militibus transitum permisissent, quem ceteri impediebant
nec militem dare volebant corrupti, obliti federum et
iurisiurandi, res Gallice erant in maximo periculo. Ita
tamen dominus Galliam respexit, ut absque illo insigni
conflictu plus quam triginta Germanorum millia interierint.
Et quia, quod semel factum est, iterum fieri potest,
precipue quum non sit minor in aliquibus morum corruptio,
r[egiam] m[aiestatem] diligenter admonui, ut
recordaretur eius expeditionis ac serio vigilaret, ne quid
tale accideret; quorundam enim mihi mores esse suspectos.
Audivi etiam easdem, quas scribebas futuras querelas contra
m[aiestatem] r[egiam], quod advocaret
Turcam, quod negocium Tridentini concilii inverteret et
bellum magis quam pacem amaret. Sed si accusare satis est,
nullus innocens reperietur; noti satis sunt Cesaris astus.
Quid nobis commune cum Turca, que nobis vicinia, in quo eius
opus habemus operam, nisi ut nostri mercatores possint tuto
navigare et commercia exercere libere et illuc merces
advehere? In quo nemo est, qui possit nos iure reprehendere.
Talibus tamen posset calumniis aliquid proficere et
simplicibus imponere, ni scirent omnes Africam Turcae
oppidum vel eius feudatarii vi occupasse, regem Romanum
voluisse . . . . . . . . . . . . . . . regno Hungariae
spoliare, ita ut fuerit coactus Turcae auxilium implorare et
dominum agnoscere. Sciunt omnes hoc anno Transilvaniam miris
artibus occupasse, cuius se conservatorem iactat Turca.
Quantum ad concilium attinet, utinam illud turbasset
r[egia] m[aiestas] et in fumum redegisset.
Quod autem ad apertionem novi belli attinet, note sunt artes
Cesaris, qui tempore pacis Germanum militem ad regem Angliae
ire sinebat occlusis interim itineribus, quibus posset in
Galliam ire. Quare Mirandulam obsedit, que a multis annis
regia est, quare quadringentos pedites ad illam ire
contendentes per ducatum Mediolanensem tamquam per amicum
solum ad unum usque occidit. Sunt infinite alie causse,
quarum aliquot in novissimis comitiis legatis obtuli
legendas, quas etiam puto te vidisse vel a Tigurinis legatis
esse edoctum. Quod autem scribis Pagos aliquot habuisse
legatum apud Cesarem Auguste, vix possum credere, cum d.
Marrliacus, qui tunc legatione regia apud Cesarem
fungebatur, vir certe bonus et pius, nihil scripserit. Sed
quod consenserint ad concilium mittere et ratum habere
promiserint, quicquid illic statueretur, illud facile credo,
ut certe est verissimum. Tamen mea audita propositione
dissimulaverunt, quod in mandatis habebant et ad superiores
iterum referre voluerunt. Videbimus, quid fiet in proximis
negociis, in quibus meo non deero officio; nam Cesar, ut
prudenter scribis, nihil magis tentat quam dissidium inter
Helvetios seminare, inter vos et Pagos; existimat enim
multum talem valere discordiam et sibi maxime profuturam ad
impediendam militum Helveticorum in Galliam profectionem. De
quo tuo consilio ad r[egiam] m[aiestatem]
scribam diligenter agoque gratias, quod reipublicae et
libertatis Gallicae talem curam habeas quodque me tam
prudenter et anxie admonueris, oroque, ut, quod cepisti,
idem facere pergas; possum enim nunc satis bene tuas legere
literas, quamvis prima fronte fuerit utcunque difficile,
sensum  tamen poteram facile assequi, et certe multo melius
scribis quam doctissimus ac eruditissimus vir Symon Gryneus,
quem libenter ut preceptorem et agnosco et veneror etc.
tamen apud illum te vidisse non memini, et fortasse, quem
vidisti, Morellus fuit; nam in aedibus illius nunquam
habitavi; tamen tam benevole me amavit, ut etiam in morte de
me mentionem fecerit, qui tunc eram in comitiis
Ratisponensibus apud principes electores principes et status
imperii regius legatus. Absentem tamen te semper amavi et
optavi multoties salutare. At, quod ante factum non est,
posthac deo volente fiet. Vale et me tuis precibus et
ecclesiae tuae commendatum habe. Ex Soldoro  14. octobris
1551.
Tuus ex animo Maurilius Musaeus.
Doctissimo ac eruditissimo viro d. Henricho Bullingero,
Tigurino ecclesiaste, amico charissimo.
                                         Tiguri.
