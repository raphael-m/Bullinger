<nr>[24189]</nr>
<ae>Matthias Erb an Bullinger</ae>
<od>Reichenweier, 17. September 1554.</od>
<vo>Zürich StA, E II 361, 185. / Orig.(Aut.)</vo>
Gratia Christi tecum. Fabritius vester erit loco vivae
epistolę, ne sit necessum nostra exarare omnia calamo,
doctissime pariter et frater charissime in domino.
Significabit, ni fallor, et visa et audita. Mea valetudo
mediocris est, simulac a paroxysmo et tumore singulari
numinis benefitio liberatus, vivum hoc cadaver, quod altero
propemodum pede in cymba steterat Charonitis, circumfero.
Prodeo in publicum, sed non longius more callipedis meo
scipioni aut bacillo innixus; non enim satis firmus sum, et
nisi dominus robur presso etiamnum senectute contulerit,
ignoro, quid deinceps profuturus sim ecclesie dei. Fiat
domini voluntas, cuius nutu et vivo et morior, quem et oro
indesinenter, velit  meliorem, magis pium et hominem sedati
ingenii minimeque rixosum, qui vita et moribus doctrinę
Christi respondeat, mihi surrogare. Mallem ego meam operam
ecclesiolę alicui, quę in agro est, ac reliquum vitae
impendere. Princeps superiori heptomada hac transiens
ducatum petit. Non vidi illum. Providebit aliquamdiu
absentis cognati locum, qui longam instituit profectionem.
Nostra negligitur ecclesia absentibus quibusdam proceribus,
respublica perditur luxu rerumque omnium immodestia, impune
peccatur, dumque nos ad ranzim clamamus, contemnunt
ministerium et putant esse deliria, quę pro rostris
dicimus. Nunquam potuimus a nostro impetrare leges
sumptuarias; in nuptiis, dedicationibus, ut vocant,
sodalitiis ac conventibus, ne dicam de sumptuoso cultu, et
quo magis vigemus verbo dei, hoc minus faciunt. Viderint
illi. Scripsi tibi nuper, si recte memini, rogans, ut
contiones Germanicas ecclesię vestrae dictas ac divisim
in
plures chartulas trransscriptas per typographum in unum
librum excuderetis idque, ut vocant, in forma quartę.
Erunt nimirum venales ac a multis distrahentur. Hisce vale
et nos vestris sanctis praecibus vestrę et ecclesię et
fratribus commendabis, ne in tanta rerum omnium malignitate
insidiis Satanę circumventi deiiciamur animum, quod
absit,
despondentes. Salutant et te et tuam familiam cum symystis
omnibus nostri, inprimis Regius ille, item d. Pellicanum,
qui non minus atque ego Macrobius est, d. Gvaltherum, d.
Bibliandrum cum reliquis. Dominus te servet quam diutissime,
quo et scribendo et docendo ad propagandam dei gloriam et
filii eius Iesu Christi sufficere possis. Iterum vale.
Richenvillę  17. die septembris 1554.
Senex Erbius.
Ornatissimo viro pietate ac doctrina d. Henrycho Bullingero,
antistiti praeclaro inclyte urbis Tigurinę, fratri in
Christo observandissimo etc.
