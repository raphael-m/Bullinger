<nr>[19057]</nr>
<ae>Sebastian Schertlin an Bullinger</ae>
<od>Basel, 12. März 1549</od>
<vo>Autograph: Zürich StA, E II 335, 2131</vo>
<dr> </dr>
<re> </re>
<tx>
S. Günstiger, lieber her Bullinger, innsonders hochvertrawter, ich hab ewer
schriben sampt inngelegtem unsers bekanten freunds zettelin wol empfangen, unnd
ist nit one, das sich mein sach etwas uf disem nechst vergangnen tag gebessert;
das hat gethon, das sich der konig mein also häfftig annimpt unnd es im ewigen
friden begriffenn, ir ma[ajesta]t diener in der Eidgnosschafft handlen und
wandlen sollem mögen, unnd thut auch wol, das mich die evangelischen Ort wol
fovieren, welchs mir umb sie zu verdienen statt. Got verlaßt die seinen nit.
Ich verhoff auch, min sach sol der beiwonung halb gantz gut werden, wann der
punt (als ich zu got verhoff) ergentzt wirdet; der almechtig got verleiche sein
gnad.
^$Es ist etlichen grossen hansen zu Straßburg einkomen, dess keisers sach sol
seer übel ston; das hat man von inen ad partem vernomen, aber noch nit versteen
künden gruntlich, ob es seines libs oder andrer sachen halb ist; ich wils aber
bald erfaren. Es seind eben nobis contrarii ut Sturmius et ceteri, und mit disen
worten: "Ist es war, so würts uns übel gon." So stat es daselbst übel; das
Interim ist angerichtet, Bucerus und ander hinwegk; aber der gemein man ist seer
schwirig.
^$Es sol ein obrister genant Bernhart von Schaumburg und Schwickhart von
Sickingen iren musterplatz ein halb meil bei Kilmar habenn mit reutern und
knechten, und etlich ander des keisers obriste seind all an hof ins Niderland
beschribenn. Doch sol es nit vor Pfingsten angeen Ein vertrauter man hat die
achtbrief wider Mulhausen, Basel, Zürich und Schaffhusen gesechen; die sollen,
von wegen das man nit well wie ander reichstett steur und schatzung geben etc.
Aber ich schickt hin unnd will alle ding gruntlich erfaren und euchs nit
verhaltenn. Der printz uß Hispania ist zu Heidelberg. Der almechtig well unns
in seiner hut und schirm erhalten.
^$Datum Basel, den 12. Marcij anno 1549.
</tx>
<un>E[wer] williger S. Schwertlin, ritter subscripsit.</un>
<lz>[Adresse:] Dem würdigen und wolgelerten hern meister Henrichen Bullinger,
pfarhern zuͦ Zürich etc. meinem günstigen hern, zu hannden.</lz>
