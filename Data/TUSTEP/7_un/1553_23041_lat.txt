<nr>[23041]</nr>
<ae>Wigand Happel an Bullinger</ae>
. . . . . . . . , 29. März 1553.
<vo>Zürich StA, E II 356, 954.</vo>
Quod rarius ad me literis dederit humanitas tua longe
humanissima, vir doctissime, id quidem excusatione nulla
apud me eget, et quod ego sim paulo indignior, quam cuius
causa vel tantillum sumat ad scribendum ocii vir tanta
pietate, eruditione, eloquentia, gravitate et candore
clarus, et quod certo exploratum habeo promptitudini tuae
quantumvis indefessę vix tamen satis suppetere temporis
ad
graviora exequenda negotia, quibus et sponte tua et officii
ratione publici ac divini distringeris. Sed eiusmodi ingenio
praedita est illa tua illustris humanitas, ut, quo plus
facit ad proximi et ecclesiae aedificationem et salutem, hoc
minus a se praestitum semper existimet, non secus ac quidam
eruditi modestique viri, qui, quanto sunt peritiores et
perspicatiores, tanto magis suam imperitatem et caliginam
accusant ac se agnoscere fatentur pro sua scilicet praeclara
animi modestia et humilitate religiosa. Laudo itaque et hanc
eximiam virtutem tuam et excusationem tuam neglecti, imo
potius abunde praestiti officii non tam meis in te meritis,
quae nulla sunt, quam tuae benevolentiori acceptam refero
totam humanitati et plane exopto plurimos alios professione
theologos ea quoque in parte tui similes reperiri, qui
fratrum infirmitatem ęque ac tu suis suffulciant humeris
ac virtute potius quam superbo fastidio et morositate
contumeliosa penitus prosternant pedibusque (ut sic dicam)
proterant.     Sed de his plura scribere supersedeo, ne tibi
assentari aliosve arrodere videar. De Theobaldo autem si qua
forte fama apud vos percrebuit, quod in gratiam principis
nostri illustrissimi redierit ac publice profiteatur
doctrinam, quam nec cum Lutheranis aut Zvinglianis aut etiam
papistis habet communem, liceat obiter mihi perscribere, ut
res habeat. Postquam officii sui repulsam et a papistis, ad
quos <gr>apoVatikws</gr> defecerat, ignominiosam retulit et
principem nostrum liberatum cognovit, quem hypocrisi et
nescio quibus non technis fanaticis ita a se olim inescatum
ac delibatum sciebat, ut quidvis impetraret, et iisdem
praestigiis se ipsum reconciliare sibi posse confisus est.
Dedit ad optimum principem literas, quibus petiit tuto sibi
fieri potestatem conveniendi eius una transmisso libello suo
de fide sola non iustificante. Quo accepto nuncio princeps
illustrissimus lectoque libello statim eum suo marte et
scripto confutavit et hanc confutationem a se scriptam
remisit Theobaldo simul facta ei potestate liberrimi aditus,
qua fretus Theobaldus nec absterritus contraria principis in
religione sententia advolavit adque genus principis
provolutus rogavit recipi in gratiam. Ibi princeps inter
alia, uti placeret, quam ipsi transmisisset confutationem,
interroagvit, ad quam questionem subridens Theobaldus
respondit clementiam eius non esse autorem, sed. m Adamum
(qui summus ecclesiarum est visitator seu episcopus in
Hessia. Quo responso commotus princeps: "Agnosco", inquit,
"veterem tuam arrogantiam", et accersitis testibus mendacii
et iniuriae convicit impudentem asinum. Dein subiecit:
"Video nemini te quicquam tribuere ac solo spiritu tuo niti
te et insolescere ac ferocire." An ignoraret, quod
Ingolstadii per eundem spiritum certissimam ipsi omnibusque
confoederatis fecisset spem etiam pro concione publica
capiendi Caesaris et hostium trucidandorum ac videret
contrarium evenisse. Ad quae Theobaldus non se tum temporis
vero illustratum et conversum fuisse spiritus lumine
quemadmodum nunc diis gratia. Ubi princeps
: "Quid audio", inquit, "sed et per hunc spiritum tuum
novum vaticinatus es et publice professus me nunquam
obtenturum esse e custodia liberationem nisi Lutheranis
omnibus ad tuam fidem conversis et ministris omnibus
evangelii Germania expulsis. At vides nos gratia divina esse
liberatos vigereque passim ut antea evangelii veram
praedicationem. An nondum etiam hinc agnoscis perspicisque
et huius novi tui spiritus vanitatem?" Quo sua confusione
dissimulata Theobaldus divertit ad adulationis asylum ac
respondit oportuisse principis clementiam singulariter et
divinitus esse conversam, alioquin nunquam impetraturum
fuisse liberationem. His aliis ultro citroque dictis tandem
princeps:
"Video", inquit, "abunde satis, qua percussus sis tute a deo
caecitatis vanitatisque virga; tamen, ne quicquam in te
iniuriae et praeiudicii meosque theologos insimulare queas,
ex abundanti te transmittam ad d. Philippum, Brentium,
Schnepfium et ad Tygurinos theologos, quibus si approbabis
causam tuam, acquievero; sin minus, videro tum, quid
consilii de te capiam", donatoque et equo et 20 daleris et
datis duobus equitibus et custodibus Theobaldum ablegavit
hoc prius ei inculcato, videret, quid ageret; siquidem enim
ad suam, ipsius inquam principis, confutationem laicam
obmutesceret, decuplo magis mutum fore ad doctorum talium
argumenta plura contraria. Haec tibi, vir omnium optime,
significare volui, ut, si ad vos veniat, noritis, quibus
modis excipiendus sit hospes adeo vanus et levis et
impudens. Ad filium Cholini quod attinet, erit mihi curae,
ut sentiat commendationem vestram non mediocri sibi fuisse
emolumento et ut sufficiant ei ad res necessarias 40
floreni, quibus sumptibus commode satis hic vivitur, nisi
splendidiori vestitui, compotationibus non raris et emptioni
nitidorum librorum (ut solent plerique) indulgere quis
velit. Comparari enim mensa, habitatio, lectisternia satis
commoda possint 30 florenis nostratibus, et qui non
sufficerent reliqui 10 ad ceteras res necessarias,
praesertim ei, qui pluribus vestibus et libris non egeat?
Scilicet, qui patrocinium captant et quaerunt suae apud nos
profusionis vel invidiae, ii apud suos charitatem annonę
et negligentiam vel imperitiam professorum solent
praetendere. Domino Hiperio per ocium exhibebo tuum ad me
scriptum, ut inde intelligat, quanti facias eum, nec dubites
plurimi et te ab eo fieri; sępe enim tui et reliquorum
Tygurinorum tui similium fecit mentionem honestissimam, et
vidi meis oculis, quod suo in musaeo cooperti suis
obversentur oculis tui in sacras literas commentarii. Sed ut
certius perspicias, qua sit erga vos voluntate, perficiam
hanc detegat suis ad vos literis. Literae autem tuae ad
illustrissimum principem datae bona fide sunt traditae, quod
hinc collige, quod Hyperius dixit Colino sibi missum per
principis ministrum parvum libellum, quem d. Bullingerus
transmisisset principi inclusum literis eumque a se lectum
statim redditum. Remisit mihi d. Pellicanus institutiones
meas Hebraicas et obscure significavit, si politius et
extricatius forent descriptae, adduci facile posse
Froschoverum ad earum impressionem. Cuius rei si forem paulo
certior, quam primum describere eas vellem, ut se inde
explicare et expedire posset, dum imprimeret, multo
facilius, aut certe me ipsum exhiberem correctorem
praesentem, partim quo excuderetur emendatius, partim ut
daretur occasio conversandi vobiscum unum vel alterum
mensem, dum datur per viduatum. Nam hac de causa eas excudi
praecipue cupio, ut isthinc coniecturam faciant aliqui apud
nos invidi de quantulacunque eius lingę cognitione mea,
cuius sint licet expertes et imperiti prorsus, tamen
traductam apud principem ceu non magni momenti vellent ac me
eius professione spoliatum. Scilicet quod assentari non
didicerim vel affinitate iungi detrectem, ut fit, et scio,
nisi autoritate Buzeri piae memoriae niterer, a quo neminem
imperitum sibi commendatum esse princeps asseveravit, in
discrimine versari me certissimo repulsae. Nam paucitatem
auditorum insinuarunt principi ceu argumentum imperitiae
meae, quantumvis conscii aliarum causarum, ut sunt, quod
studiosi obruuntur aliis pluribus, quam par sit vel etiam
utile, audiendis lectionibus artistarum, item quod fit nulla
libera potestas me potius quam artium audire professorem,
quod testimonia auditorum artium, non sacrae lingę
exigantur, quod in artibus solum, non praeceptionibus
Hebraicis examinentur, summa quod videant studiosi vel ab
ipsis professoribus opprimi quasi et impediri linguae
sanctae studium; taceo, quod novum non sit auditorum copia
destitui Hebreos professores, ut testantur omnium scholarum
exempla. Quam ob rem proximis tuis literis obiter Buzeri
commendationem tua quoque autoritate principi stabilias,
oro, et insinues, mihi ut destinentur auditores ex
stipendiatis aptiores, permissa eis facultate negligendi
interim artem ad ministerium verbi quae non sit tanti
praesidii ut mathematicam etc. Praeterea consulas ei, ne
patiatur liberum esse stipendiatis suis, ut, cui libet,
animum applicent facultati, uti iuris consulti vellent causa
implendi sui auditorii, sed omnes astringat theologię
studio, qui spiritualibus sustentantur bonis; sic enim
futurm, ut non tot ineptos stipites pro ministris verbi
ferre cogatur, uti sunt, quod dolendum, plurimi, praesertim
cum ex reliqua studiorum turba sat magna emergat copia iuri
navantium operam, et ut maxime 50 vel sexaginta, qui hic
aluntur quotannis stipendiati, pariter omnes evadant in
commodos concionatores, quod omnium contingit minime, vix
tamen sufficiant vel tertiae ditionis Hessiacae parti, immo
ne quidem ducenti, si enutrirentur et titulo satisfacerent
suo, uti puto.
Quintuplo enim amplius maiorem, nisi fallor, existimo turbam
subditorum principi landgravio, quam sit subiectorum ditioni
Tygurinae. His bene vale, vir clarissime, et me tibi
bonisque omnibus habeto quam commendatissimum ac saluta d.
Bibliandrum, Gesnerum, Ammianum et caeteros omnes. Datae
29. martii anno 53.
Tuae dignitati longe omnium addictissimus
Wigand[us] Happ[elius].
Clarissimo viro domino Heinricho Bullingero, ecclesiae
Tygurinae in ministerio verbi dei longe dignissimo
antistiti, domino suo modis omnibus reverendo.
Zurich.
