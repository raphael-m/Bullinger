<nr>[18248]</nr>
<ae>Balthasar Altieri an Bullinger</ae>
<od>Venedig, 3. Oktober 1548</od>
<vo>Autograph: Zürich StA, E II 365, 459</vo>
<dr> </dr>
<re> </re>
<tx>
Salutem in domino. Etsi tam diu nihil ad te scripserim, tamen noli putare ex ea
benevolentia, qua mutuo in Christo diligimur, neque ex illa observantia, qua te
plurimum revereri solebam, quicquam decessisse. Non enim id a me actum est ulla
negligentia, qui nihil magis optare potuissem quam literis colloqui tecum,
pręsertim his miseris temporibus, in hac hominum improbitate atque perfidia,
a quo et consolationem capere et multa discere mihi licuisset, quę ad summam
pietatem pertinerent. Sed cum papistę ita me hucusque vexarint ac indies
acerbius tirqueant, ut nullum mihi pene ocium relinquatur nedum scribendi, sed
ne cogitandi quidem, accessit et huius domini oratoris Anglię infensus erga
me animus evangelii causa, qui pati non vult subministrari aliquid piis
persecutione quassatis neque illos recipi in hoc asylum, id est in hanc domum
regiam, singulare totius Italię perfugium, ne nomen ipsius male audiat apud
cęteros, immo minitatus est extra domum se me eiecturum, sit ita
perseverarim, id quod eligere malim quam Christi membris sic oppressis ullo
pacto deesse. Est et aliud longe gravius, quod proxime nunciatum est regem
nostrum diem suum obiisse, ita quod neque hic neque in Anglia tuti essemus ab
impiorum immanitate; nam illic omnia verendum esset, ne in pristinum statim
illico redigerentur. Sed spero falsum fore, quod rumor quidam ad nos attulit
pene incertus. Hęc igitur cogunt me, humanissime Bullingere, de discessu
cogitare, ac vereor, ne me ipsum prius isthic videris, quam literas meas
pręter istas. Tu vero interim ne cesses ad nos scribere, ac simul omnes
curate, ne angulus iste, qui piis reliquus est ex cęteris omnibus, dolose
vobis eripiatur, quandoquidem mille artibus nunc utantur homines. Quod quidem
hac una re evitare potestis, si unanimes inter vos fueritis, ita deus faxit,
sicut ex literis tuis propediem spero me cognoscere posse.
Quod ut facias, te etiam atque etiam rogo, id est, ut significes quam primum et
accurate, quo in statu sint res vestrę ac sociorum.
^$Saluto dominum Pellicanum, si vivit, D. Gvaltherum et D. Conradum medicum meo
nomine. Tu vale in domino meque diligas. Quod si quidam nobiles Angli isthac
transierint, ut arbitror, commendabis ipsis meam causam, ut mihi faveant, cum in
Angliam pervenerint, et dissimula te literas meas accepisse.
^$Datum Venetiis V. nonas Octobris 1548.
<un>Tui observantissimus Balthasar Alterius
</un>
<lz>[Adresse:] Summa pietate et eruditione ornatissimo domino Henryco Bulingero, Tygurensi ministro, domino ac fratri semper colendo. Tygurum.</lz>
