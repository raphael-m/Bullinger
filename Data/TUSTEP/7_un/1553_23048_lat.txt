<nr>[23048]</nr>
<ae>Philipp Gallicius an Bullinger</ae>
<od>Chur, 10. April 1553.</od>
ZÃ¼rich StA, E II 365, 125f.
Gr. I,  S. 293f.
S.  Quod iam diu nihil scripserimus ad te, causa est, quod
patri Comandro plurimus fuit labor saepius concionando; ego
enim tribus fere hebdomadibus febre et pleurisi non leviter
sum afflictus, unde illi tot labores. Sed et tibi satis
novimus fuisse multa agenda tempore isto. Nunc per dei
gratiam revalui, etiamsi nondum validus sim, concionari
tamen possum et, quae sint officii mei, satis exequi.
Gratiae deo, qui me liberis meis donavit; utinam utilis sim
et aliis! Nova apud nos feruntur prorsus nulla, adeo ut
miremur omnia tam tacita esse tranquillaque, nisi hoc, quod
iam saepius audimus: principes Germaniae necnon et
Ferdinandum, Romanum regem, ducemque Bavariae congregatos
unanimiter petere a Caesare Carolo, ut concilium fieri
concedat in Germania a Germanis exclusis Italis et Hispanis
sacrificulis, ut omnes Hispanos et exteros milites tollat ex
Germania, ut Svevicum illud foedus restituat. Quid ille
responderit, nondum audivimus. Quidam dicunt illum omnia
eorum arbitrio permisisse, ipsum vero Hispaniam repetere;
non desunt, qui affirment mortem tandem illum obiisse.
Ingadini mei mercatores, qui ex Italia redeunt, dicunt
Mediolani se vidisse tabulam quandam pasquillianam, in qua
Ferdinandus, Romanus rex, equo insidat macilento et
strigoso, mendico similem; imperatorem vehi cancro
retrogrado; regem Gallorum superbientem equo feroci ferri
citra frenum; Venetos arrectis auribus astare et finem
expectare: Turcam hos omnes intuentem risu diffluere. Haec
volui scribere, ne queri possis me nihil scribere. Sed hoc
accipe: venit huc ad nos pauculos ante dies vestras quidam
frater concionator, d. Ioachimus Gachlinger; eum nos
simplici animo misimus ad ecclesiam quandam tentandi gratia,
qualis esset et quomodo se gereret. Ecclesiae illi placet;
nobis tamen suspecta facta est res ipsius tantum ex eo, quod
nihil unquam ad nos scripserit, ut ei mandaveramus et ipse
promiserat, nec venerit ad nos, etiam cum esset hic in
oppido. Tu igitur pro tua fide et cura, quam habes pro
ecclesiis Christi nobisque, scribe ad nos, qualis sit vir et
quam integre se gesserit apud vos. Placita nostra mittemus
octiduo, quum cerciorem habuerimus nuncium.  Salutat te
plurimum pater Comander, Heimius, qui iam plene revaluit, et
alii, quos nosti. Vale in domino Iesu, virorum colendissime,
nosque redamare non desine. Datum Curiae,
d[i]e decima ap[r]ilis anni 1553.
Tuae integritatis totus Philippus Gallicius.
Vere magno viro d. Heinricho Bullingero, domino suo
colendissimo.      Tiguri.
