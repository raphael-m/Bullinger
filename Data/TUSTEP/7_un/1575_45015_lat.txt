<nr>[45015]</nr>
<ae>Johann Konrad Ulmer an Bullinger.</ae>
<od>(Schaffhausen), 21. März 1575.</od>
<vo>Zürich StA, E II 377, 2649. / Orig.(Aut.)</vo>
S. D.   Cum forte fortuna in hunc tabellionem inciderem,
clarissime vir et pater in Christo colendissime, volui
saltem uno atque altero verbo tibi et symmystis dicere
salutem, licet tabellarius, quem dixi, admodum festinaret.
Accepi Apologiam vestram,*  (*a.R.: HBB ... I 587 - 588.)
Germanice a te et Latine a domino Simlero, et gratias quam
potui maximas pro hoc munere mihi gratissimo utrique egi per
literas ad filium tuum d. Henricum 10. huius mensis datas.
In iis et solicitudinem meam ingentem pro valetudine tua
ostendi, qua ne nunc quidem liberatus per omnia sum, licet
audiam aliquanto te nunc quam tum temporis melius habere,
deum per Christum Iesum cum fratribus et amicis incessanter
summis gemitibus invocans, ut diutius, si ipsius voluntati
visum fuerit, te nobis et imprimis ecclesiae suae incolumem
conservetque vitamque proroget. Accepi tandem Basilaea
exempla Theodoreti nostri et significandae saltem animi mei
voluntatis gratia in te et clarissimos doctissimosque viros
mitto quatuor, quae meo nomine iis, quibus pertinent, ut
distribuas, oro. Composueram duplicem etiam indicem in
dialogos, quem a me petierat typographus; at angustia
temporis exclusus hoc tempore apprimere libro non potuit
promittens se appressurum, si quaedam exempla post nundinas
superfuerint aut de novo iterum liber excudendus videatur.
Vos singulos reverenter oro, ut tenui hoc meo munusculo
satisfieri vobis patiamini, interimque summa mea vobis
officia defero. Plura propter nuncii festinationem addere
non possum. Quare domino te tuosque commendo rogans, ut
omnes collegas tuos meo et fratrum nomine reverenter et
amanter salutare digneris.
Vale.
Datum raptim  21. martii 1575.
Tuae humanitatis studiosissimus Iohannes Conradus Ulmerus.
Clarissimo viro atque eximio Iesu Christo servo domino
Heinrycho Bullingero seniori, ecclesiae Tigurinae antistiti
fidelissimo, domino et patri suo in Christo colendissimo.
