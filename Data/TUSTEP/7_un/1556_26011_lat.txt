<nr>[26011]</nr>
<ae>Johannes Calvin an Bullinger</ae>
<od>Genf, 23. Januar 1556</od>
<vo>Autograph: Zürich StA, E II 368, 25.(Siegel...)</vo>
<dr>Ep. Calv. 2379 (XVI, 10f)<dr>
<re> </re>
<tx>S. Scripi pridem nostros in foedere renovando veteri forma
contentos fuisse, verum quia aliter Bernatibus placebat, sibi
fuisse moderatos. Huc tandem ventum est ut in pręcipuo etiam
capite, quod Bernates maxime urgebant, nostri cedere maluerint
quam pertinacię culpam sustinere. Hoc concesso speravimus illos
mitigatum iri, ut de reliquis non ita molesti forent. Quando
hęc opinio fefellit, nostri fidem clarissimi senatus vestri
implorant, ut amica deprecatione ad ęquitatem flectantur
Bernates. Atque hinc vides quam vere tibi asseruerim, non esse
timendum, ne quod turbulentum consilium nostri captarent, ut
suspicio Bernę iniecta fuit, vel saltem iactatus rumor. Sed
nuncium, qui vivę epistolę partibus optime fungetur, longiore
scripto onerare supervacuum foret. Abs te privatim nihil
postulo, nisi ut tuos amicos, qui satis, ut confido, iam
voluntarii sunt, tua authoritate confirmes.
^$De Westphali refutatione cuius ad te exemplar mitto, quid
sentias ipse, et quale sit aliorum istic iudicium, avide scire
expeto. Paulo vehementiorem me fuisse video, quam in animo
fuerat. Sed nescio quomodo inter dictandum mihi elapsus sum. Si
non placuerit liber, testari saltem licebit, non fuisse a me
scriptum. Sed absque ioco, ita fore tibi et reliquis fratribus
gratum spero, ut excusatio quęrenda non sit. Libere tamen
quidquid visum fuerit proferes. Forte etiam aliquid abs te
editum erit, quod possit censurę esse loco: quia inde quęnam
tibi probata fuerit ratio, certo patebit. Unum video, me sic
provocasse eorum odia, qui hactenus fuerunt vobis infensi, ut
bello quod mecum gerent, partę sint vobis inducię. Dominus
ergo mihi ad sustinendam hanc molem animos et vires addat. Vale,
ornatissime vir, et frater mihi in Domino plurimum colende.
Salutant te collegę mei. Vicissim tuos meo nomine saluta.
Dominus te conservet, regat et benedicat perpetuo cum uxore et
familia.
<odtx>Genevę 23. Ianuarii 1556.</odtx>
<lz>[Adresse ...]: Clarissimo viro et fideli Christi ministro D.
Henricho Bullingero ecclesię Tigurinę pastori, symmystę
plurimum mihi observando.</lz>
