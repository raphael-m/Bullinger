<nr>[20087]</nr>
<ae>Oswald Myconius an Bullinger</ae>
<od>Basel, 12. April 1550.</od>
<vo>Zürich StA, E II 336a, 311. / Orig.(Aut.)</vo>
S. Accepi ultimas tuas, quibus me consolaris, pro qua re
maximas ago tibi
gratias; sic enim opus habui; devexor[di-?] enim vehementer,
expecto, quando dominus
sit facturus finem. Legi tertiam tuam Decadem ad finem,
deveni usque ad sermonem
de poenitentia et hunc paulo post absolvam. Miror divitias
tuas, quas collegisti
ex scripturis dei ita feliciter et tam apte disposuisti et
tam copiose
proposuisti; expecto, quę reliqua sunt in Decade 4;
dominus et hic adesse tibi
dignetur; arbitror enim non futura minus felicia ac pia quam
priora.
Nova habes nimirum ex Francfordia multa; sed quę
sequuntur, ad senatum
nostrum sunt perscripta. Cęsar valet ut nunquam antea,
exit deambulatum bis
aut ter per septimanam; comitia instituit vel Ratisponam vel
Nurenbergam vel
Augustam; post consultationem placuit prę cęteris
Augusta. Misit ergo magnum
quendam Antverpiam, si recte memini, qui curet imprimi
literas ad status
Germanię, quę denuncient comitia ad kalendas iulias.
Scripsit ad novum papam
pro concilio celebrando in Germania, locum constituit Metim.
Adnuit papa ac
promisit se obtemperaturum per omnia ac deficiens a Gallo
totus est
Cęsarianus. Rex quidam Aphricanus exul factus ad
Cęsarem clamat pro auxilio. Hactenus de his.
Casu hodie accepi conciones Gvaltheri contra antichristum
versas esse Italice et
hic impressas, ut mittantur in Italiam, proditorem quendam
rem indicasse
magistratui atque hodie de hoc consultatum; quid vero
statutum, adhuc nescio.<fn>Siehe dazu <a>Gilly, Spanien</a> 339.</fn>
Ita vellent etiam Itali a suis cognosci antichristum, atque
id non potest non
summe placere mihi. Invocemus dominum, ut aliquando doceat
mundum, quod ipse sit
Christus filius dei viventis. Vale cum tuis et fratribus, in
primis cum
Gvalthero et Othone, in domino. Basileę raptim  12.
aprilis anno 1550.
T[uus]
Os[valdus] Myc[onius].
D. Heinricho Bullingero doctissimo, in domino suo.
