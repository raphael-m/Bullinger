<nr>[30245]</nr>
<ae>Bullinger an Hans Rudolf Bullinger</ae>
[Zürich, nach 1560, vielleicht 1565 oder später].
<vo>Zürich ZB, Ms
F 37, 235. / Orig.(Aut.)
Fürgeliepter sun, ich bin nitt fast starck; dorumb acht nitt, das ich kurtz schriben, hab ouch wenig zyts.
Die ellend handlung, die du mir fürgehallten und begärt, ich sölle dir radten, wie sich die anklagt und verschreigt person hallten sölle, ist mir zwaren schwerr und leyd und dermassen gestalltet, das ich imm zuͦ schlecht darinn zuͦ radten.
Dann söllte ich im radten, das er näbent sich träte, blibe die schand uff imm ligen, käme von sinem stand, wyste wyb und kind in schand und ellend.
Da
möchte er hernach oder jetzt lüth finden, die sagen möchtend.
"Were die sach fürkummen, hätte man wol darinn scheiden mögen, alls die an ir selbs nitt so groß", und was man dann yelemalen redt.
Söllte ich imm dann raadten, das er sich fry stallte, der klag erwartete und sich zuͦ verantworten ruste etc.
sich aber in der handlung me finden wurde, dann er sich vilicht versicht, und imm dann geradten söllte zur gefängnus und noch beschwerlicherem, alls zwaren die artickel nitt gering, so hätte ich
imm übel geradten, und wurde man sagen, er hätte böse radtgäben gehept.
Diewyl dann die sach also an ir gestaltet, so kan ich nüt radten; dann das zeig ich imm an: er weist am allerbesten, ob er schuldig ist oder nitt; er weist wol, das sich ein böse sach nitt allwägen mitt starcken lougnen last verstrychen, das ouch gott söliche böse ding ungestrafft nitt last fürgan etc.
Weist er sich nun unschuldig, wirt er die schand uff imm nitt ligen lassen etc.
weist er sich dann schuldig, so kan er selbs
wol gedäncken, was daruff volget; dorumb er imm selbs den besten radt gäben kan.
Gott erbarme sich sin und gäb imm trost und wägwysung sampt der besserung in sinem lyden.
Gott behüt uns vor allem bösen. Amen.
[Datum, Unterschrift u.
Adresse fehlen.]
