<nr>[19138]</nr>
<ae>Richard Hilles an Bullinger</ae>
<od>London, 4. Juni 1549</od>
<vo>Autograph: Zürich StA, E II 343a, 418</vo>
<dr>Zur. lett. III, S. 265ff. / Ep. Tig. III, S. 174f.</dr>
<re> </re>
<tx>
LAUS DEO! Londini 4. die Iunii anno domini 1549.
^$S.D. plurimum!
Miraris (sicuti ad me scribis in proximis tuis ad me literis, 24. Martii datis)
me mihi temperare posse, quominus tibi scripserim ab eo die quo reliqui
Germaniam, maxime cum ad me literas dederis nunc alteras. At si sarsero (inquis)
quod hactenus cessatum est, excusationem quamlibet recipis: sin secus, ne
ingeniosa quidem apud te valebit, etc. Respondeo, mi domine et amice
observandissime, me ideo ad te toto hoc tempore non scripsisse, quia vix habui
otium, pos[t] quam huc veni, ea perficere et scribere que necessitas postulabat
ut peragerem. Germania enim non admodum mihi conveniebat: nam aer mee
complexioni contrarius, immo inimicissimus fuit; dieta et vinum illius regionis
non multo plus mecum conveniebant, maxime autem in hyeme hypocausta; ita ut
nunc, pos[t]quam Angliam ingressus sum, maxime autem a mense Februario, mihi
videntur meas esse exhaustas vires, virtutem pene nullam reliquam esse.
Propterea dehinc (nisi Deus mihi valetudinem sanam restituat, cujus non apparet
inditium) paucioes adhuc ad te dabo literas (maxime quia nemini fere quam ad te
soleo Latine scribere, quia mihi molestissima res est), quam hactenus per hoc
biennium feci. Neque velim ut illus egre feras, quia per dominum Joannem
Butlerum et Joannem Burcherum tam commode de statu regni Anglici, de bello
Scotico, rebusque meis cognoscere potes, quam ex mei ipsius literis.
Interim adhortationes tuas vere pias suspicor, et que ex sacris abunde in tuis
profers, tam piorum exempla quam minas Domini erga impios verbi divini
contemptores, observabo diligenter: Deumque Optimum Maximum assidue precibus
interpellabo, ne me inducat in tentationem propter peccata mea preterita
gravissima, sed me liberet ab omni malo.
^$Propter decades tuorum sermonum duas, quas puto dominus Ioannes Hoperus mihi
tuo nomine hic dabit, habeo tibi gratias permagnas. Cupio etiam vicissim tibi
aliquid boni abhinc mittere; sed raro eduntur in hac regione libri theologici
preter lingua nostra vulgari: cujus generis cum videro aliquem lectu dignum, ad
conterraneorum meorum in Germania aliquem mittam pro domino Ioanne Butlero, ut
is libelli summam tibi Latine poterit interpretari. D. Bartholomeo Trehernio tuo
nomine salutem dixi, preterea quod tu cupiebas ut illum hortarer, Domino fidelis
esse et constans in veritate ut pergat: id quod certissime facit; vir enim vere
pius est, Deumque timens. Conabatur qu[o]d potuit (erat autem ex civibus
parliamenti postremi unus) ne mixtura fieret in reformatione cene Dominice: sed
in e[jus] potestate non erat suis senibus concivibus hoc persuadere. [Id] circo,
ut D. Ioannes Butlerus tue pietati ex meis literulis amplius referre potest,
habemus communionem eucharistie uniformem per totum regnum, more autem
Nurembergentium ecclesiarumque aliquot Saxonicarum; vestros enim ritus circa
sacramentorum dispensationem nolunt adhuc admittere, neque dubito, quin dominus
M[artinus] B[ucerus] et alii docti viri ex Germania et Italia, qui hic sunt apud
reverendissimum archiepiscopum Cantuariensem ac in academiis nostre regionis
prelegunt, docent, immo suadent et persuadent non ita opus, forsan etiam decens
non esse.
Ita nostri episcopi et magistratus videntur impresens saltem bene facere, dum
propter pacem publicam conservandam et Lutheranis nullum offendiculum obiitiant,
istis vestris Germanis theologis doctissimis aurem prebeant, iudicium suum
istorum subiitiant et ita ceremonias aliquas pontifitias retineat.
^$De literis tuis 19. Novembris 1548 scriptis nihil possum responsi dare, quia in
his cupis, ut tibi, si possem, significarem, quomodo tuas literas et librum tuum
acceperit D. Cantuariensis. At mihi cum illo neque sui similibus proceribus vel
tanta authoritate preditis viris nulla est familiaritas aut conversatio, ut ego
talia scirem, ac propterea rogo, ne mali consulas, quod toto hoc anno nec
quicquam tibi de illa re significavi. Omnes symmistas tuas, precipue autem
uxorem tuam una cum tota familia tua salutare meo nomine dignaberis; uxo quoque
mea tibi tueque coniugi castissime salutem precatur plurimam. Dominus Iesus te
servet in eternum, amen.
</tx>
<un>Tuus R[icardus] H[illes].</un>
<lz>[Adresse:] Doctissimo viro domino Henrico Bullingero, amico mihi imprimis
charo. Tiguri.</lz>
