<nr>[18202]</nr>
<ae>Bullinger an Oswald Myconius</ae>
<od>Zürich, 24. August 1548</od>
<vo>Autograph: Zürich StA, E II 342, 197</vo>
<dr> </dr>
<re> </re>
<tx>
Gott mitt uns. Von Constantz hab ich hütt schryben, des datum uff gestern gäben
zuͦ den 11 vor mittag, und stadt umb die frommen lüt gefarlich und ellend;
gott erbarm sich iren und unser. Jetzund acht tag hat sich die gmeind häfftig
anheben embören und von friden sagen, ursachen: ir vil habend bißhar inngehept,
habend jetzund occasionem loquendi funden. Wie ettlich uff unsern krieg sagtend:
"Jetzt darff ein biderman ouch reden", und deren sind nitt wenig, die wider den
radt, die prediger und leer wuͤst thuͦnd. Demnach habend ettlich an den iren
und an iren guͤtern grossen schaden erlitten; wyter sind sy werbloß gelegt
und in die aberacht gethan. Item vil der redlichen sind erschlagen; item wenig
hilff ist vorhanden. Der landtvogt gstellt sich letz; die 70-rt sind widerfuͤg
und manend die knecht ab, die gern ir bests gethan. Item ettlich sind zur statt
uuß. Item sy sähend kein end irem ellend; item muͤssend sich ye länger ye
beschwerlicher versähen, sind ouch uß dem überfall ergrempt. So glichwol
ettlich Ort der eydgnossen inen gern hälffen wöltend, liegend doch die andern
imm widerspyl, und gadt nieman hin. Uß denen und derglychen ursachen ist die
gmeind in unwillen kummen und wil schlecht ein friden haben und in der gfaar
nitt mee stan etc. Dorumb habend die rädt an die eydgnossen geworben, das sy
sich Constantz annämind, damitt nitt ettwan die gmeind botten zum keyser schicke
und sich gar ergäbe. Ettlich Ort der eydgnossen habend sich zamen gethan und
denen von Constantz fry herus gesagt,
so ferr sy das Interim, bischoff und clerisey nitt annämind, ouch alle knächt
der eydgnossen uß der statt herus thuͤgind, wöllind sy sich iren nuͤt
annemmen. Zürych, Bern, Basel, Schaffhusen habend darby nitt sin wöllen, das man
inen sölichs anmuͦtete; yhene aber sind fürgefaren. Constantz hatt daruff uff
sampstag und sontag gmeindet, das Interim lassen verläsen und sich vereiniget,
interim und pfaffen anzuͦnemmen. Vil frommer lüt sind darwider xin, sed
frustra insaniente plebe. Daruff sich die eydgnossen entschlossen, inen so vil
möglich zuͦ scheiden gen dem keyser, ouch die 4 Ort, vorußgedingt das Interim
und pfaffen, darzuͦ sy nitt hälffen. Demnach ist den nachburn am See,
Überlingen, Tzell etc. gschriben von 13 Orten, der acht stille ze stan, biß
die eydgnossen antwort vom keyser habind; dann sy ouch dem keyser geschriben,
das er die eydgnossen alls underhändler zuͦlassen wölle. Darzwüschen stand die
armen lüt in gfaar und angst, eins teyls besorgende einen überfaal, anders teyls
besorgende der unruͤwigen burgern uffruͦr. Die eydgnossen sind meerteyls
darus durch abmanung herus bracht, noch sind überig ettlich miner herren lüt und
lantsknächt. Der antwort vom keyser wartet man; die sol har kummen und daruff
min herren grad ein tag von nüwen beschriben, er sage glich zuͦ oder schlahe
es ab die audientz.
Gott ist trüwlich zuͦ bitten, das er sich der frommen lüt annäme und sin kilch
behuͤte und beschirme. Quid credas oro facturos Septem illas Dynastias, si
Caesar perrexerit Basileae interim et episcopum cum clericis obtrudere velle?
Mirum ergo est vivere inter nostros et vestros, qui tantum non omnem spem in
carnem illam defigunt, cum ne sibi quidem ipsis sufficiant tuendis, non dico iam
aliis defensandis. Optimum ergo foret in deum figere omnem fiduciam et propter
istos homines in religionis negotio nihil dissimulare, sed constanter pergere.
Non difficile est deo in pauccis ut in multis salutem praestare. Pauci fuerunt
Constantienses, negligentissime gesserunt rem; attamen deus mirabiliter ipsos
defendit, et quamvis plures desiderati fuerint ex civibus quam centum, caesi
tamen sunt Hispanorum, sicut modo rectius intelligunt et ex signis colligunt,
plusquam 400. Interierunt aliquot in incendio, aliquot istorum in Rheno, atque
utinam constantes perstitissent, profecto non defuisset ipsis dominus. Oremus
pro eis et pro nobis ipsis.
^$Hüt kumpt mir schriben von Ulm, das der keyser da yngeritten 14. Augusti. 15.
hat imm der b[ischoff]von Arras die ersten mäß (prophanato templo Virginis)
gesungen; den predigern hat man verbotten zuͦ predigen, ja inen angemuͦtet,
das Interim zuͦ schweren by gott und allen heiligen. Und alls sy den 16.
Augusti constanter abgeschlagen, hat der k[eyser] die prediger vahen lassen,
doch bald all wider uuß gelassen, ußgenommen sol er D. Martinum Frechtum
behallten haben, und sol man sorgen, er werde inn nitt bald ledig lassen. Gott
erbarmm sich sin und stercke inn wider den tyrannen. Darnach hatt er den radt,
desse täglich 70 gewesen, abgesetzt, das regiment gar geendert wie zuͦ
Augspurg, hatt inen 30 olygarchas uff den halls gesetzt, deren 20 von
geschlächten, 10 von der gmeind sind. Den Nitthart, den grossen bäpstler, hat er
zuͦ sinem statthalter gesetzt. Ist das nitt bevogtet? Sähend, wie es gadt. Die
Stett habend nuͤt umb gotts willen lyden wöllen, habend, betördt durch glatt
schwatzen der keyserischen boppen, gehofft, by fryheit und der religion zuͦ
blyben. Schow, in was lasts habend sy sich gestürtzt, und ist noch nienan kein
end. Also wirdt es ouch uns gan, wenn wir dem beschißnen keyser losend. Wir
wöllend gott vast umb ein bessers bitten.
^$So gadt jetzund ein schwäbende red, der keyser wölle von Spyr hinüber uff das
Burgund und in Safoy, Genff zuͦ erschnappen, damitt er den paß innhabe, das
keine tütschen knächt me zum Franzosen kummen noch die Galli den eydgnossen
hilff thuͦn mögind. Sophista est Caesar, libenter versatur in loco Divisionis.
All sein ding ist trännen, y das in gott ouch zerschnyde; gott verzichs mirs,
ists mir sünd.
^$Ich besorg, er werde Straßburg ouch trennen und listiklich erdychen. Gott
behuͤte sy.
^$Quid obsecro, scribis, de Argentina, Anglia et de Inferiore Germania? Vides me
laboriosum esse in multis negotiis, ut recte et plane omnia intelligas; vide
ergo, ut pari diligentia tuum mihi amorem probes.
^$Gastium saluta; eidem haec communica et dic, defectum mihi mittat in Officiis
Ciceronis c folium est 17, finis in b "ante constituimus", principium d
Consuetudo, folium primum d 33. Proximis literis eundem defectum postulavi; sed
nihildum respondit. Salvi sint reliqui fratres, inprimis D. Coelius. Vale cum tua domo.
<odtx>Tiguri 24. Augusti 1548.</odtx>
festinantissime; non relegi.
<un>H[einrychus] B[ullingerus]
</un>
<lz>[Adresse:] Praestantissimo viro D. Osvaldo Myconio et hoc absente D. Ioanni
Gastio, fratribus charissimis. Basel.</lz>
