<nr>[44040]</nr>
<ae>Bullinger an Tobias Egli.</ae>
<od>Zürich, 21.Mai 1574.</od>
<vo>Zürich StA, E II 342a, 748.</vo>
Gr. III, S. 475ff.
Orig. (Aut.)
Der schryber Roll von Ury hat den Imm Hoff an sich gehenckt
und andere
catilinische; die habend groß zuͦsatz vom Hispanier und
gällt empfangen und
zamen triben 15 fenli knächt, in das Niderland den
Spangyeren zuͦ hilff zuͦ
fuͤrren, da doch kein menschenzung ußsprächen mag den
muͦtwillen und grusamme
tyranny, welche gedachte Hispanier imm Niderland trybend.
Denen wil man hälffen
umb gällts willen. Da ist schier wäder zuͦ byssen noch
zuͦ brächen; dahin
fuͤrt man oves occisionis, ungeacht wenn sy schon
verderbent und nimmer wider
heym kummend, alein das die grossen hansen darvonkummind und
voll wettschger
bringind, daheym mitt dem bluͦttgällt das vatterland
überladint, das es hernach
ouch ynbreche und zergange. Alle oberkeiten habend den zug
verbotten; sy sind
aber alls vil alls mitt gwallt hindurch gebrochen und sind
darvon gefaren,
habend in iren fenlinen, wie man sagt, crucifix, unser
Frowen bild. 'Wir
farend in gotts namen dahin; Maria, gots muͦter, wöll by
uns sin.' Sy habend
sich damitt geschirmpt: sye es rächt, gällt nen vom
Franzosen, so sye es inen
ouch rächt, nen vom Spangier. Damitt erfüllt sich bruͦder
Clausen prophecy: der
frömbden herren gällt werde uns trennen und verradten. An
dem ist's nitt
gnuͦg, das die ins Niderland farend, ungehorsamm und
uffruͤrig arm lüth zuͦ
würgen und plünderen, die inen nie leyd thatend; sunder
jetzund kumpt ouch der
bluͦtig könig uß Franckrych und begärt 6000 knächt. Ist
uff Urbani ein tag gen
Solenthurn gesetzt, da mir nitt zwyflet, er werde sin sach
bluͤmen, wie dann
sin gewonheit, uns wasser zeygen, da man fhüwr findt. Imm
ist aber imm grund der
warheit also: Ettliche ständ habend begärt vomm könig, das
er der kron friden
schaffe und reformiere nach ordnung Ludovici 12. und deßhalb
ein ständentag
hallte etc. Das wil er nitt, uffgewisen von siner hupschen
muͦter Jesabel, vom
carnal von Lothringen, Walchen, cantzler Byrago und
Gwysianern. Deß ist sin
bruͦder, hertzog von Alaussen, der könig von Nawerra, der
marschalch Cosse und
ander herren rädtig worden, sich ein wyl vom hoff zuͦ
thuͦn, ob sy dardurch den
könig zum tag bewegen möchtind. Sy sind aber verradten, und
hat sy der könig
byfanget und verwaret, zuͦ Parys 18 parlamentz- herren
entsetzt, vil vom adel
gefangen. Gipt für, sy habind von imm zuͦ den Hugonothen
fallen wöllen, das aber
nitt war. Was daruß werden wölle, mag man noch nitt wüssen.
Die Hugonothen aber
ligend mitt iren huffen imm Delphinat under h[err] Monbrun,
in Normandy under
graff Montgomeri, in Pictonibus under dem herren de la Nove
und an andern orten
under andern; doch embütend sich die aller gehorsamme, alein
das der ständen tag
gehallten und die religion fry geben werde. Das wil der
könig nitt thuͦn,
sterckt sich, begärt der Eydgnossen, das er sin eigen volck
erwürgen möge etc.
Hälffend wir nun zuͦ sömlichem, wüssend wir wol uß dem
wort gottes, was unß
daruff stadt. Und mich dunckt, es wölle, was man joch werdt,
widerumb gan. Ich
fürcht, das es gan werde wie geschriben: 'Non audierunt
ministros, quia
dominus voluit perdere eos!' In Franckrych und in dem
Niderland ist ein
unerhörte thüwre; in Holland sind vil hungers gestorben und
uff den straassen
todt funden. Dahin zücht unser volck, das sich damitt
bechönt, das sy uß dem
hunger und ellend kummind, und kommend aber vil in grösser
lyden. Das ist der
lhon unseres unersettigen gyts und üppigkeit, dardurch die
kriegslüth dahin
kummend, das sy sich den untruwen houptlüthen verkouffen und
versetzen
muͤssend; gott erbarm's! Man sagt, wie graff Han[n]ibal
von Emps mitt
ettlichen pferdten und wägen, geladen mitt allerley
kriegsrüstung näben
Elseß-Zabern kummen, da unversähenlich von französischem
kriegsvolck angriffen,
iren uff 27 ertödt, graff Han[n]ibal durchschossen in
d'statt Zabern
entrunnen und da gestorben. Andere sagend, er läbe noch und
sye des schutzes
noch nitt gestorben. Die Franzosen habend die wägen wohl 8
oder 9 nidergelegt
und plünderet. Dise Franzosen, uff 1500 starck, sind imm
anzug gewesen, habend
zuͦ graff Ludwig von Nassow in das Niderland wöllen, und
wie sy da an die fürst
und die gegne ins Underelseß kummen und vernommen, daß der
nassowisch huff vor
Nümegen von Hispaniern geschlagen und pfaltzgraff Christoff
erschlagen (ettlich
sagend, er läbe noch), sind sy da im Niderelseß bliben ligen
uff wytern
bescheyd, und ist graff Han[n]ibal unversähenlich denen
zuͦ teyl worden und
ander groß hansen mee, wiewol die sag, imm Hegy, zuͦ Engen
bim graffen von
Lupffen, sye er gewarnet worden. Sed contra dominum nullum
consilium. Quid si
capiti conformarentur membra?  Ab dem französischen hoff ist
gewarnet der jung
printz von Conde. Der war gubernator in Piccardy, und wie er
vernommen, das die
herren vom könig gefangen, ist er dem tütschen land
zuͦgeylt, schwarlich
entrunnen, gen Straßburg kummen und dannen zum fürsten gen
Heydelberg, dannen
wider gen Straßburg; da, wie die sag ist (das überig
obgemelt ist sunst gewüß),
sol er samlen ein reysigen züg. So sol ein fürstentag zuͦ
Heydelberg gehallten
werden, in Meyland don Ioan de Austria (Henßli von
Oesterrych) ankumen sin,
z'tagen mitt den fürsten Italiae, knächt annemmen, ins
Niderland zuͦ
fuͤrren oder weiß ich wohin. Ubique bella, bella, horrida
bella. Der herr
erbarme sich der sinen und kumme schier zuͦ scheiden mitt
siner zuͦkunft. Amen, amen.
Datum in yl  Zürych, postera ascensionis domini 1574.
Dominus tecum et cum tuis omnibus et amicis, dominis et
fratribus nostris, quos
nominatim et ordine salutabis singulos.
H[einrychus [B]ullingerus'.*(*a.R.: H.B.)
Dem wolgelerten, frommen und getruwen h. Thobia Eglin,
pfarreren zuͦ S.Martin
zuͦ Chur, minem günstigen herren und lieben bruͦder.
