<nr>[23117]</nr>
<ae>Graf Georg von Württemberg an Bullinger</ae>
<od>Reichenweier, 16. Juli 1553.</od>
<vo>Zürich StA, E II 363, 150.</vo>
Orig. mit aut. Unterschrift.
Georg, grave zu Würtemberg etc. unnd zu Mümpelgart.
Unnsern gruß zuvor, lieber besonnder. Wir bedanckenn uns
euwer zwaien sermonen, so ir uns neben euwerm schreybenn
zugeschickht, gantz gnediglichen, gleichwol wir bishar leibs
blödigkait halber solche nicht durchlesen, wolten wir doch
gern, das ir unns deren noch ein par hetten zukomen lassen.
Das doctor Carolus Molinoeuus erßlich bey uns umb
underschlaiffung und underhaltung solicitieren lassen, er
aber bey unserm herrn vettern hertzog Christoff etc.
derweylen auch condictiones anzunemen sich erpotten, hetten
wir wol leiden mögen, das wir seinethalben nicht ersucht
worden weren. Solches seind aber sophistische unnd nicht
theologische stücklin, welches Molinoeo wol zu schreiben
unnd zu verstehn zu gebenn were. Wolten wir euch auf eüwer
schreyben onanzaigt nicht lassen. Beiden burgermaistern bey
euch sollet ir unnsern gnädigen grus ansagen. Dattum
Reüchenweiler denn  16. iulij anno etc. 53.
G[eorg] g[rave] zu Wurttemberg etc.
Unnserm lieben besondern Heinrich Bullingernn, predigern zu
Zürich.
