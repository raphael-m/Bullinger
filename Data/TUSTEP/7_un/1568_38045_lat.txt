<nr>[38045]</nr>
<ae>Bullinger an Tobias Egli.</ae>
<od>Zürich, 14. Mai 1568.</od>
<vo>Zürich StA, E II  342, 534. / Orig. (Aut.)</vo>
Graub. III,  86 R.
S. D.  Nihil nunc, quod scribam, habeo, chare frater, nisi
quod tua accepi, quae misisti. Pacificatio autem
episcopalis, quam misi d. Hallero, principium non habet;
puto te festinatione oblivioni tradidisse; itaque submitte
principium. De Italia mirifici sparguntur rumores; si quid
tu comperti aut certi habes, communica.
Ex Gallia nihil certi audimus. Sunt, qui affirment a rege
aliquot trucidatos papistas, qui pacem recipere noluerint;
misisse item pedites et equites Lugdunum, qui et ipsos
compellant ad pacem recipiendam. Dimissi dicuntur Germani
equites redituri domum per Alsatiam, id quod ei genti
periculosum videtur; iccirco arma parari dicuntur, ut
[trans]itum eis prohibeant. An vera haec sint [necne], non
dixero. Ex Palatinatu et aliunde nihil habemus. Expectamus
quotidie certa, praesertim de rebus Flandricis et
Brabanticis. Fertur dux Albanus cum suis Hispanis sęvire
truculentissime. Dominus coherceat eos.
Vale.
Tiguri  14. maii anno 1568.
Si quid velis tibi submitti in prophetas, significa. Saluta
consules, Ganthnerum, Pontisellam etc. amicos alios omnes.
Bullingerus tuus.
Ornatissimo viro d. Thobiae Eglio, Curiensis ecclesiae
fideli ministro, domino meo colendo et fratri charissimo.
                                    Chur.
