<nr>[26189]</nr>
<ae>Thomas Sampson an Bullinger</ae>
<od>Lausanne, 13. Oktober 1556</od>
<vo>Autograph: Zürich StA, E II 343, 394.(Siegel...)</vo>
<dr>Zur. lett. III, S. 179f; Ep. Tig. III, S. 118.<dr>
<re> </re>
<tx>Ea est tui erga Angliam animi propensio, Bullingere
doctissime, ut facile mihi persuadeam tuam humanitatem aeque
curaturam ea, quae deprecatoriis a te petii literis, ac si eadem
de re multis literis multo plura agerem. Itaque meam pro mea
Anglia petitionem tibi commendo, cuius res quo magis sint
miserae, eo maiore miseratione dignae. Redduntur sane res
nostrae in dies deteriores; iam enim ex Anglia accepi comitem
Sussexiae missum cum aliqua manu militari in Norfolciam et
Suffolciam, ut evangelicos compellat ad missas audiendas. Et
quae haec tyrannis? Non putes vere pios nunc egere consolatione,
infirmos exhortatione? Age igitur, si vacat, optime pater,
nostrosque tuis visita literis. Philippus a consiliariis petiit,
ut inauguraretur, hoc est, ut vulgo apud nos dicitur, ut res
Angliae coronaretur, atque decem millia Anglorum, quos mitteret
militatum sub Caesare in bello Gallico; sed utrumque fuit illi
negatum. Hinc, hinc mala Angliae exitialia orientur, nisi deus
optimus maximus pro sua summa misericordia averterit; quod ut
faciat, tu deum nostrum per Christum deprecare meique vel in
fine orationis tuae aliquam mentionem facias.
^$Tuus Thomas Sampson.
^$Octobris 13. Lausannae.
<lz>[Adresse ...]: Doctissimo viro d. Henrico Bullingero dentur
hae. Tiguri.</lz>
