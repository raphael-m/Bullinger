<nr>[26062]</nr>
<ae>Philipp Gallicius an Bullinger</ae>
<od>Chur, 30. März 1556</od>
<vo>Autograph: Zürich StA, E II 365, 607.(Siegel...)</vo>
<dr>Gr. I., S. 441.<dr>
<re> </re>
<tx>S. Literas, quas pro tua humanitate scripsisti ad me die
Marcii 20., ego accepi die 26. eiusdem mensis; alioqui, si ante
fuissent redditae, aliquid egissem eius, quod nunc ago. Tuas
illas exposui ambobus consulibus; iubent tuam humanitatem bono
esse animo iubentque, ut gracias agam pro sedulitate et cura
tua. Klainerum satis credimus venisse huc, ut commigraret in
hanc urbem; sed deterritum credimus hic ab aliquo. Ex verbis
quibusdam, quae fecit Pontisella noster patri Comandro me
audiente, colligo ego Klainerum fortassis absterritum esse;
nescio enim, quam benevolens nobis nunc sit Pontisella.
Commissarii iusserunt eum alium sibi quaerere locum hinc ad
festum S./D.? Michaelis; ob id fortassis homo commocior et
sermonis alioqui fastidientis ac amari et, ut ei obiecit consul
Ambrosius, iugiter irritantis proloquutus est verbum aliquod,
quod in peiorem eciam partem sibi sit interpretatus Klainerus.
Quicquid tamen est, rogant consules denuo, ut illum, qui in
Staina est, iubeas ilico advolare ad nos, siquidem existimaverit
tua prudencia idoneum esse ad hoc muneris et ipse voluerit huc
demigrare. Alioqui non veniat, ut Klainerus venit; si venire
vero vult, adsit sine mora; dilacionem enim res amplius pati non
potest. Si ille Stainensis non venerit et quod istic alius
aliquis fuerit idoneus et habitare apud nos voluerit, veniat is
statim nunc. Qualem requiramus et quod eius salarium, scripsi
ante, ut scis, in Germanicis literis. Adhuc itaque semel hoc
onus subeas pro nobis.
^$Ex Italia nihil bellici audimus, necdum de male feriatis
vestris hominibus inde aliquid. Mirum, quam sileant omnia in
tantis rebus. Vale in domino Iesu, vir vere magne, et Philippum
tuum cepta benevolencia prosequi non desine. Salutant tuam
humanitatem ambo consules, Tschernerus et Ambrosius, necnon et
pater Comander.
^$Ex Curia, die 30. Marcii 1556.
^$Tuus per omnia Philippus Gallicius.
^$Traverso quod misisti, misi.
<lz>[Adresse ...]: Vere magno viro D. Heinrycho Bullingero,
domino suo longe colendissimo, Tiguri tubam sonanti per omnem
mundum.</lz>
