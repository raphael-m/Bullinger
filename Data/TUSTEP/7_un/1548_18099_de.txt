<nr>[18099]</nr>
<ae>Hartmann von Hallwil an Bullinger</ae>
<od>Brugg, 14. Mai 1548</od>
<vo>Autograph: Zürich StA, E II 360, 459 (Siegel....)</vo>
<dr>Ungedruckt</dr>
<re>Regest</re>
<tx>Min guͦtwillig dinst zefor, sonders günstiger, lieber
her und guͦtter frewndt. Ewer schreiben sampt deren
kilchenpfleger und gemein kilchgenossen zw Schwanden im
landt Glaris han ich enpfangen und ihaltz vernomen, was
gestalt gedachte gemeindt pittent und zw dem ernstlichisten
begerent, das ich H. Lorentzen deren pflicht und dinst,
darin er sich gegen mir besprochen, widerum erledige und in
von irem kilchen dinst nit abzieche. Nun han ich in
ordenlich, und wie sich gepurt hat, beruͦft und mich bis
hieher siner zwsag gehalten, han ouch die kilchen, so er hat
sollen versechen, semlichst vertröstet. Deßhalb mir zw dem
beschwerlichisten, dwil es diß meinong in Glaris hat, das er
nit angentz mich deß fürwarnet und nit also bis uff die zit,
als er selbs lautt siner zwsag komen sin sölt, verzogen. Dem
allem nach wurde ich in keiner gestalt siner gethanen
pflicht erlediget haben. Dwil aber ich wß ewerm schreiben
verstan, das weger und furderlich der eeren gottes und der
kilchen heil, das gedachter H. Lorentz sines standtz
ungeendert plibe, und ir mich ouch, dem ich nützit könde
abschlachen, so trungelich pittendt, wil ich in dißmals
aller siner zwsag und gethaner pflicht ledig und loß sagen
in hofnong, der herre got werde einen anderen miner kilchen
verordnen.
^$Ewer getrewen mittleiden und christenlichen trosts, so ir
mir uff das leidt, mines suns halb begegnet, bedanck ich
mich gegen ewch zw dem trewlichisten, pitten den herren got,
er uns alle in aller widerwertigkeit und leidt stercken und
trösten welle.
^$Die newe zittong, so ir mir zwgeschriben, obglichwol die
nit so gar für uns, han ich doch die gern vernomen. Dise
fürsten undernement sich in iren rattschlegen hocher dingen;
aber der her gott, der sicht, wan er dise gyganten stürtzen
wil. Der her got verliche uns allen sin gnadt.
^$Datum Bruck den 14. Meyen im 48. jar.
<un>Hartman von Halwil.
</un>
<lz>[Adresse S. 466] Dem getrawen hochgelerten hern
Heinrich Bullinger, predigern etc., minem günstigen, lieben
herrn (u)nd vertrawten.... frewndt. Zürich.</lz>
