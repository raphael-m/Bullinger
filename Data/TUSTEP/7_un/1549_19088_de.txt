<nr>[19088]</nr>
<ae>Ambrosius Blarer an Bullinger</ae>
<od>(Griessenberg), 24. April 1549</od>
<vo>Autograph: Zürich StA, E II 357a, 578ff.</vo>
<dr>Bl. III, 27f.</dr>
<re> </re>
<tx>
Fürgeliepter, ja warlich hertzgeliepter herr und bruͦder, ewer fruntlich
bruͤderlich schriben ist mir wol zuͦkommen und aber das von Wynterthur erst
auff frytag verschinen durch den Hieronymum Kofman, das ander, so ir an minen
lieben bruͦder und mich gethon, erst uff gestert; dann es in die statt
überantwurt worden. Hat er mir nacht ewern brieff, an in geschriben, ouch
geschickt, darinn ir von dem tag zuͦ Baden, und was allda gehandelt worden,
schribend. Ist mir nit möglich euch ze antwurten; dann ich auff hutt so vyl ze
schriben hab, in die statt minem bruͦder und sonst ainer lieben basen, ist
erst von Basel komen, und will diser junger Melchior ylends hinweg, sorget, wa
er yetzund sein blunder nitt verschaffen werde von Zürich uff Costentz, sye es
versumpt. Ouch so ist Funcklius necht her kommen und noch hie, hat allerlay mitt
mir ze handlen seiner sachen halber; darum wellt mir min böß, unflyssig
schriben zuͦ guͦt halten; wills hernach alles erstatten.
^$Ich sag euch allen möglichen danck umb alle hertzbruͤderliche truw und lieb,
so ir unß bewysend. Der rych gott welle alles tusendfaltig erstatten hie und
dort, amen, amen.
^$Die scripta Calvini, davon ir meldung thaind, wellt mir um gottes willen, bald
ir kondt, ouch mittaile[n], wie ir mir geschriben habend. Gott geb sterck und
gnad unß allen, das wir nitt mehr hinder sich sechind. Ich erfar teglich vyl
schwachait an vylen, uff deren grund ich vyl und grosses gebauwen hette.
^$Man handelt wunderseltzam ding. Aber die commissarii regii seind von Costentz
nechst verruckter tag hinweg. Der oberst ist yetz ouch nitt da. Ich hab euch
nechermal ain errorem geschriben; ist mir allso von dem guten Funcklio
geschriben worden, dem hats ain ratsherr gesagt gehapt in bysin ettlich anderer,
namlich das die ussgetrettnen, mitt denen man gehandelt, ain bestympt gelt
erlegen und darnach fery sein solten ze ziechen, wahin inen geliepte, so es inen
nitt gelegen zuͦ Costentz ze blyben. Nam posterius hoc aliter habet; man will
nieman anderschwahin ziechen lassen; sonder sy sollend all in die statt ziechen,
schweren und thain wie ander.
Der zunfftmaister Bär, sorget man übel, seye schon bewegt durch sein weyb und
frund, das er hinein well; dann sy habend 400 fl. von im geaischet, wellend aber
yetzund 150 nemen; thuͦt ers, ist mir ein erschrockelich exempel, so ain
guͦter, frommer, redlicher, handtlicher mann ist er allweg gewesen. Mitt dem
andern zunfftmaister Labhart, der ouch zuͦ Augspurg ain gesandter gewesen,
habend sy ouch gehandelt, und sorgend ettlich ubel ubel, er welle ouch
schwancken und werde hinin kommen, und min bruͦder schribt selbs, er forchte
sehr, es seye mehr dann halb mitt im gethon. Ach gott, das were doch ain grosser
jamer; ich kondt nieman mehr truwen, so ain guͦter, christlicher, hertzhaffter
man ist er gewesen allwegen. Wie ellend leut seind wir doch, ds wir gottes und
unsers hails alls leycht vergessend und alles so ring wegend. Aber es bewegt ye
ainer den andern und macht mans ainander ring vornen zuͦ, wa dann der grund
nitt recht hafftet, ists gleych geschechen. O herr gott, erhallt unß in deiner
ewigen gnad und liebe.
^$Der Ludwig Heuruß, von dem sy 2000 fl. gefordert, hat inen hundert fl.
angebotten, sover er mög ussgesönt werden und usserhalb der statt belyben. Das
hat sy hoch verschmacht und fuͤr ain grosß verachtung konigklicher majestat
uffgenommen. So sagt man gentzlich, sy wellind mines lieben bruͦders, ouch
vetters und des stattschribers nienen hören gedencken, das sy söllten usgesönt
werden, und das ist das best; gott hab lob, gott wirt sy wol erhalten.
^$Min lieber bruͦder hat suppliciert und ernstlich angehalten, das man ime
vergunnen sollte, seinen wyn in der statt; dann er für ettlich tusend fl. wyn
hat, zuͦ verkouffen, damitt die glöbigen zalt mögind werden. Das ist im zuͦ
gelassen, und sind ettlich darzuͦ verordnet; doch soll das gellt alles in der
statt belyben.
^$Die kaiserlich acht ist noch gar nitt uffgehept. Der bischoff hat ouch noch
nichts nieman in seinen gepieten wollen folgen lassen, will ouch nitt in die
statt, sagt unter anderm: Costentz seye nitt allain in der acht, sonder ouch in
des papsts bann, alldiewyl sy nitt absolviert seyen; werd im nitt gelegen sein,
hineinzeziechen; item so man im nitt alles restituieren welle, was es inn fröwen
sölle. Aber man hats im kurtz angebunden: man werde im lassen und inhendigen,
was er noch da finde; was hin seye, das seye hin; der könig werde in und die
andern pfaffen nitt rych machen und die statt gar verderben; welle er nitt
hinein, welle kö[nigliche] m[ajesta]t ain andern bischoff hinein setzen etc.
Ouch facht man an die gaistlichen guͤter und gefell zuͦ handen nemmen und
underfacht sich aller sachen, ouch der pfaltz zuͦ Costentz, welchs man alles
noch byßher nitt hat wellen mitt dem mynsten anregen.
^$Ewere predigen sind mir yetzund komen gebunden; ist mitt dem quaternione
versumpt gewesen. Wills yetzund flyssig lesen, minen lust und trost darinn
suͦchen und haben.
^$Myn lieber bruͦder und ich wellend sechen, alls bald er yetzund heruß
widerum kompt, wie wir uns und wahin wir unser sach richten wellen; dann wir wol
gedencken mögend, es werde unsers blybens in Turgoͤw oder andern gmainen
emptern nitt lang mehr sein, und ob man unß glich blyben wellt lassen, so wir
das recht erdulden möchten, wurde unß doch schwär sein vor dem landvogt ze
rechten. Hoffend und seind ungezwyfellt, Zürich oder Bern werde unß nitt
ausswerffen, sonder nach gestallt unser sachen gnedig underschloff gunnen.
^$Das die Aidgnossen dem papst ain soliche ainhellig guͦte antwurt geben
habend, frowt mich hertzlich wol und vyl guͦter leut; gott geb hoch [doch?]
gnad, das etwa ain völckle sich der massen erzöge gegen im, das er siner hilff
und sicheren schutz und schirms wert seye. Ich kan nitt mehr; hapt umb gottes
willen feͦur guͦt und bittend hertzlich fur unß.
^$Nepos ex fratre Albertus schribt usß Strassburg, das Fagius seye in Engeland
zogen, und zieche Bucerus nache; aber ir weyb und kind blybind noch zuͦ
Strasburg. Der bischoff hat die andern prediger all gen Zabern beschriben; aber
sy habend ursach ires ussblybens anzogen; er trachtet, ain feine reformation
anzuͦrichten.
^$Buffler schribt uff gestert usß Ysne, das gewiss und war seye, das zuͦ
Ysleben ain sölicher grosser erdbidem, ouch ain solich wetter gewesen, das alle
menschen nitt anderst geacht, dann es seye der jungst tag; dann zuͦ mittnacht
seye ain gantz mil wegs um die statt alles fürni gewesen, ain gantz halbe stund,
und ain grosser trom wie ain raißtrog mitten uff den platz gefallen in der
statt, luter füre, haben anfachen das für und flammen ussgeworffen, wie man
sonst fürkuͦglen machet, byß nichts mehr dagewesen; sye aber nieman
geschedigkt worden.
^$24. A[prilis].
^$Sine schwäger von Nuͤrnberg sind by im gewesen, habends gesagt, sy habinds
gwiss kuntschafft, das es war seye.
</tx>
<un>fehlt</un>
<lz>[Adresse verklebt:]Praestantissimo pietate ac doctrina viro D. Heinricho
Bullingero, amico suo tanquam fratri venerando et charissimo.</lz>
