<nr>[31065]</nr>
<ae>Johannes Bluntschli an Bullinger</ae>
<od>
Ottenbach, 10. April 1561.</od>
<vo>ZÃ¼rich StA, E II 377, 2352. / Orig.(Aut.)
S. D. Attulit mihi (domine colendissime et pater mihi plurimum observande) Ioannes Sidlerus a te libros tua opera et sudore maximo in lucem editos, pro quibus tuae humanitati gratias ago maximas.
Et certe, ut ingenue, quod sentio, dicam, observabilis semper mihi esse debet tua erga me benignitas et beneficentia, qua me non solum a teneris annis prosequutus es; novum etiam nunc et crebro eiusdem argumenta mihi praebes evidentissima.
Atque licet tuae humanitatis amplitudo pro dignitate verbis
exprimi vix possit, tamen studiose posthac curabo, ne in referenda gratia sim vel tardior vel negligentior.
Sed quid multis? Illud pro confesso habeat tua humanitas me tibi tuisque fore semper devinctissimum et ad inserviendum quam paratissimum etc.
Porcellum, nondum tamen saginatum satis, apportabit Ioannes Sidlerus eo tempore, quo tibi et materculae visum fuerit; reservabo enim ad tempus maxime opportunum, quod Ioannes ille ea de causa missus facile cognoscet.
^$Fama in nostra libera
provincia spargitur virum quendam ex praefectura Wedeschwilensi a Svicenibus iniusta vi esse in carcerem coniectum.
Hoc an ita se habeat, minime asseverare auderem.
Hoc tamen tuae humanitati literis significare volui plerosque apud nos patriae amantes ingenti dolore confici, non ob hoc, quod hostem timeant (ardentissimi enim sunt ad religionis et patriae defensionem), sed quod insidias ab hoste nocturnas et improvisas metuunt.
Dolorem etiam nunc auget nova fama, quae est de iniquis cuiusdam pacis
conditionibus.
Hi passim sermones audiuntur: malo in prelio perire quam in turpi pace vivere.
Parati sunt omnes ad pugnandum pro religione et patria, sed pacis formulas iniquas omnino respuunt.
Sed quaenam sint pacis conditiones, quid in comitiis Badensibus sit actum, qui denique sint pacificationis huius fabricatores, me omnino latet; interrogatus ergo a populo respondere nihil possum.
Miram, o domine colendissime, audires animarum perturbationem propter hoc etc.
Precor dominum nostrum Iesum
Christum, ut consilium de evangelii igne extinguendo mature subvertat idque propter nominis sui gloriam.
Sed fiant omnia iuxta voluntatem domini etc.
Vale in deo optimo maximo, qui te nobis ad ecclesiae conservationem diu conservet.
Datum in Ottenbach  10. aprilis 1561  raptim.
                      Tuae humanitatis studiosissimus Ioannes Bluntschlius.
Clarissimo atque doctissimo viro domino et m.
Heinricho Bullingero, fautori meo semper observandissimo.
^$Tiguri.
