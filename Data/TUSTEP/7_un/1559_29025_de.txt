<nr>[29025]</nr>
<ae>Rudolf von Salis an Bullinger</ae>
<od>
Promontogno, 19. Februar 1559.</od>
<vo>Zürich StA, E II 365a, 699. / Orig.(Aut.)
Min frintlichen gruͦtz und alles guͦtz zuͦforan, lieber her Hainrich, ich lon üch wissen, das um üss zimlich vol stett, got hab lob; desglichen hört ich gern von üch alli sagen.
Viter, lieber her, ich han üch ein brieff geschicht uf sant Pols vergangen von Chur und han kein antvert von üch und von mine süne Hector und Josue nie kan, des mich vundret, vie um si stande.
Dorum ist min pit an üch, ir velent mir scriben, vie um si stande und och vie si sich anlossen, und befils sich üch zu
trulischen, ir velent mit ine tün vie ein vatter, alls ich kein zvivel han, ir tüetz.
Und manglet etvas, so lons mich vissen mit juncher Lorens Limaga von Plurs, trager dis brieffs, so vil ich retli statten, und er vürt och etvas von minet vegen reden: gend im globen, alls vere ichs, und scribent mir alles, vie es stande um die kinder Hector und Josue, und das si zücht und lere gescrifft, grammatica, und vas üch güt beduncht.
Ich han im sin, ich velle üch den Hector py üch lossen sin etlichen
jaren, ja ven ir ventt, und ven er von üch kont, das er etvas köne.
Dorum richtig in an, vie es üch guͦt beduncht, das er och sin zitt nit verlüre, alls ich üch vertruwe und kein zvivel han, ir tüetz.
Darmit sint got befollen.
Min hussfrowe und min son Fridrich, der comissario ze Cleven, und andren güt frint und gunner lond uch und uwre liebi husfrowe und uwre kinder alli fast grützen, und ver üch lieb ist.
Ich varta ein antvert von üch in scrifft.
Datum zuͦ Primentong die 19. februarii 1559.
                      Uwer wiliger und trüwer güner Ruͦduͦlf von Salis.
[Adr.
fehlt.]
