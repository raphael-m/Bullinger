<nr>[29192]</nr>
<ae>Johannes Calvin an Bullinger</ae>
<od>
Genf, 2. Dezember 1559.</od>
<vo>Zürich StA, E II 368, 42ff.
/ Orig.
Ep.Calv. 3140 (XVII, 687ff.)
S. Quo tempore literas tuas accepi, vir pręstantissime, et mihi honrande frater, erat Beza noster in Germania apud illustrissimum principem, comitem Palatinum.
Profectus autem fuerat restinguendi incendii Parisiensis causa, quod iam plures consumpsit, ac brevi in maiores flammas erumpet.
Gravius tamen hoc malum, quod fratribus metu perterritis misere dilapsa est ecclesia: cuius instaurandę perquam exigua spes ostenditur, quanquam in tanta trepidatione nuper e manibus latrunculorum prope Aureliam erepti sunt viginti duo qui ad supplicium trahebantur.
Sed hoc furorem draconis magis accendet.
Nam in elephanto nulla vis, nisi ex illius afflatu.
Princeps
non tantum comiter pollicitus est quod petebat Beza noster, sed dictare literas iussit, qua forma speraret utilissimas fore.
Atque ipse quidem suis partibus defunctus est.
Quantum tamen ex eius deprecatione sensuri sint levationis fratres inde coniicimus, quod draco eum data opera lacessere nuper ausus est.
Arcem enim vi occupavit in finibus Alsatię, quę eius insignibus protegebatur.
Misera per totam Galliam fratrum conditio.
simul tamen atque pauxillum temporis ad respirandum datur, se
iterum colligunt.
Nunc ad literas tuas revertor.
Suspecti sunt tibi conventus, imo prorsus displicent, quos putas non sincere neque ob rectum finem, sed obliquis artibus ad puritatem doctrinę adulterandam institui.
Atqui putabam authoris integritatem, qui totus noster est, esse tibi perspectam.
Atque utinam de illo et similibus ęquius iudicares.
Certe nondum adducor, ut credam, quidquam astute vel aulica perfidia eum machinari: quando sanę doctrinę iam ante iudicium suffragari se non dissimulat.
Movit
igitur me pium eius viri studium, cui me putavi iniurium fore, si quid sinistrum de illo suspicarer.
Quod de tota re dicturus sum, non huc tendit ut tibi persuadeam quod tibi tantopere odiosum esse video, sed ut nunc confirmem, aliquam mihi quoque rationem constare mei consilii.
Quoties te hortatus sum ne colloquium recusares, non speravi posse cum omnibus transigi: expertus enim sum non modo quanta pervicacia errores suos defendant, quam sint affixi suis deliriis, quam superbe omnia argumenta
despiciant: sed etiam quanta cęcitate et amentia extra omnes modestię et pudoris metas rapiantur.
Sed professus sum quem optabam exitum mihi prope certum esse, ut multi, qui nunc silent, palam et ingenue nomen darent sanę doctrinę, alii mitescerent, et qui nunc videntur maxime adversari frangerentur.
Hoc si contingeret, non discederetur re infecta, quia nobis accederet non parum, quod de illorum opibus et copiis minueretur.
Obiicis, principes teneri quasi victos suo pręiudicio, quia
Augustanę confessioni stare volent.
Crede mihi, in iusta disceptatione cessarent magnificę illę iactantię, quibus non secus atque ampullis impetimur.
Interfui, ut scis, non amicis tantum colloquutionibus, sed professis certaminibus.
Nunquam a me flagitata est confessionis approbatio: ego autem obtinui, ut vocem realiter Philippus expungeret.
Nunc vero quorsum ad colloquium nos invitant, nisi ut libera et legitima disquisitione controversia omnibus nota dirimatur? At gravabimur maiore
invidia, si recusemus subscribere.
Imo pertinaciam nostram iure omnes damnabunt, si vocati ad ęquam disputationem refugimus.
Alter ille scrupulus qui te angit, pridem exemptus esse debuerat.
Fateor quidem, sedulo prospiciendum esse, ne inter nos committamur.
Sed quam turpis et pudenda erit cavendi ratio, si congredi non audeamus? Ut alia taceam, non obscuris inter nos dissidiis ianuam aperiet hęc diffidentia, et hostium ludibriis nos exponet.
Nec me quę profers exempla conturbant.
Lutherani Wormacię inter se conflixerunt.
Mallesne igitur eadem omnes amentia crudeliter vomuisse anathema illud Saxonicum? Utinam vero iam id centies contigisset.
Quod si qua decebat magnanimitate pręditus esset Philippus ex discessione illa principium optimę concordię manasset.
In nobis vero quid simile? Nam quod Beza confessionem dictari passus est a Philippo, quae* [qua?) Germanię principes nostris fratribus Gallis conciliaret, vix aliter fieri potuit in rebus turbatis.
Certe
innoxii sanguinis nimis sumus prodigi, si lex quam pręscribis apud nos valeat.
Non explicuit articulate quidquid mihi dicendum foret, si rogarer sententiam.
Sed an alienum quidquam a recta fide prętexuit? Non sustinet certe mea mollities, dum extremis fratrum meorum periculis consulitur, tam duras et severas censuras in umbra exercere.
At idem Beza confessionem vulgavit communi omnium nomine, quamvis nihil tale mandatum foret.
Negat se abusum nostris nominibus, sed privatim exposuisse quid
sentiret: deinde quoniam in illis partibus male audiebamus falsę infamię diluendę causa addidisse, quod breviter in scheda complexus fuerat in ecclesiis nostris doceri.
Quum autem extemporalis esset scriptio, et scirent omnes ab eo perscriptum quod pridie in mensa disseruerat: cuius ęquitatis est, toties obsoletam tragoediam revocare?
Gravius tamen doloris vulnus mihi inflixit malę fidei insimulatio.
Quereris nuper in scholę nostrę legibus vocem substantię a nobis esse positam, cuius nullum inter nos fore usum ex pacto convenerat.
Quid tibi spoponderis nescio: mihi hoc nunquam elapsum est.
Atqui a vobis dictum fuit me non reclamante! Quasi vero non alia inconsiderate iactata sint, quę referre piget, cum acerba est falsa exprobratio, tum imperium intolerabile homini libero.
Neque enim serviliter ad alienum nutum
loqui hactenus didici, neque posthac incipiam.
Porro quid constanter sim defensurus si forte ad conventum aliquem vocer ne ignores, summam meę sententię liquido explicare conatus sum, quam neque publice neque privatim mutabo.
Si quid stomachose scripsisse videar, quanta mihi occasio data fuerit apud te reputa.
Nam iudicem te ferre malo, quam tecum litigare.
Vale, eximie vir et reverende  frater.
D. Petro Martyri, d.
Gvaltero, generis tuis, et symmystis omnibus plurimum salutem precor.
Dominus vobis semper adsit, vos gubernet, laboresque vestros benedicat.
Nunc crure uno captus domi inutilis desideo.
Collegę mei omnes vos reverenter salutant.
Miratur Viretus nihil te ad suas literas respondisse.
Iterum vale, ornatissime vir.
Genevę 4. nonas decemb. 1559.
                                  Iohannes Calvinus tuus.
Clarissimo viro d.
Henricho Bullingero ecclesię Tigurinę pastori fratri et symmystę mihi plurimum observando.
