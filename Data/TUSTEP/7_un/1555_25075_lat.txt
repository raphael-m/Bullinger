<nr>[25075]</nr>
<ae>Johanes Haller an Bullinger</ae>
<od>Bern,  15. Mai 1555.</od>
<vo>Zürich StA, E II  370, 215. / Orig.(Aut.)</vo>
S.  Rerum novarum nihil habeo neque ex Gallia neque aliunde
nisi historiam quandam de epsicopo Valentię, quam
recitabit tibi frater meus. Ex Augusta scribit Mecardus
horrenda de insolentia Lutheranorum. Melhoferus quidam
abutens praesentia Ferdinandi, episcoporum, principum et
legatorum praesertim Saxonum clamat haereticos esse, qui non
credant Iudęos et Turcas, si ignoti accedant ad
communionem, tam corpus Christi verum, naturale, essentiale
percipere quam fidelissimum quemque; haereticos item esse
concionatores,* (*a.R.: d. Wort  Zus a.R.)quotquot non
manifeste Zvinglii et Oecolampadii hęresim damnent;
facere
hoc Augustanos ministros, ergo etc. Cum symmysta etiam suo
Leonardo 6 mensibus nunquam communicavit. Illyricus occulte
fuit Augustę, sed sedare controversiam, quę inter
ministros est, non potuit. Hoc agitur, ut veteribus
ministris eiectis Norinbergensis deformatio introducatur.
Haec inde.
Caeterum, cuius rei gratia potissimum tibi scribere volui,
hoc est: Audio a quibusdam amicis te Blaurero nescio quid
scripsisse, in quo notaveris nostros quum in Locarnensi
causa tum in Turgaviensi mordaciter admodum. Is literas has
quibusdam Bernatibus ostendit, quorum aliqui tibi non male
volunt, sed graviter inde offensos audio. Rem ipsam, qualis
sit, plene nondum cognovi; hoc tantum a fidis mihi relatum
est. Ideo pro fide mea volui te admonere, ut videas, cui
scribas; nescio, quam bene Bl[aurerus] sit erga nos
affectus; optime spero, sed per imprudentiam saepe bonis
etiam haec contingunt. Quomodo affecti sint multorum animi,
satis alias nosti. Ego multa et gravia fero, quę, quondam
in dies accrescunt, nescio, quam diu ferendo sim; nihil
tamen querar, nisi extrema necessitate postulante. Bene vale
et boni consule hęc mea. Scripsi festinanter in aquis,
quibus lavi nunc aliquot diebus. Bertinus redit
satisfacturus illic creditoribus suis et inde ad nos
reversurus. I. Hallerus te salutat; is nudiustertius
hinc discessit medico cuidam empyrico se commissurus in pago
quodam. Det illi dominus, ut salvus et sanus ad nos redeat!
Vale cum tuis omnibus, quos ex me salutabis et meis omnibus;
salutat te Musculus, qui proxime per Aroviensem bibliopolam
ad te scripsit et exemplar Commentariorum suorum in
epistolam ad Romanos ad te misit.  Bernę  15. maii 55.
Tuus, quem nosti.
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri suo honorando.
