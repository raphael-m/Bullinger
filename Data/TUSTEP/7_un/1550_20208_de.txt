<nr>[20208]</nr>
<ae>Sebastian Schertlin an Bullinger</ae>
<od>Basel, 5. September 1550.</od>
<vo>Zürich StA, E II 335, 2169. / Orig.(Aut.)</vo>
Mein willigen unnd alles gut zuvoran, würdiger unnd
günstiger herr. Lieber herr,
ich schick euch hiemit ain kaiserisch edict, die
niderlendisch inquisicion
belangennd, dabei ir auch vernemen werden, das ewer und vast
aller frommer,
gelärtter und cristenlicher menner, die zuͦ unnsern zeiten
gelebt haben,
schreiben alles verbottenn sol sein, welches grosse
zwitracht in den Niderlanden
gibt. Aber zu Antorff ist es allain noch nit publiciert.
Sover es aber
publiciert, werden alle engelendische, seestettisch<f1>hansestädtische.<fe>,
oberländisch unnd
italianisch kaufleut hinwegk ziehenn; sie seind schon darzu
gericht. Last ers
dann allain an dem ort erwinden, so ist gut abzunemen, wa
ime das ei ligt. Es
were sein fürnemen im Obern Teutschland auch also zu
hanndlen; aber ich hoff zu
got, es werde im nit gelingen. Ich vernim, das der merer
tail reichsstend nit
gern werden in alle begern bewilligenn. So verstee ich uß
ainem vertrawten, das
er kaiser dissenteriam neben andern gefarlichen kranckheiten
hab und dermassen
disponiert sei, das er natürlich nit 2 mont erleben möge. So
geets hertzog
Heinrichenn zu Brunzweig, welher on zweifel uß seinem
anrichten vast wider die
statt Brunzweig tiranisiert, auch nit wol; sie habe ine uß
seinem lager
usgeschossen, unnd als er von der statt, die er belegert
hat, abziehenn wollen,
ime vil volck erschlagen und h[ertzog] Erichen und ime vil
geschütz
genomen. Andreas Dorea hat die statt Affrica in Africa nit
gewunnen, und hat ine
Tragut uff dem mör geschlagen. So ist noch kain weltlicher
fürst ufm reichstag;
man versicht sich auch kaines zukunft. Der kaiser und sein
bruder der römisch
könig sein in der wal des kaiserthumbs und sonst in vil
sachen strittig, unnd in
summa, die sachen stend allenthalben schwirig unnd dermassen
sonst got lob
beschaffen, davon diß mals nit zuͦ schreibenn, das ich zu
got verhoff, es werde
den fürgenomnen weg nit hinauß louffenn,  sonnder bald nach
seinem lob ain vil
besseren weg erlanngen. Diß alles hab ich e[wer] würde als
meinem hochvertrawten
hern nit verhalten sollen, dem ich mich zu gunsten bevelhe.
Datum Basel den 5. septembris anno 1550.
Vester ex animo S[ebastian] Schertlin ritter subscripsit.
Dem würdigen unnd wolgelertenn her meister Henrichen
Bullinger, predicanten zu
Zwirich etc. minem gunstigen hernn zu handen.
Darunter Notiz von Bull.s Hd.: "Has probe inclusas et
communitas brevi certeque remitte."
