<nr>[18141]</nr>
<ae>Johannes Blasius an Bullinger</ae>
<od>Chur, 26. Juni 1548</od>
<vo>Autograph: Zürich StA, E II 365, 64f.</vo>
<dr>Gr. I, S. 128f.</dr>
<re> </re>
<tx>
Ioannes Blasius D. H[einricho] Bullingero suo S.
^$Recte de fide tabellionum dubitasti, vir in Domino colendissime; nam literas,
quas 8. Iunii de novo nobis ab amplissimo Tigurino senatu consignato
hyppodidascalo destinasti, illas tandem 20. Iunii recepimus. Que negligencia vel
potius perfidia nos pessime multis de causis habuit, quoniam quidem nobis nec
prioribus nec posterioribus tuis, sicuti postulabas, licuit respondere.
Quapropter tuum fuerit, doctissime Bullingere, omnem istam tarditatem non in
nos, sed (ut egregie rati[o]cinatus es) in inertes ac stupidos nostros
negociatores esse reiiciendam. De fide in te nostra non est, quod dubites. Non
sumus adeo plumbei atque ingrati, qui animum tuum in nos propensum, item
beneficia, curam scribendique indefessam (alias occupatissimi) ad nos
diligenciam non rite observemus veneremurque, pro qua humanitati tue com[m]uni
omnium nostrorum nomine ingentes agimus gracias pollicentesque tibi omnem
nostram quantulamcumque operam. Porro et magno cum gaudio per vos contencionem
illam de administracione ac virtute sacramentorum nuper inter eximie doctos et
pios ecclesie nostrę Clave[n]nensis ministros exortam compositam esse
audivimus. Faxit Dominus, ut bene composita firma maneat etc.
^$Postremo negocium de hyppodidascalo brevissimis sic accipe. Posteaquam
Cellarium certo non reversurum intelleximus, civis cuiusdam, optimi viri, filium
huic praefecimus provincie, quam tam diu vacare (ob frequens nostrum ludum)
minime licuit, quamvis illi, hoc est lectori, satis exiguum destinatum sit
salarium, nempe 46 Rhenenses absque hospicio.
Nam oeconomus cum 32 studiosis, Pontisella cum familia, itidem tercius, qui
nobis dicitur provisor, cum familia sua ipsum, alias satis amplum, occuparunt
cęnobium. Lectori vero deputata est tantum una camera; quapropter hec
condictio minime convenit uxorato, sed potius iuveni et solitario. Hanc de
presenti negocio sentenciam certo ac cicius tibi transmisissem, si bine tue
literę nobis in tempore fuissent redditę; quam equo animo a nobis recipere
dignaberis, te eciam atque eciam oramus, nec tarditatem sinistre interpreteris,
obsecramus etc.
^$Literas vero interitum animarum, hem, Interim volebam dicere, significantes
eciam magna cum gratulacione recepimus, itidem novissimas per D[ominum] Werli
Herum nostrum, virum consularem, missas, quibus nos de rerum trepidancium
civitatum statu cerciores reddidisti. Proh Deum im[m]ortalem, quo pervenit
dulcis illa inclitę Germanie libertas! Sed dies est Domini (meo quidem
iudicio) qui in igne revelatur, testante apostolo, et cuiusque opus, quale sit,
ignis probabit etc. Dominus largiatur omnibus fidelibus ac praesertim Dei
cooperariis spiritum fortitudinis, quo animati in finem usque perseverent in
professione evangelica. Amen.
<odtx>Curię, 26. iunii anni 1548.</odtx>
Comander, consul Heimius, Tscharnerus ceterique
viri boni omnes te plurimum resalutant longevitatemque precantur.
<un>Idem tuus, quantuluscunque est, Blasius ad aram usque. 
</un>
<lz>[Adresse:] Prestantissimo iuxta ac piissimo viro, D. Heinricho Bullingero,
magnę ecclesie Tigurinę antistiti vigilantissimo, fratri ac D[omino] suo
colendissimo.</lz>
