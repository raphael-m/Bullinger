<nr>[29128]</nr>
<ae>Wilhelm Klebitz an Bullinger</ae>
<od>
[Heidelberg], 18. August 1559.</od>
<vo>Zürich ZB, Ms F 42, 167 / Orig.(Aut.)</vo>
<dr>Gedruckt: van Schelven, Clebitius</dr>
S. Doctissime vir, literae tuae mihi fideliter sunt redditae.
Librum Martyris diu habui; illo me plurimum adiutum fateor.
Dominus talem theologum nobis diu incolumem servet.
Doceret iam Heidelbergae, si Brentius Otthoni Hainrico non consuluisset cavere a martyribus, muribus et glyribus.
Controversia coenae hic agitur cum maiestate.
Ago iam contionatorem castrensem.
Quae interim gesta sint, recensere paucis nequeo.
Haec ut boni consulas rogo: Elector Fridericus iam aliquamdiu propter
inaugurationem fuit Augustae.
Interea comes Georgius Erbachensis, ipsius affinis, vice principem egit, cumque a Tilemanno traductus ut Zvinglianus, id est haereticus ob negotium coenae, omnes ministros convocavit, qui inserviunt ecclesiae ad S.S...... edidit confessionem et petivit admitti ad synaxim.
In ea confessione negavit panem esse corpus Christi, ore quoque corporis edi et ab impiis sumi largiri noluit.
Hic illi, qui omnes coniunctim erant mei adversarii, sunt divisi; omnes comitem
iudicarunt idoneum, ut qui deberet admitti; solus Tilemannus consentire noluit, ne videlicet damnare videretur Saxonicas ecclesias, id est emendicata Westphali suffragia.
Comes protestatus est se confessionem mecum christianam diiudicare, quam illi prius damnarunt; ita admissus est.
Tilemanno in faciem dixit: "Eam, quam iam edidi confessionem, misi theologis principum, cum essent Wormatiae, et ab illis omnibus probata est; ipse quoque momus Illyricus corrigere non potuit, ideoque tuum bannum non
magni facio.
Exclusit me pontifex Romanus neque tamen ideo fame vel siti perii." Cumque Tilemannus diceret se neque cum Calvino neque Bullingero communicare posse, responsum ipsi fuit: "Wen Bullinger und Calvinus im himmell weren, so wurdet ihr im zw laid heraußen blaibenn." Voluit Tilemannus ipsum comitem admittere, quatenus vellet ut infirmus recipi.
Respondit comes se suae fidei certum esse et illius certitudinis specimen edidit tale, ut omnes illi, qui tanti fuerunt clamatores, turpiter
confusi.
Dillerus virum fidelem et bonum se praebet.
Balduinus odio Calvini laborans meis adversariis consulere dicitur.
Thomas Erastus et Xylander concordiam meam bonam diiudicant.
Vos deum rogate, ut bonum histrionem agam; confido vere domino ipsumque adfuturum suae causae spero.
Ego ut iuvenis trahor quasi ad huius controversiae certamen.
Misi domino semel theses contractas; iam denuo mitto illarum fusiorem explicationem.
Rogo, ut dominus dignetur conferre cum Petro Martyre et me admonere, ubi a vero aberrem.
Si Petrus Martyr mei oblitus, admoneatur illius, qui sibi assumpsit Argentinae et ex capitis rotunda forma probavit iuvenes non esse sues sive porcos.
Innumeris negotiis distractus elegantius et prolixius hanc rem referre domino nequeo.
Hic vir egregius, qui se ipsum commendabit et quem vos pro dignitate tractabitis, vobis plura recensebit.
Nam hic fuit per integrum octiduum.
Vale.
Datae die augusti 18. anno 59.
Et Martyrem et alios bonos viros, ut dominus salutet, rogo.
Controversia illa diffusa est, ut non solis modo ministris, sed integrae ecclesiae innotuerit.
Turbantur multi pii, multi expectantes eventum a coena abstinent.
Expectant illi iudicium Philippi.
Ego spero Philippum ut prudentem virum non daturum responsum, nisi iussus a principe et rogatus.
Et crede mihi, non componetur res sine conventu theologorum.
Ich pin ein junger reuter, tummel main roß, laß mirs nit uber die kuche kommen.
Quia causa est domini.
Quum primo fieri poterit, ut domini de meis
suum mihi iudicium communicent, obnixe peto.
Vestris consiliis me iuvare multum poteritis.
                      Wilhelmus Klebitz Brandenburgensis, ecclesiae Heidelber-
                                    gensis minister, tui observantissimus.
Audio inter ministros ecclesiae vestrae et Genevenses esse de hac re nonnihil dissidii.
Id plurimum iactat Tilemannus; gloriatus est a Balduino sibi recitatum, quomodo Calvinus propriis literis misere sit Bernę confusus.
De iis prodesset me certiorem fieri.
Optarem ex te audire et Martyre, quid esset sentiendum de modo coniunctionis, quae est inter Christum et fideles; nam de ea animadverto quosdam crasse loqui.
Pio et praestanti viro m.
Hainrico Bullingero, domino et fratri suo in Christo semper observando hae dentur literae.
