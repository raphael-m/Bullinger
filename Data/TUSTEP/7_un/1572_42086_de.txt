<nr>[42086]</nr>
<ae>Hans Liner an Bullinger.</ae>
St. Gallen, 2. Juni 1572.
<vo>Zürich StA, E II 351, 278. / Orig. (Aut.)</vo>
Laus deo 1572 adj 2. junio in St. Gallen uff Winterthur.
Erwurdiger, hoch- und wolgelertter herr, euch sey min willig
dienst etc. Wist mir
ewer schriben durch die frowen woll worden. Der sach soll
mit gottes hilff
geholffen werden; wo ich ir dienen kan, will ich mich nit
sparen. Herrn Walthers
brieff pro Augspurg han ich in derselbigen stund verschafft.
Euch geliebe, im
min gruͦtz und klainfuege dienst anzuͦzeigen. Unsere
erenden geliebt[e]n hand
ewer baide schriben mit froden gelessen, sagen euch danck
mit ehrbiettung aller
ehrn, liebs und guͦtz etc. Hiemit ain brieff, so mir vor
datto uß Augspurg
komen; auch schickh ich euch ewer begerte rotte flahada, so
die nach ewer
gefallen, were uns lieb; was die cost, zaig ich euch an, so
mir gott zuͦ euch
hilff uff kunfftigen tag gen Baden. Ich hoff, euch seye mein
schriben durch ewr
loffer woll worden. News hand mir wenig, allain das ain
newer bapst soll sein,
ain Bolloniesser genant Bonn companiae, das ist guͦt xell.
Wie es in Niderlanden
stat, wirdt euch der herr von Stetten berichten. Hiemit auch
die ewer in den schirm des allmachtigen bevolhen.
E[wer] w[illiger] d[iener] Hannß Liner.
Dem erwurdigen und wolgelerttn herren Heinrich Bullinger der
ölter, der kirchen
zuͦ Zurich gethrewer dienner, meinem erenden, geliebten
herren in   Zurich.
