<nr>[26076]</nr>
<ae>Pier Paolo Vergerio an Bullinger</ae>
<od>Tübingen, 11. April 1556</od>
<vo>Autograph: Zürich StA, E II 356, 679ff.(Siegel...)</vo>
<dr> Ep. Calv. 2428 (XVI, 104) Exc.<dr>
<re> </re>
<tx>Salve, frater. Unus ex Locarnensibus, quem accepi in
familiam, mittetur a me istuc; quare non erat equum illum venire
sine meis ad te litteris, tametsi pauca habeo, quae scribam.
Quum pestilentia abierit, Tubingam sum reversus liberatus hac
occasione ab aula, quod valde optavi. Valeo pulchre dei gratia.
Schola instauratur; undique conveniunt studiosi non pauci.
Gribaldus tamen nunc in patriam satis iniquo tempore est
profectus. Misit ad me d. Martyr scriptum, quod ille Genevae
sparserat, satis alienum a confessione. Fateor mihi valde ista
dsplicere. Sed sic sunt omnes: tegunt se mira astutia, praeterea
cum infamia bonorum; serio monui hominem, ne pergat.
^$Ferdinandus scripsit ad principes, ne Ratisponam comitiorum
causa veniant, nisi sua maiestas scribat prius, ac petivit, ut
in propria persona velint venire, id quod polliciti sunt. Otto
Henricus meus vagatur in Palatinatu ac summit omnes in fidem.
Ego brevi ad eius celsitudinem accedam, si dominus voluerit.
^$Undique resonat antichristum nullum non lapidem movere, ut
possit nos bello obruere. Qui habitat in coelis, irridebit eum.
^$Legati provintiarum Austriacarum constantissime urserunt eorum
principem pro evangelio, at frustra; redierunt re infecta. Sed
ea constantia paritura est suum fructum, non dubito.
^$Utinam mihi significares, quid agat legatio Helvetica,
redieritque, quid effecerit etc. D. Gualtero meis verbis salutem
plurimam, atque ut mittat mihi versus, quos ab eo petivi;
difficilius possem extorquere aurum, si versus, quorum est
ditissimus, non possum. Salvere iubeo tris generos et reliquam
familiam atque totam ecclesiam. Oro, iuvate me vestris precibus.
Pax domini nostri Iesu Christi cum omnibus vobis, amen.
<odtx>Tubingae 11. aprilis 1556.</odtx>
^$Vergerius.
<lz>[Adresse ...]: [C]larissimo viro domino Henrico Bullingero,
fratri et domino honorando. Tiguri.</lz>
