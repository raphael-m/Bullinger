<nr>[22038]</nr>
<ae>Bullinger an Oswald Myconius</ae>
<od>Zürich, 10. Februar 1552.</od>
<vo>Zürich StA, E II 348, 471. / Orig.(Aut.)</vo>
Ep.Calc. 1603 (XIV, 282f) Exc.
S. D.  Binas a tua humanitate literas accepi mense ianuario
scriptas. Prioribus quaedam commemoras de Osiandri scriptis,
et quamquam neque propheta sum (quod dici solet) nec
prophetae filius, iamdudum tamen futurum praedixi, quod iam
optimi quique et fieri et factum esse queruntur. Vidi ego
hominem esse arrogantiae et superbiae non explicabilis. Ab
ipso ergo expectavi et res novas et turbas pestiferas. Recte
nos docuimus hucusque in ecclesiis nostris iustitiam
christianorum esse imputativam; sic enim loquitur scriptura
veritatis regula certissima. Deus enim propter multam suam
misericordiam non imputat nobis peccata et ex fide, quam
ipse nobis inspirat, imputat nobis iustitiam Christi non
velut alienam, sed propriam nobis. Vivit enim in nobis
Christus et nos vivimus in Christo, qui totus est noster cum
omnibus suis donis. Non displiceret Osiandro simplex haec
doctrina, nisi monstrum aleret, quod quidem caput ex ore
discipuli eius exeruisse putatur, cum hic sic collegerit:
nullum opus iustificat; Christi passio opus est; ergo
Christi passio non iustificat. Opposuerunt se Osiandro viri
boni; sed audio omnes pene solum vertisse. Audies ergo brevi
deo volente et causam suam tuente Osiandri exaltationem
subsequturum grandem aliquem lapsum. Humilibus dat gratiam
deus, superbis resistit. Nolo posthac ulla illius hominis
portentose tumidi scripta legere etc. nolo posthac ullam
eius rationem habere. Dominus compescat ipsum!
De Bolseco quid scribam, cum nondum plene causam eius
intellexerim? Credo et doceo, una cum omnibus piis, deum ab
aeterno in Christo elegisse omnes credentes ad salutem,
ideoque electos esse qui credunt, reprobos qui non credunt.
Addo, fidem non esse ex nobis, sed merum dei donum. Quod
autem non omnes credunt, non dei sed nostra fieri culpa.
Sicut dominus exposuit Ioannis 3. cap. et apostolus 2. Cor.
4.  Quam rem copiosius pertractavi in Decadibus nostris,
Decade nimirum 4. serm. 4, denique Decade 3. serm. 3, et de
viribus hominis Decade 4. serm. 2, fol. 159b.
Quid statuerint in concilio patres Tridentini, intelliges ex
sessionibus, quas mitto, 2. 3. 4.  et ex argumento 5., quae
celebrata est conversionis s. Pauli. Oro, efficias vel tu
vel d. Gastius noster, ut et d. Cellarius illa videat,
deinde ut mature ad me remittantur. Accepi et alia quaedam
ut responsionem concilii ad protestationem regis Gallorum,
protestationem aut subiectionem verius marchionis
Brandenburgensis, orationem habitam a secretario concilii in
sessione continuati concilii sub iulio 3. secundam et huius
quaedam alia, id est omnia, quae illic sunt constituta; sed
haec, quae mitto, potissima sunt. Exhibebit ea tibi Gastius.
Tanta est moles, ut non liceat singula excribere etc.
Excepimus, qua potuimus humanitate, d. Hausingerum
Magdeburgensem et commendavimus eum fratribus Sangallensibus
et Schaffhusianis. Magistratus impensas omnes solvit in
hospicio insumptas et in viaticum dedit coronatos 17,
ministro 3, negotium ipsum tractandum retulit ad proxima
comitia conferendum cum Bernatibus, Basiliensibus et
Schaffhusianis. Vereor ego, ne tantam* (* a.R.: tantum!) ab
Helvetiis summam accepturi sint, quantam sperant; nesciunt
boni viri paupertatem nostram, quam multi sibi nimio luxu
conciliant, utcunque verbo dei absterreantur. Certe apud nos
tanta est caritas rerum et inopia, ut sępe cogitem, quo
tandem res molestissima sit eruptura. Non deerimus nostro
officio; dominus incrementum nobis praebeat! Reliqua ex
Gastio audies. Vale aeternum, domine colendissime et frater
charissime. Tiguri  10. februarii. Salutant te fratres.
Ioannes Sapidus.              Ante quidem bellum, in bello,
post denique bellum :
Est mihi servatus virginitatis honos.               M
Sed quoniam iam sunt tot millia passa virorum        U
Dic mihi, quo potui virgo manere modo?       G
Rodolphus Gvaltherus.    Non ego passa viros, quamvis sim
passa virorum    R
Probra manus, enses, vulnera, flagra, dolos;   U
Nam neque me blandis promissis foedus amator      B
Nec gravibus potuit vincere corda minis,         E
Ut veterem vellem male fida negare maritem,             D
Quem mihi salvificio sanguine iunxit amor.      G
Huic mea virginitas per mille pericula salva est;         A
Illi debetur gloria, laus et honos.                     M
Haec ascripsi, colende domine, ut exhilerareris suavissim
simul et sanctissimo
poemate. Iubet te ex animo salvere Gvaltherus, qui, cum haec
scriberem, astabat omnia felicia tibi et familiae tuae
imprecans  Vale aeternum.
H[einrychus] B[ullingerus].                 HB.
[Adresse fehlt.]
