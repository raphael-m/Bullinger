<nr>[37141]</nr>
<ae>Bullinger an Tobias Egli</ae>
<od>Zürich, 21. November 1567.</od>
<vo>Zürich StA, E II 342a, 501. / Orig. (Aut.)</vo>
Gr. III, 52.
S. D.  Accepi omnes tuas, ut puto, literas, fasciculum
primo, deinde singulares post scriptas. Per Baderum cursorem
antea quoque integras accepi. Quod Brunnerum attinet, non
habeo quod dicam, nisi quod male sibi consuluit, quod ibi
non mansit, ubi honor illi exhibetur et bene illi erat. Sed
superba contentio et contentiosa nil recte agere sinit, imo
e felici in infelicem statum praecipitat. Miseret me uxoris
et liberorum eius.
Legatus regis prolixas scripsit ante 3 septimanas aut mensem
literas exponens Condeum iniusta regi pacem servare cupienti
inferre arma. Ego brevibus respondi alias ab aliis belli
c[auss]as adferri; utri rectius narrent, tempus
proditurum; meum non esse de his iudicare vel pronunciare;
orare, ut dominus pacem concedat, ne Gallia, regnum
florentissimum, misere laceretur intestino bello. Praeterea
scripsi nihil nec puto illum his abuti posse, nisi per
extremam impudentiam.
D. consules tres una cum Carolo, Pontisella et Ganthnero
saluta. His vero, quae mitto, prudenter et apud fidos utere,
ne aliquando mihi sint fraudi. Mitto, quae ab amicis et
hominibus synceris accipio, nec illi quicquam fingunt, sat
scio, sed uti ad ipsos deferuntur, mihi communicant, ego
vero tibi; iam autem, quam omnia sint explorata, non
pronunciavero, iudicium lectori relinquo. Ergo, quae huc
misere Basilienses, et quae a duobus praestantissimis viris
Geneva accepi, his inclusa mitto. Tu boni consule et idem
meo nomine ab amicis petito.
Fama aut nonnullorum relatio affert erupisse regios ex urbe
et Condaeis intulisse damnum; alii contrarium referunt;
forte utrique comminiscuntur id, quod factum cuperent. De
comitiis Badensibus nondum finitis nihil habemus adhuc
certi. Arbitror opus fore non admodum magnae frugis; omnia
enim Helvetiorum subclaudicare incipiunt, quod forte non
procul sit dies retributionis. Domine, miserere nostri et
serva nos. D. Müllnerus consul laetaliter decumbit; si
revaluerit, miraculo id siet. Ita videmus in diem optimos
quosque e medio tolli, ne videant malum futurum. Quod ut
forti animo ferant, qui tunc vixerint, dominum oro, cui te
tuosque commendo.
Tiguri, 21. novembris 1567.
Moerore langueo et aliis innumeris sum adobrutus et
adopertus etc. Proinde condona, quod prolixis tuis brevibus
respondeo.
Tuus Bullingerus.
D. Thobiae meo Eglio.
Chur.
