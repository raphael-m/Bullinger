<nr>[28120]</nr>
<ae>Johannes Jaske an Bullinger</ae>
<od>
Frankfurt am Main, 13. September 1558.</od>
<vo>Zürich StA, E II 367, 66. / Orig.(Aut.)
Decima die huius mensis, cum coemendi gratia ex libris tuis in tabernam Froschoueri vestri venissem tuique, vir reverendissime, mentionem fecissem deque icone Melanthonis, an tibi tradita esset, interrogarem, se apud te vidisse in musęo tuo affirmabat.
Hac spe ac letitia inductus post coemptos libros quosdam dedi illi nomen meum, si quid forte vel literarum aut quarumcunque rerum ad illum tibi deferendarum transmitterem, mei memoriam firmius teneret.
Literas tuas viso nomine mihi statim cum
munere gratissimo, hactenus tamen nondum a me merito obtulit.
Qua autem re eam mihi a te exhibitam humanitatem recompensem, nunc non habeo, nisi ut literis hisce animum meum erga te propensissimum declarem.
Nunc autem, cum iam expeditis fere negotiis recta domum eo, me et tuis collegarumque praecibus commendo agoque tibi gratias maximas pro exhibito munere, quod amicitiae nostrae signum ac testimonium esse debet.
Vale.
Dedi Francofordiae die 13. septembris anni 1558.
                                               Tuus Johannes Jaske.
Saluta omnes collegas tuos, viros clarissimos.
Proximis nundinis scribam deo dante ex patria.
Reverendissimo viro domino Henricho Bullingero, ecclesiae Tigurinae antistiti fidelissimo, domino suo colendissimo, dentur.
Zurich zum Großen Munster.
