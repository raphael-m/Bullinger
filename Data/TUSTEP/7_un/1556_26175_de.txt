<nr>[26175]</nr>
<ae>Graf Georg von Württemberg an Bullinger</ae>
<od>Mömpelgard, 23. September 1556</od>
<vo>Autograph: Zürich StA, E II 338, 1526f.(Siegel...)</vo>
<dr> <dr>
<re> </re>
<tx>Georg, grave zu Würtemberg unnd zu Mümppelgart etc.
^$Unnsern grus zuvor, wolgelerter, lieber besonnder. Wir haben
eüwer schreiben sampt zweien uns zugeschickten büechlin den
22ten septembris empfangen, zum theil gelesen und wollen
hertzlich gern, das dieser langwüriger zwispalt in dem
hochwüchtigen hanndel des heiligen nachtmals unnsers herrens
Jesu Christi doch einmal verglichen unnd vilen guthertzigen,
frommen christen zu trost, stercke und erbauwung auß den kürchen
uffgehaben und entschiden werden möcht. Da wir wa müglich
unnsers theils auch gern darzu ratden und helffen wolten,
dieweil wir dann vernemmen, das doctor Jacob Schmidlin,
pfarrherr zu Göppingen, sampt ettlich anndern inn die
marggraveschafft Röttelen zu visitieren und von dannen unnsers
erachtens gen Basel auch kommen werd, den Sultzern und anndere
daselbst anzusprechen, der denn ein wolerbauwener, geleerter
mann und sich viler gutter reden vernemmen lassen, das er, so
vil müglich, red und hanndlungen pflegen wöll, ob doch sollicher
spenniger punct unnserer christlichen religion (darinn man doch,
so man nitt halsstarrig sein will, nitt so weitt von einannder)
inn ein christenliche einhelligkeit gebracht wurde, so ist
derhalben an euch unnser gnedigs begeer, ir wöllet inn solchen
sachen, wo es an euch gelangen würdt, sampt anndern euch (wie
usn dann mitt zweivelt) güettlich, christlich und entschidlich
findne lassen. Das haben wir euch gnediger und gutter wolmeinung
nitt wöllen bergen, als der wir solche zweiungen gern zu ruw und
frid erleben wolten. Bevelhen euch hiemitt inn den schirm des
allmechtigen.
^$Datum Mümpelgart den 23ten septembris anno etc. 56.
^$G[eorg] g[rave] zuͦ Württemberg etc.
<lz>[Adresse ...hinter 1527]: Dem wolgelerten, unserm lieben
besondern Henrich Bullingern, predigern zuͦ Zürich.
^$Beilage [1527]: Wir thun unns auch euwerer glückwinschung zu
unnsernn jungen son gnediglich bedancken und begeeren von got
nicht meer, dann wa er ime das leben gönnen wöll, er zu seiner
forcht, eer und glori ufferzogen werden mög.
^$Ir wölt auch beiden euweren burgermeistern von unnsertwegen vil
liebs und gutts ansagen, unnd so es inen glücklich und wol
zustiende, vernemen wir gern. Hetten euch auch langest
zugeschriben, so sein wir aber die zeit einher mitt allerlei
fürfallenden geschäfften meer, dann unns lieb ist, beladen
gewesen. Datum ut in literis.</lz>
