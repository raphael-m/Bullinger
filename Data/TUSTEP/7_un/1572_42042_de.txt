<nr>[42042]</nr>
<ae>Bullinger an Tobias Egli.</ae>
<od>Zürich, 21. März 1572.</od>
Zürich StA, E II 342a, 656f. / Orig. (Aut.)
Graub. III, 311 ff.
Min willig dienst und alles guͦts bevoran. Uwer schriben
hat micht träffenlich
beckümert, dan* (*a.R.: das!) ich wol weiß, was ye und ye uß
ufflöuffen
gevolget. Bitten gott von hertzen, das er dise gfaare sach
zuͦ guͦtem end
ußfuͤre* (*a.R.: ußfuͦ(?) uͤ(?)rre), das nitt ein
gantze lobliche
eydgnoschafft, unser lieb vatterland, in last und lyden
kumme. Wie sunst die
sachen ergangen und wie vil schwerrer sünden by üch und die
gantze eydgnoschafft
begangen werdent, ist niemandts verborgen, das ouch dorumb
ein schwerr und groß
gottesgericht zuͦ ersorgen. Der allmächtig gott wölle uns
gnedig und barmhertzig
sin! Ir fragend, wie ir üch in sömlichem ellend inter arma
hallten söllend. Da
ist min radt, das ir beständig predigind sömliche
uffruͦren syend grosse
straaffen der sünden. Was nun für sünden vorhanden und
leyder begangen werdent
von obherren und underthanen, sol ich üch nitt vorschriben,
wie ir sy mitt ernst
und christlichem yfer mitt bescheidenheit straaffind und
yderman vermanind zur
besserung und christlichem gebätt, insonders das uns gott
nitt vergällte nach
unserm verdienst. Demnach truw ich üch, so ir schon üwer
ampt trüwlich bißhar
ußgericht, habind ir doch weder heymlich geradten noch
offentlich mitt predigen
yemandts zuͦ uffruͦren gereitzt. Und das es beschähen,
kan ich uß üwerm schryben
wol verstan, das es üch leid und beschwerlich ist. Dorum ir
ouch yederman zuͦ
ruͦw und friden ermanen söllind, damitt man keinen anlaß
gäbe zuͦ tödtlichem
krieg, da wir sunst jetzund kriegs gnuͦg habend mitt der
träffenlichen thüwre.
Gott wölle uns die abnemmen und mitt fruchtbare der erden
uns armen widerum
trösten. Zuͦ loben sind deren hertzen, die uß guͦtem
grund gern wöltend
grächtigkeit offnen und ungrächtikeit niderlegen. Das sol
man aber zuͦ handen
nemmen mitt ordenlichen mittlen, die wider gott nitt sind;
und diewyl ein
straaff- und rächtstag gesetzt ist, sol man den lassen
fürgan und sich deß
settigen lassen und nitt mitt gwallt handlen. Nieman kan
kleger und richter sin.
Deren übelthat, so übels gehandlet, sol mitt ernst und
warheit an tag für die
gepürlichen richter gebracht werden und denn nach dem
rächten und der thaat
gericht werden. Und söllte es jetzund darzuͦ kummen, das
andere Ort der
eydgnoschafft zuͦ üch zuͦ scheyden kämend, wurde die
sach daruff beruͦwen, das
yetwedere parth sich des rächten sölltend vernuͤgen
lassen; und welche parth
das nitt thuͦn und mitt gewallt one rächt fürfaren wölte,
die sölltind alle
andere Ort hälffen mitt der hand zum rächten wysen. Dorum
gar nodtwendig ist,
das man sy uff des rächt wyse. Es habend  die 5 oder 7 Ort
an min herren diser
wuchen von Lucern geworben, das sy zuͦ guͦtem der
eydgnoschafft, diewyl uffruͦr
in Pündten zuͦ sorgen, gen Chur an die Pündt schryben und
sy zuͦ friden vermanen
und das sy sich in iren spennen des rächten vernuͤgen
lassind. Daruff min
herren heruff geschriben, alls ir filicht wol verstanden
habend. Darby ich
sorgen muͦß, das, wenn die Ort vernämend, das man mitt
gwallt uff ist, sy ire
botten schicken und vil verwirrung, gott wölle nitt ergers,
darus erfolge. Ob
aber sach were, das ettliche botten zuͦ werben kämend,
acht ich wol, min herren
syend so bedacht zuͦ Chur, das sy an min gnedig herren hie
ir anligen schrybind,
ob filicht min g[nedig] h[erren] andern iren eydgnossen,
Bern, Glaris, Basel,
Schaffhusen etc., botten zuͦ schicken und zuͦ scheiden
ouch zuͦ üch schicktind,
damitt grösser übel möchte vermitten werden und ein fromme
eydgnoschafft, unser
lieb vatterland, in disen zyten, die sunst klämm, verjämeret
und vollen gfaren
sind, in friden bliben möchte. Das gäbe gott. Und so neißwan
ouch der bischoff
angriffen, wurde dasselb erst  -  zuͦ sorgen  -  ein nüwe
tragoediam gäben. Man
wirt aber denen sachen one min anzeigen wol zuͦ thuͦn
wüssen und dise sach one
verzug ußmachen mitt rächt, ee die sach wyter kumme und der
tüfel größere
zwytracht säye. Lassend mich wüssen, wie sich die sachen
schickind; dann ich uß
der massen sorgfelltig. Und da ich nitt wyter kan, wil ich
gott bitten, das er
üch und gemeiner eydgnoschafft gnädig sye. Bättend ouch ir
ernstlich und
vermanend yederman zum gebätt.     -       Quod reliquum est
de mutando loco,
infamiam tibi summam hoc in praesenti conciliares; nunquam
vero meam operam
denegavi ministrorum maxime uxoribus et liberis* (*a.R.:
loco - liberis .. .. ..
...) ac bene spero de gratia et protectione domini dei
nostri.     -    Ich kan
wol gedäncken, wie der statt Chur mitt der proviand sachen
hert standind; dann
hie ist es seer thüwr. Noch hat man inen 100 muͦtt kernen
geordnet; fragend
darum Tscharnern, der üch den brieff bringt, wie es
ergangen. Wenn ettwas me der
glychen zuͦ werben, so schribind allwäg die burgermeister
selbs an min herren
und heyter, wie die sach gestalltet etc. nitt durch üch noch
durch mich, wiewol
ich gern der statt und Pündten mitt höchstem flyß und willen
alle zyt zuͦ dienen
bereit bin, wie ich dann jetzund och gethan hab. Und hatt
min früntlicher lieber
h[err] gevatter, üwer schwager Haller, die 100 mutt
herusgäben, doch uß
geheiß miner herren, do sy gruntlicher bericht von mir, wie
die sachen gestalltet und das fennli vorhanden etc.
Den handel mitt üwer kernengällt gägen üwern schwägern hab
ich angehänckt h.
Hallern, wiewol ich och gern, so ich an j[unkherren]
Jochimen stoossen, mitt imm
reden wil etc. Ir mögend aber nitt glouben, wie ich mitt
geschäfften verrungen
und darzuͦ anheben gar übelmögend sin; dann die vile der
geschäfften und das vil
schryben und predigen, grosse sorg und bekummernuß brächen
mir die krafft,
wiewol ich von gnaden gottes immerdar imm herren gar frölich
und trostlich bin. Gott mere sin gnad biß in min end!
Die byligend geschrifft, mir alein bevolhen, wil ich, sind
one zwyfel, wol
verwaren. So ir ettwas zuͦ trucken wurdent schicken, kan
es nitt truckt werden
vor Froschowers widerkunfft von Franckfurt, möchte doch wol
hievor überantwort
werden censoribus, ob sy es zuͦ trucken erlouben.
Gvaltherum nostrum reliquit
febris; rursus suo fungitur munere. Simlerus noster decumbit
ex podagra, quod
mihi vehementer dolet. D. Hallerum ipsum puto tibi
scripturum. Oro dominum, ut
in hisce turbis felicem partum concedat uxori tuae; dominus
potens et
misericors. Doleo ego quoque vicem d. Rhetiensis optaremque,
ne papam audisset
incantatorem et dei generisque humani hostem. Haec in multis
negotiis exaravi
festinantissime. Aeternum vale. Tiguri  21. martii sub
vesperam 1572.
H[einrych] Bullinger, der ellter
Wyter wachst mir ein nüwe sorg uff den halß, das ich von
Lucio bericht, das d.
Stuppa zuͦ Basel sage, der brieff mitt dem gällt sye imm
nitt worden. Da
wüssend, das ich den brieff enpfangen von m. Jakob Geßner
und inn uff minem
tisch ligen lassen, biß ich bottschafft gehept. Und do ich
brieff gefertiget in
Franckrych d. Ramo, hab ichs gen Basel an d. Zwingger
geschickt, weiß aber
nu- mmen, wer der bott xin, dem ich inn vertruwt; dann deß
dings so vil ynfallt,
das ich nitt weiß, wie und was, vergiß eins dings. Und ist
aber Rami brieff
gefertigt; dann er mir siderhar von Parys geantwortet. D.
Zwinggern aber hab ich
siderhar nitt geschriben, noch von imm ütztid enpfangen, wil
imm aber by erstem
botten schriben und fragen, und sol mir das der letst brieff
sin, den ich andern
zuͦ ferggen uff mich nemmen wil und denen antwort dorumb
gäben, wenn ich nitt
nur  weiß, wemm ich vertruw. Weiß aber gruntlich, das ichs
mitt trüwen verschickt.
Ornatissimo viro d. Tobiae Eglio, Curiensis ecclesiae fideli
ministro, domino
meo honorando et fratri charissimo.
                              Chur.
