<nr>[20200]</nr>
<ae>Bullinger an Johannes Calvin</ae>
<od>ZÃ¼rich, 30. August 1550.</od>
Druck.
Ep.Calv. 1402 (XIII,635f)
S. D.  Didici a N. nostro te, Calvine colendissime et
carissime, recte valere,
quo nomine tibi gratulor, optoque ut sit diuturnum. Nos
quoque recte valemus hic
omnes deo gratia. Curiae intra 9. septimanas exstinxit
pestis 1100 homines.
Mirum est in tam angusto oppido et brevissimo tempore tot
esse sublatos. Cum his
migravit et d. Ioan. Blasius. Decubuit et d. Ioan. Comander,
sed revaluit per
Christum. In vicinia Curiae plurimi moriuntur. Nos adhuc
liberi sumus ab illa
lue. Caesar Augustae cupit modis omnibus emulgere ex
principibus et ordinibus
imperii consensum in continuationem concilii Tridentini:
item auxilium contra
rebelles. Urget et alia quaedam capita, nec audio esse
quemquam qui ei se
opponat.  14. augusti milites Hispani domum, ut vocant,
concionum sacrarum pone
aedem S.Ulrichi diripuerunt. Capti sunt ex iis aliquot, sed
plurimi arbitrantur
ex carcere impune dimittendos. Ferociunt papistae et
minantur extrema. Aiunt
Caesarem totum in eo esse ut Magdeburgum omnibus rebellibus
faciat exemplum.
Caeterum ignorat vivere et viribus pollere eum qui custodit
Israelem. Nostrum
erit in hisce turbis ardentes domino preces offerre, et pro
periclitantibus et
pro nobis ipsis: deinde et constanter facere nostrum
officium dicendo et
scribendo. Mitto tuae pietati quartam Decadem quam hac
aestate conscripsi, non
ut putem te illa indigere, sed ut benevolentiam erga te meam
testarer. Salutant
te fratres. Salvus sit d. Nic. Gallasius cum omnibus bonis.
Vale cum tuis omnibus. Tiguri,  30. augusti 1550.
