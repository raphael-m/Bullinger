<nr>[19247]</nr>
<ae>Baldassare Altieri an Bullinger</ae>
<od>Bergamo, 12. September 1549</od>
<vo>Autograph: Zürich StA, E II 365, 476f.(Siegel...)</vo>
<dr>Gr. I, S. 475f.<dr>
<re> </re>
<tx>Pręstantissime Bul[l]ingere.
^$Proxime mihi redditę sunt literę tuę, ex quibus optime
perspexi, quid agendum sentias pro reconcilianda ecclesia
Claven[n]ensi. Laudo consilium tuum, ut res ad ministros
curienses reiiciatur, qui de ea pie et recte cognoscant. Nam de
doctore Augustino illud idem, quod tu ipse, sentio. Habet enim
sanam doctrinam, neque de hoc unquam addubitavi; tantum accusavi
in ipso ministerii ignaviam, cuius causa multa sane dissidia in
ea ecclesia acciderunt, quę, si ille, uti debebat,
advigilasset, vitari omnino potuissent. Multa alia silentio
prętermitto, quę mihi a primis eius ecclesię membris contra
Augustinum explicata fuerunt. Verum de his omnibus Curiensis
synodus, ad quos spectat, rectius cognoscet. Itaque pręclare
abs te actum est rem omnem ad ipsos rettulisse. Ego vero id
solum quero, ut regnum Christi augeatur, puritas doctrinę
retineatur et pax atque concordia in ecclesiis conservetur. Id
quod Dominus noster concedat nobis propter filium suum, quem
nobis donavit.
^$Ago tibi gratias vel incredibiles cum de humanitate, quam
fidelibus Christi exhibuisti, tum etiam, quod ita me diligas, ut
nihil prętermittas, in quo mihi gratificari posse sentias.
Verum meam apud te commendationem eius conditionis semper fore
intelligo, ut omnia agantur iuxta huius ecclesię vires ac
pręter tui molestiam. - de me ipso tametsi multa apertum vitę
discrimen mihi minentur conspirantibus undique adversus caput
meum Antichristi ministris, Dominus tamen solaturme spiritu suo
ita, ut animo non deiiciar, sed paratus sim in omnes casus ad
gloriam Christi testificandam. Mihi in animo est Florentiam
proficisci una cum familia cum propter illius principis vel
summam ęquitatem ac pietatem, tum etiam propter multorum
fratrum, qui illic sunt, fidem et charitatem. Quod si ego, ut
spero, impetraro, id est, si tuto mihi illic manere liceat, non
erit absque fructu evangelii promulgandi. Fortassis enim illic
agam commodius ea omnia, quę Venetiis proposueram agenda, et
utinam literę illę commendatitię pro me scriptę fuissent ad
Florentię ducem! Deus bonę, quanti emolumenti extitissent in
hanc causam promovendam. Cęterum mirifice doleo, quodnihil
literarum accipiam a domino Lelio, potissimum propter eos
libros, quos in Italiam iam ante mensem missurus erat. Poteris
sibi commemorare, si illum videris; cui me etiam atque etiam
commendabis, et universam ecclesiam salutabis meo nomine.
Dominum sedulo pro mea persecutione rogabitis. Ego intra biduum
hinc proficiscar cum uxore et liberis.
^$Vale meque diligas.
<odtx>Datum Bergami, 12. 7bris 1549.</odtx>
^$Tui studiosissimus Bald[assare] Alterius.
<lz>[Adresse ...]: Summę pietatis ac doctrinę, domino Henrico
Bul[l]ingero, ecclesię Tigurinę ministro, domino meo semper
observando. Tigurum.</lz>
