<nr>[33074]</nr>
<ae>Bullinger an Theodor Beza</ae>
<od>(ZÃ¼rich), 12. Juni 1563.</od>
Genf  120, 6. / Orig.(Aut.)
Ep.Calv. 3967 (XX, 40f)
S. D.  Spero te, mi frater, iamiam accepisse nostras literas una
cum symbolo amoris incluso; tum intelligas literas tuas, quas tu
tradideras aurigae, nobis esse traditas.
Cura tu sedulo, ne
princeps Wirtembergensis libellos spargat per Galliam et turbas
atque contentiones excitet.
Sedulus est ille princeps et modis
omnibus Lutheri doctrinam de coena domini, hoc est, Confessionem
Augustanam cum Apologia omnibus obtrudere satagit.
Bonus est
alioqui princeps, sed hac in re mire festinans.
Exortae sunt nunc
turbae in Saxonia propter Catechismum Palatini, his quidem
approbantibus, illis eundem abominantibus.
Dicunt hi principem
factum esse Zwinglicum et Calvinicum.
Scis Sulcerum subscripsisse
Argentinae in causa Zanchi Augustanae Confessioni et Apologiae.
Scis Eberum contra nostram doctrinam scripsisse librum de coena,
in quo absurda sunt plurima.
In Germanico exemplo habet nomen
Calvini quod coniungit cum Zwinglii palam, sed in Latino non
posuit.
Legatus regis Galliae multa mecum contendit de foedere pangendo
cum rege, idque tuo iussu, qui colloquutus sis cum eo Basileae ea
de re.
Ego finxisse illum omnia arbitror.
Neque enim illi
fidendum esse audio.
Librum Ochini non legi, nec vacaret legere.
Minime autem puto
illum facere cum Servetanis, Grybaldistis et Blandratistis, quos
palam exsecratur.
Et Thretio in Poloniam profecturo affirmavit
sancte se abominari Italos in Polonia contra adorandam trinitatem
disputantes.
Promisit etiam illi se daturum literas contra istos
nebulones.
Ac dedit, ni fallor.
Ergo si firmas rationes diluit
infirmioribus inscitiae magis et senio deliro quam malitiae
tribuo.
Superioribus diebus ex casu gravi mortua est eius uxor,
relictis illi liberis etc.
Admodum est miser.
Puto ipsum
afflictissimum aliis non diu supervicturum.
De caeteris scripsi ad d.
Calvinum et Ionvilleum.
Te oro ut
pergas sedulo ad nos de rebus Galliae scribere.
Vale et nos ama.
12 iunii 1563.
                                                  Bullingerus
tuus
Non relegi.
Clarissimo viro d.
Theodoro Bezae, Genevensis ecclesiae fideli
ministro, domino meo honorando et fratri carissimo.
Genff.
