<nr>[26006]</nr>
<ae>Bullinger an Francesco Lismanino</ae>
<od>Zürich, 13. Januar 1556</od>
<vo>Autograph: (Kopie).(Siegel...)</vo>
<dr>Wotschke, S. 36<dr>
<re> </re>
<tx>Contuli, mi d. Lysmannine, uti promiseram, cum symmystis de
deligendo aliquo graece et latine docto viro, cuius opera
utereris in reformandis ecclesiis polonicis et ideo
exercitatione perito facultateque disserendi, scribendi et
concionandi instructo, qui tibi addatur comes et socius itineris
atque laboris nunc suscipiendi. Cęterum talem nullum, ne multis
utar ambagibus, inter nostros, quo ecclesia nostra carere
possit, invenimus. Et quoniam easdem prope rationes, quas nuper
coram tibi adferebam, recensebant et ipsi, non est, quod easdem
nunc cum molestia repetam. Satis ergo fuerit tibi, quae tua est
humanitas, nostra erga te benevolentia et studium alioqui
propensissimum paratissimumque. Meministi haud dubie veteris
illius sententiae: in magnis et voluisse sat est. Habes tu
vocationem tuam a domino, qui procul dubio spiritum suum tibi
addet, cuius divino instinctu feliciter perfeceris pro munere
tuo perficienda. Nec dubito, quin pro illo dominum indefesse
ores, cum scias absque hoc nihil tentari feliciter. Remitto tibi
scriptum Lausan[n]ense, quod non displicuit, pro quo et gratias
tibi ago. Peto pręterea, si possis commode et velis libenter,
scripta d. Musculi et d. Calvini. Postea deo volente parabo tibi
scripta duo, alterum quidem ad d. Felicem Crucigerum ad
ministrosque et nobilitatem eius coetus, alterum vero ad d.
Alexandrum Vitrellinum. Difficulter nunc scribo, sed quoniam ita
necesse est, morem geram tibi, sed intra hoc biduum nihil
promisero. Cras enim rursus in laborioso meo opere concionandum
erit. Boni consulas hoc meum breve scriptum. Non egredior aedes,
quod graviter feram aerem. Vale.
<odtx>Tiguri 13. Januarii 1556.</odtx>
^$Bullingerus tuus.
<lz>[Adresse ...]: D. Francisco Lysmannino, Corcyras(?)</lz>
