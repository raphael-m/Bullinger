<nr>[31064]</nr>
<ae>Ambrosius Blarer an Bullinger</ae>
<od>
(Winterthur), 10. April (1561).</od>
<vo>Zürich StA, E II 357a, 575 / Orig.(Aut.)
Bl.
III,  602f.
Exc.
Gott und alles guͦtz.
Fruntlicher, lieber herr und bruͦder, diß stund kompt zöger Lienhart Schnider von Augspurg mitt brieffen, under denen ouch ein schriben von unserm l[ieben] h[erren] Hoser an mich und euch.
Schick euch hiemitt den einen brieff an mich; weyß nitt, ob ir ouch teutsche exemplaria habend oder nitt; dem werdt ir wol wissen ze thain.
Ich schrib in hochster yl; dann ich diser stund ouch anders vyl ze schriben hab uff Genff.
Man schribt mir sonsts nichts neuws von
Augspurg, dann das unser fursten das concilium nitt besuͦchen wellen, und was dem päpstischen legaten für bscheid worden; das wissend wir vorhin alles.
Myn schwager Peter Schär schribt mir uff vorgestert, das sich der keiser ubel besorge vor dem Turcken; dann es seyen abermal zwen groß ungerisch herren zuͦ ime gefallen, und soll er in grosser rustung sin.
Item das zuͦ
         Neuburg in Sachsen die anderen fursten dem jungen hertzog Hans Friderich nitt haben underschriben wellen, sonder seyen dem Hessen und pfaltzgraven zuͦgefallen, das man die unsern nitt dermassen verdammen solle; das haben wir wol vormals ouch, aber nitt gantz gwisslich vernommen.
Er schribt mir ouch, das uff  2. aprilis der hertzog von Wirtemperck all seine provisianer zuͦ rosß gerüst gen Stuͦtgart gefordert hab von Elecurt wegen; das sollend die von Ortenburg ingenommen haben, da man sorge, es bedeute nichts guͦts, und habe das kind einen andern vatter; dann Wirtemperg hab diß Elekort ingehapt.
In summa: es schickt sich allenthalb zuͦ unruͦ.
Uff gestert hab ich gehort von gloubwirdigen leuten, das man in den Lendern<f1>in den drei katholischen Landorten Uri, Schwyz und Unterwalden (vgl. SI III 1298).<fe> an ettlichen orten, sonderlich zuͦ Underwalden, gar hytzig seye und die wyber hefftiger dann die mann, und seye ein wybsbild dinnen, bruͦder Clausen verwandte, ouch ein gar geistlichs mensch; die lasß sich vernemmen, das ir gott in einem gesicht geoffenbaret, wa sy die Glarner nitt ernstlich strauffind, so welle er sy strauffen.
Allso muͦß und soll der bluͦtdürstig teufel die wellt blenden.
Wolan, wann nun wir unß
getreulich zuͦ gott hielten, so hett ich gar keinen untrost, aber diß ruchloß wesen der unsern schafft, das alle fromme ubel sorgen müssend, die maß seye voll.
Ach der herre zelle unß under den sinen, es gange sonst, wie es möge; ist um ain böß stund ze thain, habend wirs uberwunden.
Lassen mich wissen, ob ir des Schwenckfelds büchle gesechen habt, das er erst hat usgon lassen, des titel  Quęstiones aliquot Casparis Schwenckfeldii de ecclesia christiana.
Der mann hofft noch mitt gwalt, es müsse noch yederman, der ein christ sein welle, siner meinung werden.
Ich kan nitt mehr.
Datum  10. aprilis hora pomeridiana prima.
Commenda nos domino diligenter.
                              Ambrosius Blaurerus, der euwer im herren.
Domino Heinricho Bullingero, venerando suo longeque charissimo fratri.
