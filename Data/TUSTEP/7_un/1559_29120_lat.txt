<nr>[29120]</nr>
<ae>Pier Paolo Vergerio an Bullinger</ae>
<od>
Tübingen, 3. August 1559.</od>
<vo>Zürich StA, E II 356, 709. / Orig.(Aut.)
Salve, clarissime vir.
Cum neminem habeam, qui recta Tigurum veniat, ecce per Basileam scribo, saltem ut videas me habere rationem Bullingeri, cum quo magis nunc cupio conferre quam unquam antea, nimirum undique laudantibus, quae in Francfordiensi conventu de coena constituta aut declarata sunt.
Mirareris, si scires, quot et qui consentiant affirmentque iam duntaxat de forma verborum litigari.
Quis scit, si ante hyemem, quam puto me alibi transacturum, vos invisam? Fiet fortassis.
Instat comitiorum finis.
Ecclesiae pacem sunt habiturae iuxta Passaviensem conventum; reliqua non attinet scribere.
Nemini mortalium magis est infensus Caesar quam isti, qui tecum loquitur, praesertim postquam ad filium accessi, et carpinalis Augustanus, quo nemo nunc est coniunctior Caesari, furit adversus eundem me, praesertim post editum libellum, quem literis inseram.
At ego utrunque contemno per gratiam dei ut papam quoque.
Scripsi adversus novum catalogum editum Latine atque Italice, edidi meos in Osium quatuor dialogos; mitterem ad vos, si nuncium haberem.
Non desisto a meis laboribus, qualescunque sint.
Utinam desisterent vestrates tam male de me sentire etc.; nolo enim id pelagus ingredi, dicam solum me sperare, quod leviter crediderint; sustentor certe praeclara conscientia.
Plura, quae scribam, habeo quidem, sed non talibus litteris, quae longo circuitu veniunt.
Utinam cogitaremus de concordia omnes.
Saluta[bis] mihi familiam, scholam atque ecclesiam; iuvate me vestris precibus.
Tubingae die 3. augusti 1559.
Vergerius frater.
[Adr.
fehlt.]
