<nr>[21232]</nr>
<ae>Johannes Haller an Bullinger</ae>
<od>Bern, 8. Oktober 1551.</od>
Orig. (Aut.)
S.  Principio congratulor tibi et filię tuae Elizabethę
plurimum de novis nuptiis, et ut foelix faustumque sit
coniugium, mitto illi munnulum hunc nomine filiolę meae,
qu m ipsa suscepit, testem nostrorum super illius
foelicitate votorum. Quod alia attinet, multa et varia
occurrunt scribenda. Ago tib gratias pro consilio vestro
senatui Tigurino super consilii propositione dato. Nondum
descriptum est totum; alioqui per hunc misissem, remittam
tamen proxime.
Deinde quod petis, ut de Adamo Fry<f1>Vgl. ^#/+Pfarrerbuch^#/- 279 und Brief Hallers vom 10. Juli 1552.<fe> et Felkio<f1>? (=Völk?).<fe>, quid hic
agant, scribam, scias Felkium, dum hic fuit, quarto aut
quinto mutasse hospitium, sua verone hoc sit factum culpa an
hospitum, ignoro; hoc scio illum hincinde discurrisse et
valde indiligentem fuisse lectionum auditorem. Quali sit
alias capite praedic[?]tus, nosti, unde ludibrio omnibus
studiosis, nec video spem esse aliquam illi alicuius
conditionis; nam etsi mentis esset compos et cerebri
defecati, tamen facies prorsus morionem refert. Discessit
tamen hinc ante mensem profecturus Tigurum ad festum illud
civicum Felicis et Regulę; interea non vidi eum; forte
apud vos est, ubi eum manere vellem. Alter, Fry videlicet,
quod studia attinet, ab illo altero parum differt; quia
tamen de suo vivit nec aliquid ambit, minor illius habetur
ratio. Nihil tamen inhonesti de utroque praedicare possum.
Fryo ante duos menses 2 fl. dedi mutuo, quos pollicebatur se
mihi intra mensem redditurum; sed nihildum dedit dicens a
patre suo se interea nihil accepisse, cum tamen pater eius
me Tiguri, cum illic essem, convenisset et promitteret brevi
se illi missurum pecunias.
De Eberhardo scripsi copiose omnem historiam ad Frisium, qui
hoc abs me flagitavit quoque; ab eo petes, si velis plura.
Dominus inspexit et composuit omnia illumque, ne in
deteriora rueret, praevenit simulque suum in illo iudicium
non obscure declaravit, siquidem  4. octobris apud S. Urbanum
ex peste decessit, pacifice quidem, ut audio,  sine tamen
ulla ullius fidei confessione.
Es Thermis nihildum audimus; rogo, ut, ubi habueris aliquid,
cito scribas.
Obiit in Gallia dux de Longa Villa, comes Neocomensis, puer
adhuc vel adolescens 16, ut audio, annorum. Duo sunt
heredipetae. Prudentiores metuunt hinc quoque aliquid
turbarum, Caesarem quoque comitatum Neocomensem appetiturum,
cum feudum sit domus Burgundię et dux ille sine liberis
decesserit. In Gallia certum est exhibitum fuisse regi Gallo
catalogo(!) omnium nobilium Lutheranorum seu potius
christianorum; invenit ibi primarios proceres et
consiliariorum aliquos, ad quingentos usque, ita ut valde
exterritus dixerit: "Quid agam? hosne comburam? Nunquam
faciam, praesertim cum ipsorum opera mihi hoc tempore tam
sit necessaria."
De Negelini filio scripsi proxime. Nunc de alterius consulis
filio, scilicet a Wattenwyl, qui fuit apud Caesarem; fertur,
quod et ipse Caesareana castra sequens a Gallis sit
spoliatus multis suis comitibus interemptis et quod vix ipse
sit fuga elapsus; nondum tamen hęc tam sunt certa quam ea
de Negelino. Ita utrinque dominus admonet eos, cum nostrae
monitiones nihil proficiant. De Caesaris apparatu feruntur
mira; illum Augusta discessisse negant, quotquot recta inde
veniunt, sed Mariam equis citatis venisse ex Brabantia ad
illum Augustam. Fertur conscribi milites Lauffenburgi in
vicinia nostra et passim in Germania, solutam obsidionem
Magdeburgi. Sed tu de his certiora habebis.
Quod Trahernum nostrum attinet, redit ad vos; hic enim nihil
vacat, et multi sunt expectantes. Spero per vos fieri posse,
ut aut in Rhetia, Glarona, Turgavia aut circa considere
possit aut ut aliquantisper, sicut in tuis ad me literis
illi spem fecisti, apud vos foveatur. Reliqui, licet
Basileam concesserint, tamen ad nos redibunt; illos nos
fovebimus et, ut prospiciatur illis, curabimus. Tibi hunc
commendamus; pauper est et fuit semper. Bene faceres, si
posses illi quantulumcunque heptomadarium stipendium
impetrare; parvo est contentus. Nostri pro viatico duos ei
dedere coronatos; plura quidem sperassem; sed sic sors
cecidit.
Mitto deinceps alia adhuc exemplaria Vergerii de concilio
fugiendo, quod puto bello praesenti magis quam ullis
scriptis disturbandum fore. Mitto et historiam Alexandri
IV(?). Picturam ad nos miserat Vergerius et simul quoddam
scriptum, quod iuxta picturam cupiebat impressum; sed cum
non videretur esse magni momenti et plausibile admodum,
maluimus puram historiam subnectere. Vale cum omnibus
fratribus, uxore, liberis et domesticis, quos ex me
salutabis plurimum et meis quoque. Salutat vos Musculus cum
tota domo sua, qui tamen et ipse ad vos scribit. Bernae  8.
octobris 1551.
Tuus Io[annes] Hallerus.
Nostris studiosis literas hasce tradi curato sive domino
praeposito.
Clarissimo viro d. Heinrycho Bullingero, Tigurinae ecclesiae
fidelissimo antistiti, domino et compatri suo venerando.
                                  Zürich.
