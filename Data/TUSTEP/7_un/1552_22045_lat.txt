<nr>[22045]</nr>
<ae>[Johannes Haller] an Bullinger</ae>
(Bern, ca  20. Februar 1552.)
<vo>Zürich StA, E II 370g, 561. Orig.</vo>
Ep.Calv. 1606 (XIV, 290ff.)
S.. Scripseram ad te proxime, Calvinum meditari ad nos
adventum. Interea vero, dum ego dissuadeo et tuum exspecto
consilium, ecce ipse adest. Venit enim huc 17. februarii.
Causa propter quam maturavit illam suam ad nos profectionem
fuit captivitas ministri cuiusdam agri Genevensis, qui iussu
senatus nostri a praefecto quodam nostrate captus et in
vincula coniectus est, quia relatum erat illum pro publica
concione dixisse, omnes eos qui in die natali sumerent
sacramentum corporis domini, eos non Christum sed ipsum
Satanam comedere. Valde hinc sunt offensi nostri. Venit ergo
Calvinus ut ipsum excusaret. Et quidem, si sic se res habet
ut Calvinus exponit, longe mitius ille loquutus est, et fit
illi iniuria non exigua. De illo tamen negotio nostri cum
Genevensibus agere nolunt. De caetero petiit nobis colloqui,
id quod illi concessum est. Proposuit varia, inprimis vero
recensit totam historiam Hieronymi, ostendens quid et
qualiter cum eo sit actum, admonens nos ut caveamus ab
illius artibus et in tempore nostris prospiciamus ecclesiis.
Mire in hunc hominem exacerbatus est, sicuti videbis ex
libro quem de praedestinatione iam edit Genevae, cuius
principium ad nos attulit. Conquestus est deinde quod a
multis ditionis nostrae ministris publice traducatur:
petiit ut, si concordia nobis esset curae, dehortaremur
tales ab huiusmodi calumniis: petiit ut omnes simultates et
suspiciones inter nos cessent: se candide diligere nos,
rogareque ut similiter erga ipsum simus affecti etc. Haec
fere fuere summa eorum quae proposuit. Placide est auditus,
et placide quoque illi ad omnia responsum, per nos non stare
quominus sincere concordia colatur. Pergat modo [uti]
coepit, et nos quoque complexuros illum etc. Privatim
[mecum] conferebat, annon esset possibile ut de doctrina
illius apud senatum nos testaremur. Ego neque negare volui,
neque affirmare quidquam pro reliquis fratribus. Ostendi
tamen ei aliquot difficultates, quae possent forte hunc
illius conatum impedire. Itaque in colloquio nullam huius
rei fecit mentionem. Postquam ergo triduo hic fuisset,
discessit bona omnium pace. Excepimus et tractavimus illum
quam potuimus humanissime. Solus Iodocus neque ipsum audire,
neque colloquio aut convivio interesse voluit quo ipsum
excipiebamus. Offendit hic ipsum graviter, sed excusavi apud
illum quantum potui hominis mores. De concilio cum ipso
loquutus sum, ut et in sequentes hasce sessiones paret
antidotum. Et visus est annuere huic rogationi. Non habuit
duas illas sessiones prius quam ego abs te acceptas illi
mitterem. Rex Angliae misit ad ipsum libellum propria sua
manu scriptum quem valde commendat..Caeterum rerum novarum
nihil  apud nos est, nisi quod de Schertlio fertur, quod
militem Basileae conscribat, et magnum esse passim belli
apparatum.
Burgundi praesidio firmant fines suos versus nos. Quidam
Wirtenbergensis, qui cum sui principis legatis fuit
Tridenti, scribit ad Musculum, quod legati illi a concilio
non sint auditi, sed coacti illic et latere et suam
profectionem dissimulare. Ecce ergo, quid fieret nobis, si
illuc veniremus? Mauritium etiam scribit protestari contra
concilium et iudices concilii et conari ipsum rescindere
omnia, quę hactenus sunt acta. Sed expecto a te quoque,
quid tu habeas. Remitto tibi historiam monachi et ago
gratias. Scribe, quaeso, quid cum Froschovero egeris, et ut
mittat exemplaria. Profectus est illuc quidam civis nostras
Hans Keck, notus Baltassaro bibliopolę; ille recipiet,
quicquid ad me pertinuerit. Bene vale. Salutant te Musculus
et reliqui. Tuis omnibus ex me et meis multam salutem
dicito.
[Unterschrift fehlt.]
Clarissimo viro m. Heinrycho Bullingero, Tigurinę
ecclesię pastori vigilantissimo,
domino et compatri suo colendissimo.
Zürich.   M. Heinrych Bullingern.
