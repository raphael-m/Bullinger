<nr>[29159]</nr>
<ae>Bullinger an Friedrich von Salis</ae>
<od>Zürich, 29. September 1559.</od>
<vo>Chur, Kts.-Bibl.
Ms.
B 1818, 23. / Orig.(Aut.)
Gr.
II, 159 R.
S. D. Spero meas tibi, vir praestantissime, literas non ita pridem scriptas esse redditas.
Nunc non est, quod illis adiiciam, nisi quod in Gal iis persequtio magis atque magis fervet.
Rerum potiuntur Guysiani fratres, capitales Christi et evangelii eius hostes.
Caeteri, quibus satis cognitus est Christus, omnia dissimulant et simulant eversi cura huius seculi atque adeo caecati rerum terrenarum desiderio.
Nuper capti sunt multi Lutetiae, qui in domo nobilis cuiusdam matronae convenerant in
coetum sacrum.
Rex Navarrae et regina [vid]ua quoque dissimulare omnia dicuntur, nescio quam vere.
Proinde video verissimas esse illas aeternae veritatis sententias: Quam difficile est divitem ingredi in regnum dei, item: "Nolite confidere in principibus neque in filiis hominum, in quibus non est salus" [Ps 146, 3 (145, 2f Vulg.)].
Video itaque causam hanc relictam esse in manibus omnipotentis dei, qui procul dubio ipsam invitis interim omnibus impiis tuebitur et promovebit.
Nam tota Anglia Christum amplexa est, tota Scotia
evangelium recepit et Gallos eiecit, qui insolenter (ut fere solent) se gessere.
Quo nomine quondam eiecti sunt etiam ex regno Neapolitano et ex Mediolano etc.
Metuunt quidam bellum reparandum inter Angliam et Galliam; sed cum mercatores nostri Francfurto nondum redierint et literas ex Anglia nondum attulerint, [al]ias copiosius de his scribam.
Filius meus Christophorus Tarvisii apud d.
Ieronymum de la Gessia in augusto aegrotavit.
Spero illum revaluisse.
Misi ad ipsum pecunias per Tigurinum civem Patavium hoc mense proficiscentem et item per Augustam Vindelicorum, ut ei nihil deesse putem.
Si tamen coronato uno aut altero indiguerit, quaeso, des illi mutuo, si quid eius intellexeris.
Has vero literas ei inscriptas mature et tuto mittas, etiam atque etiam oro.
Mei omnes te, Ioannem nostrum et omnes tuos salutant.
Salvus sit uterque pater tuus et d.
Rodolphus et d.
Traversus.
Vale.
Tiguri die Michaelis 1559.
                                                     Bullingerus tuus.
Laurentius Lumaga a patre creditas pecunias et mihi propter Hectorem debitas bona fide numeravit etc.
Clarissimo viro d.
Friderycho a Salice, comitatus Clavennensis comissario dignissimo, domino suo colendo et fratri [charissimo].
Cläven oder Samada in Pündten.
