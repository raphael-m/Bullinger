<nr>[29199]</nr>
<ae>Jakob Rüeger an Bullinger</ae>
<od>
Schaffhausen, 10. Dezember 1559.</od>
<vo>Zürich StA, E II 335, 2336, / Orig.(Aut.)
S. Observande d.
Bullingere et frater in domino dilectissime, tuas literas accepimus legimusque, eaeque partim nobis iucundae fuerunt, cum audiremus te laborem suscepisse contra sectam anabaptisticam; nam sicuti alii boni viri ita et nos idem saepe optavimus, nunquam tamen ea re tuam humanitatem (ut quem noveramus negociorum procellis obrut m) ausi fuimus obtundere; cum vero iam in actu omnia sint, quantum possumus, precibus nostris ad deum te iuvabimus in hoc aliisque operibus absolvendis; sic
enim posteritati optimum provisum iri non dubitamus.
Partim minus iucundae propter mentionem dissidiorum variorum, quibus accessit rumor quidam de providentiae pugna inter clarissimos eruditione et virtute praestantissimos viros d.
Theodorum et d.
Martyrem, quam timemus maiorem futurum apud exteros.
Hinc, cum hactenus non solum pontifice, anabaptistis, verum etiam Lutheranis nos damnantibus obiici potuerint multivariae ipsorum dissensiones totque opiniones pene, quot inter ipsos sunt viri
alicuius nominis vel eruditionis, idem iam in nos retorsuros nostrasque ecclesias veremur, praesertim cum antea etiam saepius, sed falso, nostrarum ecclesiarum doctores dissidii insimulaverint.
Et si in vulgus apud nos haec disceptatio et apud vos etiam alibique spargatur, quid inde futurm sit, tibi ipsi coniiciendum relinquimus.
Haec tamen spes nobis reliqua est, quod non dubitamus hoc dissidium, quemadmodum illud in eadem causa anno 44., cum ambitione non admodum infectum sit, sopitum iri per
viros doctos pacisque studiosos, quominus publicetur, praesertim cum multae aliae ecclesiae vestram imprimis observent et levia minutissimaque principia saepe maxima mala pariant.
Porro his diebus convenit me mercator, civis noster, qui modo ex Lutetia redierat, narrans se audisse a quodam fratre et concionatore ibidem graviter dissidere vos et Genevenses, maxime Calvinum et Baezam, in re sacramentaria; urgere enim vos, ut circumferatur sacramentum, contra illos negare.
At ille excusavit ecclesiam Tigurinam (licet nil temere asserere ausus fuerit) ita: unam eandemque doctrinam esse nostrae ecclesiae cum Tigurina; at nos publice damnare circumlationem illam, ergo neque vos
eam approbare; promisit tamen, si revertatur Lutetiam (quod peractis aliquot septimanis instituet) se certiora allaturum.
Cum itaque me interrogaret, hac de controversia nihil habebam, quod referrem, interim addebam ex tuis literis, si te hac de re certiorem facerem, me brevi aliquid percepturum.
Vereor, ne quid mali afferat religioni et causae nostrae Baeza.
^$De Claronensium Suitensiumque discordia intelleximus ex consule nostro Peyero eam obortam propter in aliquot locis non institutam
vel celebratam missam acrioremque ministri verbi alicuius concionem.
Idem nimirum iam tentant pensionarii alias ignavi, hic tamen omnino negotiosi, pacis hostes, quod anno 31., cum ubique arma quiescerent, ipsi bella movebant miris practicis; nam sanguinem fundere innoxium consueverunt crudi homines; cum alibi non succedat, hac ag[g]rediuntur via.
Deo tamen sit laus, quod senatus vester amplissimus rem ad comitia usque futura composuit.
Vulnus ante inflictum adhuc crudum est ideoque virtus
viresceret.
Deus optimus maximus faxit, ut tranquille vivere cum nostris queamus; nisi enim dissidium amoveatur, peius habitura se res Helvetiae essent atque antea unquam, imo excidium omnimodum timendum.
Novi nihil habemus.
Convenient brevi proceres aliquot civitatum imperialium Ulmae, quam ob causam, clam me est.
Inde literas etiam allatas legi, quibus describitur conventus quidam aliquot civium Ulmensium, qui inter se contulerunt de eo, quod ministri liberum ad coenam accessum permittant iis
tantum, qui cum ipsis sentiant Christum substantialiter etc.
adesse, vel qui tantum profiteantur Christum esse hic idque se credere.
Iam aliquibus visum est satius esse, ut intermittant accessum ad coenam quam ut accedant; sic enim multis offendiculum dari infirmioribus et dubitantibus adhuc, Lutheranos vero pertinaciores futuros dicturosque: "Ecce, hic accedit etiam; favet nostrae parti" etc.
Interea forsan deus meliora daturus.
^$Alii asseverabant accedendum esse
pacis concordiaeque gratia, tamen quisque in corde, quod verum est, credere queat.
Requiritur a me, ut pronuntiam, cuinam partium ego accederem; respondeo me esse minimum fratrum, sed intra paucos dies meam sententiam ipsos audituros promiseram.
Hoc tamen addebam: cum coena domini manifestum fidei et charitatis sit testimonium Christusque inquiat:
"Qui me negaverit" etc.
Paulus: "Ore fit confessio" etc.
offendicula denique diligenter sint cavenda iuxta Christi admonitionem, item quivis papistico loco .........tans ita se excusare queat: "Audiam missam etc., corde recte credam", ergo non convenire corde credere Christum corporaliter ad dextram dei certo in loco etc., accessione vero testari hic praesentiam ipsius credere etc.
Nihil tamen affirmavi, donec tua mihi sententia etiam pateat; quantum ergo libet, licet vacatque, communica,
obsecro.
Vale cum omnibus doctis, quos nostro nomine salutabis.
Simpertus plurimum te salvere iubet.
Deus incolumem te nobis in multa saecula conservet. Amen.
Scaphusiae 10. decembris 1559.
                 Tuae humanitati deditissimus Iacobus Rüger.
Humanissimo, eruditione et virtute praestantissimo viro d.
Heinrycho Bullingero, antistiti ecclesiae Tigurinae vigilantissimo, d.
ac fratri suo in Christo plurimum colendo.
^$Tigurum.
