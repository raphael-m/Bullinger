<nr>[35095]</nr>
<ae>Johannes Haller an Bullinger</ae>
<od>Bern, 6. Oktober 1565.</od>
<vo>Zürich StA, E II 370a, 339. / Orig.(Aut.)</vo>
S. Quomodo res meae habeant, ex iis, quas nuper ad fratrem scripsi, intellexisti.
Interea accepi tuas, quibus mihi de restituta sanitate gratularis, pro qua
gratulatione summa tibi ago gratias, tum etiam pro precibus tuis, quibus apud dominum pro me intercessisti.
Exaudivit illas cum multorum aliorum dominus; sit
nomen eius benedictum in secula! Illum oro, ut, quam denuo dedit vitam, dirigat totam ad nominis sui gloriam multorumque et inter hos meam quoque salutem.
Incipio domo egredi, nondum tamen concionari cepi; fiet id confirmatis paulo magis viribus.
      Accepimus interea quoque, quę nunc remitto.
Communicavi ea d.
a Mülinen, quia propter vindemias pauci senatorum sunt in urbe et uterque etiam consulum abest.
Gratias tibi is agit maximas, ago etiam ego, tum etiam
inprimis pro exemplari tuarum in Danielem homiliarum.
Quid mihi contigerit prima huius libri inspectione, intellexisti; interea restitutus non potui me
continere, quin totum una cum Epitome percurrerim.
Fuit hic unicus meus labor per aliquot nunc dies.
Multis me liberasti difficultatibus, praesertim in Danielis
quibusdam obscurioribus locis intelligendis.
Gratias itaque ago domino, qui tanta in te contulit dona, et oro illum, ut te diutissime conservet, quo tuis
laboribus plurimum adhuc ecclesiae commodi afferre possis.
Dabo operam, ut me quoque gratum tibi exhibeam.
Quid hic nuncius ferat, nescio; modo enim me
admonet, si quid scribere velim, ut id parem; se enim intra horam aut semihoram abiturum.
Colligavi itaque ista et paucula haec scribo scripturus propediem
plura, ubi plus ocii nactus fuero et aliquanto melius convaluero.
Salutant te uxor, mater, socer, amici denique et fratres omnes.
Tuas ad Bezam scriptas curavi,
tum etiam alteras.
Salutem  meo nomine dicas, obsecro, d.
Gvalthero tuisque filiis ac generis omnibus.
Bene vale.
Bernę  6. octobris 1565.
Iohan[nes] Hallerus tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino meo et compatri perpetua observantia colendo.
