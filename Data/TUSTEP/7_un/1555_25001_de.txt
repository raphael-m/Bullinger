<nr>[25001]</nr>
<ae>Bullinger an Hans Jakob Adlischwyler</ae>
<od>Zürich, 5. Januar 1555.</od>
<vo>Zürich StA, E II 338, 1513.</vo>
Kopie mit aut. Zusätzen u. Adr.
Gott mit dir, lieber schwager. Din wäsen und handlung
mißfallt mir ye länger je wirß. So du heist von dinem
eerengschlecht Adlischwyler, nempst dich Adelschwyler und
stellst hiemit by denen, die dich nit kennend, nach hoher
adelschafft; by denen aber, die dich kennend, stadt din sach
also, das du in filfältige gefenknus geworffen und
omordenlich gehandlett wirst. So din gefangnus von einerley
widersächeren harlangte, mochte jemendt gedenken, es möchte
filicht ein uffsatz syn. Du bist aber in dinem eignen
vatterland, in der statt Rynfälden, yngelegt, demnach vom
regiment Ensißhaim ingezogen, jetzund von dem pfantherren
deß steins Rynfälden verschlossenn; uß deße gefänknuß bist
du jetzund ußgebrochen und enntrunnen, das er nunmee wider
dich hat ius, als man es imm rechten nenndt, violati
carceris, das ouch seer wichtig ist, dardurch du im din
läben, eer, lyb und guͦtt, so du ettwas hettist, verfallen
bist. Damit ouch dinem nüw angenommen adel ein wuͤst
huͤberli angebuͤtzt hast, das dir verwyßlich sin und dir
in alwäg weger gsin were, du hettist dapfer in der gefänknuß
deß rächten erwarttett. Der dich mit argwon ingezogen, hätte
dich mit eeren wider uß muͤsen lan; jetzund stadt es aber,
als du sälbs gedänken kanst; bringst din allten, grauwen
vatter und uns alle in grossen kumber, bschwerd und nachred.
Wöllte gott, du hettist ettwan dinen vatter mee in eeren
ghebyt und dir gefallen lassen fridlich und underdienstlich
in dinem lieben vatterland whonen, dienen und dich in
einfaltige und eberkeit ze erhalten. Sölich hette dem
guͦtten alten vatter me rüwenn und dir me frommen und lobs
gebracht, dann das du jetz wilt mitt der nüwen adelschafft
by fürsten und herren, die selbs nit rych sind noch zuͦ
vil
überigs hand und an denen höffen die brieff edlen nit überig
vil gäldten, diewil sy wol wüssen, wie ring, die brieff der
adelschafft ettwan geben, rych werden.
Hie weiß ich wol, das ich dich one antwort nit wirtt finden
und das du mit vilfaltiger gegenred wolgefasset bist. Wie
ich aber alwägen ann vilfaltigem geschwätz ein urdrutz
gehept, also wett ich gern, das die thatten besser, die/r
ouch guͦtts und liebs verjachind, sy also ouch ettwas
sagtind und du nitt so vil reden muͤstist, ja nit imerdar
stett, regiment und fürnemme vom adel wider dich hettist.
Wer noch min radt wie vormals, du hettist dich rächt zuͦ
gott bekeertt, in umb gnad gebätten, das er dir uss disen
sach[en] und ouch sunst hulfe, hettist dich ouch ruͦwen
beflissen und, wie din muͦß und brott in schlächte und
einfaltikeitt hettist überkumen mögen, nachtrachtung gehept.
Dann ich bsorg, in die harr werde dir din hochbrachtig wäsen
nit wol ußschlachen, hoffte aber, so dich rächt in demuͦt
wurdist anschiken, gott wurde dir hälfen. Hiemit byß gott
befolen. Datum Zürich  5. januarij anno 1555.* (*a.R.:
Abschr. v. Heinr. Bull. jun. geschr.)
Heinrich Bullinger.
(aut.) Sinem lieben schwager Hansen Jacoben Adlischwylern
jetzund zuͦ Ottenbach.
