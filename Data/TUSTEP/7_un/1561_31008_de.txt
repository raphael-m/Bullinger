<nr>[31008]</nr>
<ae>Johannes Fabricius an Bullinger</ae>
<od>
(Chur, ca 12. Januar 1561).</od>
<vo>Zürich ZB, Ms
A 65, 33. / Orig.(Aut.)
Graub.
II,  260ff.
S. Cessatio nostrorum in causa contra episcopum mihi nonnihil fuit suspecta, sed et optimis quibusque; sed hanc moram correxit non casus aliquis, sed divina providentia, quae hactenus quidem clementer nos respexit et maximos conatus in melius semper convertit.
Non est nunc tempus, ut dicam, cum quibus monstris nobis fuerit conflictandum.
Instant comitia,  in quibus magistratus in Valletelina satis quaestuosi collocantur; sed ut quisque maxime eos magistratus ambiit, ita se praecipue nobis
opposuit.
Hactenus enim eo nomine episcopum plerique observarunt, quod illius suffragia expetiverunt; sed nunc tandem post multos labores, sumptus etiam maximos, res eo deducta est, quo deduci potuisse episcopus nunquam credidisset.
Sed et ego quoque, cum viderem multorum ignaviam, de summa rei desperare sum coactus.
Utinam enim exteros tantum, non etiam domesticos infidos reperissemus.
Si ergo, quousque res processerit, scire cupis, sic habe: Uff den 10. tag jenners diß yetzigen 1561. jaars
sind hye zuͦ Cur erschinen dise nachvolgenden botten mit volmächtigem gewalt von iren gemeinden (die hyevor den unseren hye harüber, als sy umhar geritten, ouch versiglete abscheyd gäben) abgefertiget, namlich zween uß dem Pergäl von Under-und Oberport, deren einer gesyn j[unker] Baptista von Salisch (dan diß ist geschächen des morgens, als sy nachmittag uff Baden verritten), 4 von den Törferen, 2 uß Tumläsch von Fürstnouw, zween von Buschlaw, 3 uß dem Münsterthal, zween von Awers und Stallen,
item die botten von Oberfatz.
Dise sind uff ernemten tag mit unseren gnädigen herren beiden burgermeistern, beiden stattvögten sampt dem oberen zunfftmeister und stattrichter übergesäßen, habend sich gantz einhelliglich mit einander verbunden und zesamen geschworen (diß ouch alles nachmalen verbrieffet und versiglet) nachvolgender punckten und articlen halb, dieselben ze handthaben und verschaffen gehandthabt ze werden etc.
: Erstlich, das des bischoffs anwält und amptlüt in keinen räthen und
tagen nimmermer sitzen söllind etc.
2. das der nächst oder jüngst gehaltne Gottshußtag, von dem bischoff unordenlich beschriben, sölle krafftloß, tod und ab syn; item das nun hinfür ein gemein Gottshus sölle je zuͦ zwey jaren umb ein hoffmeister setzen.
Es sölle ouch ein gemein Gottshuß fürohin setzen ein houptman uff Fürstenburg und vogt zuͦ Ramüß uff das schloß Steinenberg.
Item der bischoff sölle dem Gottshuß oder dem commissari, von demselben verordnet, von dem ersten jar an siner regierung
bis uff die letst stund rächnung ze gäben schuldig syn, und dannethin je zu 2 jaren umb rächnung von imm genomen werden.
Diser artiklen, doch mit anderen und mer worten (dan der abscheyd hat mir noch nit mögen werden; diß schryb ich allein, wie ichs von dem herren burgermeister und anderen mynen herren sonst gehört) habend sych dise gemeinden mit einander verbunden und mit hand und mund einander verheißen, lyb und guͦtt zesamen ze setzen.
So ir aber fragend, ob es yetz am end und damit ußgericht, so wüßend, das es erst rächt angefangen; dan in dem Gottshuß sind andere gemeinden meer, die an dem bischoff hangend.
Doch so hand wir yetz umb wyt das meer und hoffend, es söllind andere meer zuͦ uns staan.
Man wartet eines großen widerstands; aber diewyl man die sach mit so großem ernst ze handen genomen, so wirt müssen ein enderung geschächen.
So man aber dise artikel behoubten möchte, würde ein bischoff zuͦ Cur nit sondern grossen gewalt meer haben, würdind ouch die von den großen geschlächtern nit meer so begirlich darnach stellen.
Doch wirt gar vil ligen an dem, wie der Glarner handel ende.
Jetz hörend ir, wie wyt die sach ergangen.
So ich aber ein halb stund by üch wäre, wurdend ir wunder vernemmen.
Es ist ein zyt lang eewan in der waag gestanden.
Audisses mira.
Man fieng schon an wider mich articulieren, und als die 2 Pündt sich so hefftig ingeleyt und die statt in sorgen irer fryhait, daruff iren die pfaffenknecht tröuwet, gestanden, hat es gott also wollen, dem ich[s allein zugib, der mir]s ouch besonders und unversächenlich geoffnet, als jetz unsere räth dermassen
yngethon, das sy nit wüstend, waa uß und an, ich einen rathschlag gestelt, der vor kleinen und großen räthen verläsen, einhelligklich ist angenommen worden, dardurch die unseren uß allen sorgen komen, die andern botten von den Zwen Pündten in irem rathschlag gefangen und daheymen darzuͦ von iren gemeinden nit wol empfangen sind.
Die von den Gerichten hand siderhar verheißen, sy wöllind sich des pfaffen nüt mer annemmen.
So sy irem verheißen statt thund, stat es wol; doch hoffen ich, sy
werdind's thun.
Darumb, eerrender herr und vatter, so mögend ir zuͦm theil verstaan, in was sorgen wir gestanden.
In dem allem samen ist das best gesyn, das weder d.
Philippus, collega, noch ich nie einmal erschrocken gesyn sind; dan wir wol gewüst, wen der gemein man den handel rächt verstaan, wurde es khein nott han.
Dominus Philippus ist redlich zuͦhin gestanden; aber sy, die bischoffischen, habend sich nit als mächtig ab im als ab mir klagt, ob er glych an der kantzel vyl gröber dan ich geredt; ursach
werdend ir andere mal hören etc.
Darumb so ist mir yetz die ein bürde ab dem hals, gang es, wie es wyter wölle, so trifft es yetz der meertheil gemeinden an, und kan man uns khein schuld meer gäben.
Dise obernennte botten habend sonst wyter in abscheid genommen, für ire gemeinden ze bringen:  1. ob die, so den frömbden, ußländischen herren mit eydspflicht verbunden, söllind in tagen geschikt und in den landsräthen gebrucht werden söllend.
Diß trifft den d.d., den herren namlich zu Rozins, der jetz bott zu Baden, qui maximus religionis hostis et pontificis N., sonst von dem römischen keyser belechnet.
2. Das man ein stattlich ynsächen thüye deren halb, so die empter erkouffend, dieselben
nun hinfür an lyb, eer und guͦt, je nach gestalt der sachen, ze straffen.
Diser zweyen punckten sind dise botten wol eins; sy habend aber darumb von iren gemeinden khein entpfälch gehept ze handlen, darumb hands sys in abscheyd gnommen, hinder sich ze bringen.
Wie es umb den d.
Beccariam stande, werdend ir uß disem bygelegten brieff verstaan, den ir mir wider zuͦ wöllind schicken.
Sobald uns der brieff zuͦ kommen, das geschächen uff den 11. januarij, ist das Gottshuß zuͦ allem glück noch by einander versamlet gesyn, darumb d.
Philippus und ich für dasselbig keeret und inen den gantzen handel endteckt mitt undertheniger bitt, sy wöltend des handels uff nächstkünfftigem pundtstag in gnaden gedenck syn, daruff uns ein früntliche antwort worden.
Wirt
derhalben vyl doran gelägen syn, das ir zuͦ guͦtem der sach an üweren und mynen gnädigen herren der statt Zürich vermögind anzehalten, by den yetzigen rhadtsbotten zuͦ Baden in irem widerkeer uff wyß und maß, wie ir wüssend.
Nam si etiam senatus vester serio intercesserit, spero nos quid effecturos; sed ille de Rozins d.d.
male erga hanc causam affectus; dem muͦß man aber nit acht geben etc.
                                                                              Nosti manum.
[Adr.
fehlt.]
