<nr>[26125]</nr>
<ae>John Ponet an Bullinger</ae>
<od>[Straßburg, Juni 1556]</od>
<vo>Autograph: Zürich StA, E II 335, 2218.(Siegel...)</vo>
<dr>Zur. lett. III, S. 117f. / Ep. Tig. III, S. 76f.<dr>
<re> </re>
<tx>Quod proximis tuis ad me literis non antea responderim, ne,
queso, ęgre feras, clarissime d. B[ullingere]. Longa mora d.
Martyris, qui meus voluit esse tabellarius, fuit certe in
caussa. Huius hinc ad vos abitus testatur summum favorem dei
erga ecclesiam vestram. Utinam meae res ita essent constitutę,
ut daretur eum comitari non certe minus illius audiendi caussa
quam tui! Quod Ignatii locum per d. d. Gesnerum mihi curaveris
exscribi, ago tibi gratias maximas. Eius viri nomen in tanta est
apud me authoritate, ut ipsa charta, quam tuo testimonio sua
manu sciam esse descriptam, reponatur mihi inter charissima; sum
etenim in monumentis talium virorum conservandis libenter quidem
superstitiosus. Nihil audio cum maiori voluptate, quam quod
scribis te curaturum, ut amicitia nostra in Christo confirmata
durabilis maneat; hoc enim nomine videor mihi totus in te
translatus. Quę de d. Chęco scripsisti ad me, utinam non
fuissent oracula! Non dubito, quin sanguine suo testimonium
evangilii consignabit. Quid non tentabit Pharao adversus
Israelem presertim a fuga reversum? D. Parkhursti Angli nomine
agnosco me tibi et vestrę ecclesiae obligatissimum. Officia
mea, tametsi, quę possum, sint plane nulla, qualiacunque ea
sint tamen, omnia tua sunt, si qua in re possum inservire.
Salutabis, queso, meo nomine d. d. Gesnerum, ad quem certe
scripsissem, nisi pudor vicisset audaciam; si quid autem hic
peccatum est, tu, queso, excuses. Spero autem brevi illum
curaturum, ut Ignatius Gręcus imprimatur. Deus optimus maximus
vos utrosque ecclesiae suę diu conservet incolumes.
^$Tuus totus Io[annes] Ponetus Winton[iensis].
<lz>[Adresse ...]: Eruditione et pietate clarissimo viro d.
H[enrico] Bullingero, Tigurinae ecclesiae pastori
vigilantissimo, fratri inprimis charo. (Darunter v. Bull.s Hd.:
"Ultimae literae episcopi Wintoniensis, Angli, qui Argentine
mortuus est mense augusto anno 1556."</lz>
