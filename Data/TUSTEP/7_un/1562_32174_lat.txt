<nr>[32174]</nr>
<ae>Bullinger an Johannes Calvin</ae>
<od>Zürich, 22. November 1562.</od>
<vo>Zürich StA, E II 346, 477. / Orig.(Aut.)
Ep.Calv. 3879 (XIX, 585f)
S. D.  Fama, opinor, attulit ad vos virum sanctissimum et doctissimum Martyrem nostrum migrasse ad dominum.
Sum alias moeroribus tantum non confectus, et tamen doloribus meis hic omnium maximus accedit et opprimit fere.
Fuit hic vir incomparabilis et mortalium mihi charissimus.
Iacturam in eo fecit non modo nostra sed universalis ecclesia irreparabilem prope.
Multa ille mecum contulit dum decumberet.
Vix bene 8 dies decubuit.
Morbus oppresserat ipsum mox ab initio: sed animo fuit intrepido, fide
syncerissima et robustissima.
Sedens in sella migravit novembris 12 hora pomeridiana 3. aut paulo post.
Doluit ei quo Brentio respondere non potuit, sed hanc quoque rem commisit domino.
Ego pergo illi respondere prout possum.
Vellem etiam alios viros bonos se foedis eius opponere erroribus.
Negat coelum esse locum, contendit esse ubique.
Affirmat Christum in ipsa conceptione fuisse mox glorificatum, ac Christi corpus gloria sic evectum supra creaturam ut iam non sit in ullo loco, sed simul ubique, perinde ut divinitas etc.
Ad Schwenckfeldii dogma prorsus accedit.
Comminiscitur mirificas regulas et torquet scripturas, et humanitatem Christi non minus obscurat quam Servetus
divinitatem.
Dominus misereatur eius et reddat ei oculos.
Vicini nostri mira cum patribus Tridentinis consilia tractant.
Aiunt et Lotharingium venisse Tridentum.
Dubium non est quin arma nobis inferenda sint quam primum conclusum fuerit in concilio, nisi malimus decreta istius adorare.
Vehementiores et celeriores erunt si adversa pars vicerit in Gallia.
Magno cum dolore audimus Rothomagum esse captum et tantam aeditam stragem piorum.
Mirantur omnes quid Angli faciant et Germani.
Vana est spes quae figitur in hominibus.
Speremus in dominum et indefessis
precibus petamus auxilium eius.
Utut suos sinat opprimi, aderit tamen nobis in tempore.
Diu nullas a tua humanitate literas accepi.
Quae tu non scribis de rebus Gallicis nescio.
Apud nos duntaxat sparguntur funesta, maxime a vicinis 5 pagicis, qui iactant se subinde literas accipere de suorum victoriis.
Ego semper meliora spero et certa a te audire cupio.
Utinam nobis restitutus sis, ne tua morte moerorem nobis conduplices et intollerabilem reddas.
Vale cum omnibus piis, cum Ionvillęo, Budaeo et caeteris.
Ubi est Beza noster? Dominus protegat illum et benedicat ei.
Tiguri  22. novembris 1562. Heri completus est annus quo Martyr noster rediit ex Gallia.
Salutant te fratres.
Orate pro nobis.
Non relegi.
                                                        Tuus Bullingerus.
Clarissimo viro d.
Ioanni Calvino Genevensis ecclesiae pastori domino meo colendo et fratri charissimo.
^$Genff.
