<nr>[34100]</nr>
<ae>Johannes Haller an Bullinger</ae>
<od>Bern, 30. Juni 1564.</od>
Zürich ZB, Ms
F 62, 298. / Orig.(Aut.)
S. Hodoie tuas  23. huius mensis scriptas accepi.
Rediit interea etiam d.
Mülinensis et hodie Glaronensis illa causa coram diacosiis tractatur.
Utinam illa
finiatur tandem cum deo.
Quid Genevenses a nostris petant et quo loco res illorum pendeant, quum ex meis ad fratrem tum ex d.
Bezae praesentibus literis
cognosces.
Has ego tua fretus humanitate, qua mihi alias tua omnia communicare soles, tum etiam quod dominus Beza hoc concedebat, ut ex illis, quas ad me
scripsit, cognosces, aperui et his lectis valde perculsus sum.
Metuo enim, ne magna nobis pericula immineant.
Vides, quid fiat Lugduni, et nostris iam certo
persuasum est regem concilio Tridentino subscripturum idque instinctu matris Iezabelis.
Dominus dissipet et subvertat illius consilia; pro hoc est sedulo nobis
cum ecclesiis nostris orandum et in domini auxilio fortiter sperandum.
Suspicantur omnes milites illos Germanos, qui in Italiam proficiscuntur, contra Genevam
et nos esse ducendos.
Cognoscetur tamen hoc brevi; nam nostri habent Mediolani suos, ex quibus mox, quo se vertant, cognoscent.
Audimus hic Rhaetos inter se
tumultuari, et miror, quod nec tuę nec fratris de his quicquam contineant.
Prolixior esse nolo, cum in his aliis habeas omnia ea, quę ego scribere
poteram.
Dominum oro, ut te nobis diutissime servet.
Bene vale.
Salutem dic dominis amicis et fratribus omnibus, praesertim etiam his, qui sunt de domo tua.
Steigerus,
Diesbachius, Grafenriet, Hallerus, socer, mater denique et uxor te tuosque salutant.
Bernę ultimo(a?) iunii 1564.
I[ohannes] Hallerus tuus
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
