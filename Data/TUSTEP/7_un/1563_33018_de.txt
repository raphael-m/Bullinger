<nr>[33018]</nr>
<ae>Johannes Fabricius an Bullinger</ae>
<od>Chur, 1. Februar 1563.</od>
Zürich StA, E II 376, 68. / Orig.(Aut.)
Gr.
II, 430f.
Exc.
S. Ich han nächermal ettwas von dem hertzog von Florentz und dem
leidigen fal, so sich mit synen kinden zuͦtragen, geschriben, han
es aber kummerlich glouben können.
Nun so kompt hüt diß tags ein
houptman von Meyland ab dem hoff, zeigt an, das glychs dem herren
marchioni Pascieren geschriben; es sagend ouch andere, die uß
Italien kommend, es sye gewüßlich waar.
Die zwen sün hand
einander gestochen; grad zuͦ der zyt hat der graff Ursyn, so des
hertzogen von Florentz dochter gehept, sy, syn wyb, by einem
Spanier funden, hat sy und den huͤrig an ein kette zuͦsamen
kuplet und irem vatter, dem hertzogen, überschickt, daruff der
vatter syn eigne dochter lassen mit dem schwärt richten und den
hürig fiertheilen.
Die muͦter, des hertzogen wyb, sol sich geleit
han und vor kumber gestorben syn.
Der hertzog sol ouch vast
kranck ligen; dan als er nach dem überigen sun geschickt, so by
dem künig uß Spanien, sol in derselb verheben ettlicher
ansprachen halb, so er vermeint an den Florentiner Hohen Sienen
und
anderer stetten halb ze haben.
Diß schrybt und seit man starck
und für gewüß.
Die münch und inquisitores zuͦ Meyland hand allen gewalt von dem
künig Philippo entpfangen, bruchend alle tyranny mit den
glöubigen.
Der marggraaff darff sich des handels nütt beladen,
hatt unseren botten, so in der Pellizarien sach yetz vylmalem
gehandlet, geantwortet, er habe gar khein gewalt, könne im ouch
und wüße im nütt ze thuͦn; bätte myne herren von 3 Pündten, sy
wöllind an in nit zürnen.
Und als Philippus großen schaden erlitten durch verlu st syner
galeen, die im undergangen, richtet man im hertzogthumb Meyland
kheinen übelthäter meer (under die zelt man ouch die glöubigen),
sonder schmidet dieselben all uff galeen.
Man sagt, es gange
sälten ein tag hin, man füre ein person oder 10 darvon etc.
Diß, wie bißhar erzelt, sol gewüß syn.
Yetz schrybt und seyt man
wyter (das gib ich, wie ichs koufft), das Philippus sich der
nüwen krönung Maximiliani zuͦ hochen müyen annemme, lasse sich
mercken, so Ferdinandus todt, wölle er dan mit Maximiliano die
cron theilen.
Er habe ouch den Venedigeren geschriben und sy
ermant, wo Ferdinandus uff Rom reisen wurdi, dasel[bs] die cron
ze entpfachen, ime den baß nit ze vergunnen.
Wyter sagend ettliche widerwärtigen, wie der von Adreß sölle von
den Condischen abgefallen syn, wie im der könnig solle synen
orden überschickt han.
Item, wie der Brysac sölle der Engellender
in die 6000 erschlagen han.
Hyeharumb begärend wir von üwer
eerwyrd ein grundtlichen bericht.
Vale.
Eodem quo cętera die
calendis februarii anno 1563.
T[uus] Fab[ricius].
Darunter von Bullingers Hand: "Die 2 sön habend uff dem gejegt
einandern von eins hasen wägen.
[Der tritt, der cardinal, ist
gestorben ex suspicione veneni.]*  (* [ - ] gestrichen.)  Filia
propter adulterium caesa.
Tertius* (*korr.
f.urspr.
Quartus)
filius quasi captivus tenetur.
Sic visitat deus oppressores
libertatis rerumpublicarum.
Wie die Fugger zuͦ Augspurg, also
warend ettwan Medices zuͦ Florentz.
