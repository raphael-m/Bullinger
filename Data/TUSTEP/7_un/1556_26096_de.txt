<nr>[26096]</nr>
<ae>Petrus Martyr Vermigli an Bullinger</ae>
<od>Straßburg, 7. Mai 1556</od>
<vo>Autograph: Zürich ZB, MS. F60, 396.(Siegel...)</vo>
<dr> <dr>
<re> </re>
<tx>(Übersetzung von Gualther?) Fürgeliebte bruͤder im herren
Jesu Christo, ich hab üwer früntlich und christenlich schriben
empfangen und daruß verstanden, daß ir minen wol und flyßig
gedacht habend, als ir einen anderen an deß frommen gottsäligen
alten mans, herren Pellicani statt habend verordnen wellen, und
zwar so weyß ich, daß ich so grose eer keinswägs verdienet hab.
Doch so gib ich üwer tugent und christenlichem gemuͤt alles das
zuͦ, das ir so früntlicher wyß gethon haben. Deßhalben ir nitt
zwyflen söllend, dann daß mir üwere beruͦffung gantz angenem
gwäßen sye. Aber unser schuͦl hatt sich sampt dem rhat derselben
träffenlich beschwärt. Deßhalben mich iren vil durch mängebley
wäg understanden haben abzeschräcken, damitt ich üch, die ir
mich beruͤffend, nitt bewillige. Sittmal ich aber die
verglichung und einigkeit der religion und gloubens größer und
höher achten dann alle andere ding, so beharren ich in meinem
fürnemmen. Und als ich von einem ersamen rhat gefraget worden,
was min will und meinung sye, hab ich nüt verhalten, sonder
innen zuͦ verston gäben, daß mir amm liebsten sin werde, wenn sy
mir früntlich urloub laßind, zwar nit dorumb, daß ich nitt ir
guͦthatten ingedenck oder sunst undanckbar sye. Dann ich wol
erkennen kan, wie vil ich dißer statt ze dienen schuldig bin,
von welcher ich mich ouch keinswägs ließe hinrißen, wenn ich
mich in der leer von den sacramenten mitt iren predicanten
verglichen köndte. Diewyl aber deßelben halb kein hoffnung ist,
hab ich bezüget, das ich begäre an das ort ze faren, dahin ich
von minen fürgeliebten bruͤderen beruͤfft werde, hab mich ouch
mitthinzuͦ durch sölchen anlaß gägen einem ersamen rhat erklagt,
daß unsere leer von deß herren nachtmal allhie in diser statt
von den predicanten der gstalt one alle maaß und scham
verschreyt wärde, und daby gemäldet, es nemme mich wunder und
bekümmere mich ouch, daß sy nieman in irer schuͦl von disem
artickel offentlich leeren und disputieren und aber hiernäbent
in den kilchen so angefochtne, verbitterte prediginen beschähen
laßind. In summa ich hab von diser sach zwey malen selbs
zuͦgägen und ettliche mal durch andere mittler und undertrager
mitt innen gehandlet und gentzlich verhofft, es möchte die sach
innert disen vier tagen ußgefuͤrt werden. Aber uff hütt datum
hatt mir ein ersamer rhat geantwortet, sy könnind wol erkennen,
daß ich nitt geringe ursachen habe, von innen urloub ze begären;
doch so beduncke sy, daß in so wichtiger sach nüt sölle gäher
und unbedachter wyß fürgenommen werden, und mich deßhalben
gebätten, daß ich der endtlichen antwurt noch ein monet lang
willigklich erwarten welle, mitt zuͦsag und verheißung, daß sy
mir eintwäders mitt sölchen gedingen begägnen wellind, daß ich
mitt ruͤwiger gwüßne by innen bliben möge, oder mir erlouben,
mich nach minem begären zuͦ üch ze verfuͤgen. Welches ich einem
ersamen rhat (dem ich dann vil guͦts schuldig bin und in welchem
ich weyß vil unserer meinung und gloubens sin) mitt keinen eeren
hab können abschlahen, diewyl sy ouch mäldetend, sy hettind
ursachen, umb welcher willen sy mir uff diß mal kein endtliche
antwurt gäben könndtind. Deßhalben ich in sölchen verzug irem
begären nach verwilliget hab, doch nitt one beschwärd und
unwillen. Doch so wil ich, daß ir wol ze muͦt sygind; dann ich
nitt underlaßen wird, alles vermügen antzewänden, damitt üwere
beruͤffung nitt hinder sich gange; ein monet ist bald
verschinnen. Deßhalben ich mich üwerem begären nach wird uff
Johannis zuͦ üch verfuͤgen, so es acht gott wil, welcher dann
(als ich hoff) gnad gäben wirt, daß die sach ußgemachet wärde.
Ich hab ouch einem wysen und dapferen rhat von Zürich
geschriben, mitt was hohem danck ich dise beruͤffung anneme.
Doch so bitt ich üch, ir wellind sömlichs in minem nammen noch
flyßiger ußrichten. Hiemitt danck ich euch, minen fürgeliebten
mittbruͤderen, welchen ich fast gern einem yeden besonders
geschriben hette; hab es aber geschäfften halb (diewyl ich alle
stund diser sach halben von minen guͦten fründen und günneren
überlouffen wird) dißmal nitt thuͦn können. Wellind mich
deßhalben by innen entschuldigen; dann ich innen, sobald mir
müglich ist, antwurten wil oder fillicht selbs kommen, ee dann
sy selber meinend. Ich hab üweren botten zwen tag ufgehalten,
fillicht lenger, dann ime gebürt habe; doch ist es dorumb
beschähen, daß ich vermeint, es möchte die sach innert disen
dryen tagen ußgemacht werden. Bitt üch deßhalben, ir wellind
disen verzug zuͦ guͦtem ufnemmen und verschaffen, daß er mir
nitt verarget werde etc.
^$Datum zuͦ Straßburg uff den 7. tag meyens 1556.
^$Der üwer im herren Petrus Martyr.
^$Bem. v. Bull. Hd. a. t.: "D. Petri Martyris ad vocationem, qua
in locum Pellicani vocabatur, responsiones."
<lz>[Adresse ...]:fehlt.</lz>
