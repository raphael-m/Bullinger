<nr>[27205]</nr>
<ae>Wolfgang Musculus an Bullinger</ae>
<od>
Bern, 13. September 1557.</od>
<vo>ZÃ¼rich StA, E II 346, 368. Orig.(Aut.)
S. Compater in domino charissime.
Septima mensis huius tuas accepi una cum Apocalypsi, quam tandem felici, ut speramus, auspicio acceptam legent et melius quam hactenus intelligent ecclesiae Christi.
Habeo pro hoc dono tuo, quas possum, gratias.
Misissem ad te Ieshaiam nostrum, si aliquod esset illius apud me exemplar praeter unicum, quod habeo.
Senior Hervagius solebat decem plus minus laborum meorum exemplaria mox post absolutam aeditionem mittere.
Iam, postquam ille ad res est gerendas factus
inutilis, filius et gener studius illius erga me subinde levius ac tepidius, quam velim, prosequuntur.
Urgebo tamen illos denuo, ut mittant; ubi miserint, curabo, ut accipies, non quod aliquid inde commodi accepturum te putem, sed ut subinde per ocium inspicias et, si quid desyderaveris, fraterne admoneas.
De conventu Wormatiensi statum rerum, qui nunc est, consyderans idem, quod scribis, sentio.
Praeterita septimana literas ex Augusta primarii concionatoris, qui illic est, prima septembris datas accepi, in quibus de hoc conventu ne verbum quidem scribit, quamvis ex iis, qui Wormatiam mittendi essent, sit unus fueritque paulo ante in conventu Francofordiensi, in quo de colloquio futuro pleraque sunt constituta, et sedulo ipsum monuerim, ut de illo, si quid haberet, perscriberet.
Verum, ut sunt
omnia incerta et instabilia, fieri potest, ut levi momento, quod semel destinatum est a principibus, ubi minus putatur, in effectum ducatur.
Quic- quid sit, nostrum est orare deum, ut scandalum hoc tam grave tanque diuturnum et inveteratum tandem ab ecclesiis suis auferat.
Optime vale, compater charissime.
Saluta tuos omnes, dominos etiam ac fratres isthic d.
Bibliandrum, d.
Petrum Martyrem, d.
Ochinum, d.
Rudolfum Gvalterum et reliquos.
Salutant te mei omnes, praesertim Heinrychulus noster.
Bernae 1557 13. septembris.
W[olfgangus] Musculus tuus in domino.
Clarissimo viro d.
Heinrycho Bullingero, compatri suo, domino ac fratri in Christo charissimo.
^$Tiguri.
