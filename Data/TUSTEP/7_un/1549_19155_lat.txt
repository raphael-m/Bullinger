<nr>[19155]</nr>
<ae>Baldassare Altieri an Bullinger</ae>
<od>St. Gallen, 28. Juni 1549</od>
<vo>Autograph: Zürich StA, E II 365,467.(Siegel...)</vo>
<dr> dr>
<re> </re>
<tx>Cogor, clarissime Bulingere, accelerare discessum meum cum
propter sumptus, qui iam superare videntur vires meas, tum etiam
propter res domesticas, quę me absente tam diu penitus
peribunt. Decrevi itaque Curiam proficisci, ut illinc me
expediam. Si interim redibit D. Vadianus, vel sistam me huc, si
potero, vel literis agam, si quid fieri poterit. Tu interim,
amabo, cura, ut, quamprimum licuerit, causas illas, quas abs te
efflagitavi, Clavennam ad doctorem Augustinum transmittas eo
ordine, ut mihi reddantur, et si quid pręterea habueris dignum
necessitudine nostra. Accessit pręterea, quod ii mihi
affirmarunt Vadianum non posse reverti ante quindecim dies. Hanc
moram sustinere neutiquam possum. Quare si isthuc venerit, ut
spero, posses, si ita tibi videbitur, hac de re secum transigere
et adhibere consulem vestrum, qui fidem sibi faciat de literis
iam mihi concessis ac simul hortetur, ut mihi ab hoc senatu
procuratorię impetrentur etiam me absente, ne huc mihi sit
redeundum, saltem commendatitię ne desint. Nunc cognoscam,
quantum efficere possint tuus erga me amor et pietas erga hanc
causam. Fac, oro, me certiorem de his omnibus dominumque rogato,
ut succurrat rebus meis sic afflictis et ecclesię suę tam
graviter laboranti. Tu fęlicem vitam in ipso semper agas.
Dominum Pellicanum, Bibliandrum, Waltherum, Gisnerum et reliquos
salutabis meo nomine.
^$Dominum Vadianum erudire poteris de tota hac causa; nam mihi
prę nimia temporis angustia non licuit. Ego relinquam hic in
scriptis, quę huic negocio necessaria fore videntur, ut sibi
reddantur. Vale in domino meque diligas. Si iterum venero ad
vos, ut spero, oportebit me munitum esse validiori stomacho et
locupletiore crumena.
<odtx>Datum Sangalli ad 28. Junii 1549.</odtx>
Cras Curiam proficiscar,
deinde in Italiam.
^$Tuus ex animo Balth[asar] Alt[erius].
<lz>[Adresse ...]: ... ate et eruditione ornatissimo [domino]
Henryco Bulingero, ministro ecclesię Tygurinę dignissimo,
domino observando. Tygurum.</lz>
