<nr>[23096]</nr>
<ae>Graf Georg von Württemberg an Bullinger</ae>
<od>Reichenweier, 21. Juni 1553.</od>
<vo>Zürich StA, E II 363, 149.</vo>
Orig. (mit aut. P.S.)
Georg, grave zu Wirtemberg unnd zu Mümpelgart etc.
Unnsern grus zuvor, lieber besonder. Als ir uns inn ehestem
euwerm schreiben aines gelerten manns und doctor Carolus
Molineus genant anzaigung gethan, wie das sich der von uns
bestellen und sich zu Mümpelgart gern niderlassen wollt, mit
weitterer ewer commendation etc., geben wir euch
g[nädig]lichen zu vernemen: dieweil er, wie ir inn
euwerm schreiben melden, des wort gotts halben sein stand
und conditionen übergeben und der wegen zu Paris abtretten,
das wir ine desto ehe und vyl lieber zu diener anzenemen und
mit sondern gnaden genaigt weren, woho er sich wolte als ain
gelerter prauchen lassen. Welches ir ime bey ehister
pottschafft, ir zu ime haben mögen, schreiben, doch darneben
verstendigen wollen, das sich* (* a.R.: gestrichen?) pestis
ettwas zu Mümpelgart regiern thue, darumb wir uns dann jetz
zur zeit nicht alda halten. Was euch dann für antwort, und
welcher gestalt er zu underhalten werden begert, inn seinen
schreiben zukompt, das wöllen uns mit ehister gelegenheit
berichten. Thund wir uns g[nädig]lich zu euch versehen.
Datum Reichenwyler den  21ten iunii anno etc. 53.
(von hier an Aut.)
Nuwe zeitten sendt so ernstlich und wandelbar, etwan in nur
in 2 dagen sich verendern, das er nit wol wissen mag, wo die
schwere handlung zuͦ lest hinuß lauffen wyll. Dragen sorg
gant z Ditschlandt werdt mit vyll schweren rutten gestrafft,
wo achter nitt die zeitten do sendt, das es gor zerghett;
dan die zeytten je auch einß komen werden. In summa: es ist
kein bösserung dho, wie groß die warnung imer kompt. Der
lieb verlihe doch ein gnedigs endt. Mir sendt nit zum besten
uff, habent in ein chur der ärtzett ein zeitlang begeben.
Seitt gott befollen und alle eüwere gute ffründt.
Unserm lieben besondern Hainrich Bullingern, predigern zu
Zürich.
