<nr>[27012]</nr>
<ae>François Hotman an Bullinger</ae>
<od>Strassburg, 11. Januar [1557]</od>
<vo>Kopie: Zürich StA, E II 358, 240.(Siegel...)</vo>
<dr> <dr>
<re> </re>
<tx>Franciscus Hotomanus S. D.
^$Magnae mihi voluptati fuit ex tuis humanissimis et
amantissimis literis animum ac studium in me tuum intelligere
magis ac magis augeri tibique permagnam habeo gratiam de
consolatione, quam in iis literis ascripsisti, quae tametsi
dei beneficio propter corporis morbum, qui sane et levis et
brevis fuit et iam pridem curatus, non valde necessaria fuit,
tamen propter animi dolorem et tristitiam, quam hic multis ex
rebus contraxi, opportuna mihi ac tempestiva accidit. Quotidie
fere vel moriuntur vel discedunt hinc pii et boni et docti
viri, vivunt autem et florent et vigent homines mirifici,
malefici a quibus ita religio et disciplina iuvatur, quasi in
papisticam conturbationem et confusionem reverte[re]mur.
Superioribus diebus nuntius mihi quidam allatus est fore, ut
propediem catechismus d. Calvini, quo adhuc usi sumus, in
ecclesiola nostra mutaretur et alius nobis eiusmodi, quem
existimare potes, traderetur, idque ab iis pugnari, a quibus
ego video universam religionem una hac in re collocari et
quasi in gyrum contrahi, ut opinio de sacramentis, quae illis
placet, valeat. Hoc si impetrant, flagitiis omnibus post
connivtur. Alii, si vitae sint et continentissimae et
castissimae, tamen hanc unam ob causam pro monstris et
portentis numerantur. Itaque Genevensis ecclesia, quam fateri
coguntur disciplina severissima contineri et regi, nunc passim
multis in locis pro execrabili et detestanda colluvie habetur.
Quod ego nuper admodum quodam in negotio gravissimo et apud
potentissimum virum agitato sum expertus. Res igitur huiusmodi
causam mihi maeroris magnam afferunt feceruntque, ut tua mihi
consolatio opportunissime acciderit. Nam privatae res meae
nullo unquam beneficio dei meliore in statu fuerunt. Schola
nostra iuris civilis ita floret, ut apud senatum nostrum eo
nomine gratiosissimus esse videar. Denique [si]vigeret aliqua
disciplina beatum me et felicem iudicarem. Ex quo d. martyr,
praestantissimum et singulare ornamentum ecclesiae et scholae
nostrae discessit, omnia etiam in deterius lapsa sunt. Rabus
discedens dixisse fertur senatui nolle se diutius ibi vivere,
ubi papistis, anabaptistis et sacramentariis locus esset. D.
Zanchius constanter et fortiter et animose perseverat in opere
domini mihique de tali vicino gratulor. Si dominus huius
civitatis, quae iam patria mea est, miseri velit, dabit, ut
spero, nobis pastores et theologos spiritu suo instructos, qui
disciplinam aliquam in ecclesia defendent. Sed haec
Interimistica societas puritatis omnis est hostis, ut mihi iam
lubricus videatur adolescenti locus hic fore, nisi quid
remedii propediem adhibeatur. Saepe etiam de charissimo vicino
meo, tuo filio cogito, cuius indoles eximia et singularis mihi
videtur; sed s mihi optio daretur et tuo loco essem, qui
Lausannensis scholae disciplinam non ignoras, mallem eo loco
illum aetatem istam agere, ubi collucent undique religionis et
virtutis exempla mirifica, quam hic, ubi propter papisticam
sentinam et hominum languorem atque inertiam feruntur multa,
quae si nosses, non dubito, quin iam pridem ab istis periculis
eripuisses. Itaque te ut facias oro, certe ut hinc illum
revoces, si minus, Lausanam, at eo tamen, ubi tanta vitiorum
libertas non sit; nam quod de Gallia mentionem fecit,
vehementer improbo. Quum d. Calvinus hic esset, rogatu meo
illum ad probitatem multis verbis est hortatus, neque dubito,
quin exempla domestica sit secuturus. Iterum tamen hoc addo,
quod spe aliqua ductus melioris apud nos disciplinae futurae
adhuc reticui, ut illum hinc vel ad te vel alio revoces, non
quo quicquam in eo viderim aut animadverterim, quod mihi non
placeret (id enim ad te pro mea erga te pietate et officio,
quod tibi debeo, scribo), sed .... in summo disciplinae et
bonoram artium interitu periculum ab istiusmodi aetate
removendum puto. Quod meum consilium optimo in te atque in eum
animo perscriptum nondubito tua prudentia et amore erga me
fretus quin bonam in partem accepturus. Id quidem ut facias,
vehementer te etiam atque etiam rogo.
^$Novarum autem rerum quod scribam, nihil fere habeo. Interim
heri ad me scriptum est regis edictum promulgatum, ut
peregrini omnes discedant. Caesar dicitur papatum affectare
eaque spe tragoedias istas excitare. Brandenburgensis salus
omnis desperata est a medicis. Ratisbonae iam conventus, ubi
de illius restitutione et Turcarum bello et religione agitur.
Ferdinandus rex ad est praesens. Intra paucos dies dominus
Matthias Farrerus, vir religionis amantissimus et senatus
nostri decus consulatum deo volente inibit. Is est, de quo
piae memoriae vir d. Sleidanus mihi saepenumero affirmavit
spem dictionis Interim maximam in illo sitam. Quare te oro, ut
pro ecclesia nostra deum hoc tempore ardentissimis votis
comprecere. Equidem ut te tuamque florentissimam ecclesiam et
d. Martyrem et tuos generos caeterosque dei fideles servos,
symmistas tuos, spiritu suo sancto gubernet, quam maxime
possum, oro atque obtestor. Vir clarissime et pater
observandissime, vale.
^$11. ianuarii [1557].
^$[Hotomannorum ep. 10].
<lz>[Adresse ...]: [Hotomannorum ep. 10 / 1557: z. Z. des
Regensburger Konvents 1556-März 1557 / Albrecht von
Brandenburg todkrank, gest. Juni 1557.]</lz>
