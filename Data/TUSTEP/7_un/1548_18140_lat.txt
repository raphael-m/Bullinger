<nr>[18140]</nr>
<ae>Johannes Calvin an Bullinger</ae>
<od>Genf, 26. Juni 1548</od>
<vo>Autograph: Zürich StA, E II 368, 6ff.</vo>
<dr>Füslin, Cent. 66 (S. 259ff.), Ep. Calv. 1039 (XII, 726ff.); englische Übersetzung: Letters of Calvin II 154-159, Nr. CCXXIV</dr>
<re> </re>
<tx>
S. Litereę tuę octavo demum post die quam domum appuleram mihi redditę
fuerunt. Neque Roystius ipse eas attulit sed Rosetus. Quia magistrum invenerat
absque nostra opera, puto minus fuisse de illis reddendis sollicitum. Ambo tamen
ei nostra officia comiter detulimus. Quod ad libellum tuum attinet, cuius illic
facis mentionem, utinam, mi Bullingere, cum istic nuper essemus, tibi
collegisque grave non fuisset nobiscum de tota illa causa verbis placide
conferre: fuisset certe aliquid profectum. Neque enim ad theatricam actionem
compositus veneram, quae mihi non minus quam vobis displicet. Ut de Farello
taceam, cuius ingenium quantopere ab ostentatione abhorreat ipsi quoque nostis.
Sed cupiebamus familiariter, procul amoto certandi studio, vobiscum ea discutere
de quibus inter nos minus convenit. Et sane ea esset optima ratio inter fratres:
quam fructuosam experti essemus, nisi me valde fallit opinio.
^$Nam quod ad sacramenta in genere spectat, neque illis Dei gratiam alligamus,
neque ad ea transferimus spiritus sancti officium aut virtutem, neque in ipsis
locamus salutis fiduciam. Diserte enim profitemur solum Deum esse qui agit per
sacramenta, et totam efficaciam spiritui sancto ferimus acceptam, et hanc
actionem non apparere nisi in electis testamur: nec aliter docemus sacramenta
prodesse, quam dum ad Christum nos manuducunt ut in eo quaeramus quidquid est
bonorum. Non video sane quid in hac doctrina merito desideretis, quę a
Christo solo petendam esse salutem tradit, Deum solum facit eius authorem, et
sola arcana spiritus operatione percipi affirmat. Atqui docemus, sacramenta
gratię Dei esse instrumenta. Nempe cum in certum finem instituta sint, usum
ipsorum qualis esse debet esse ociosum negamus.
Quod ergo illic figuratur dicimus electis exhiberi, ne Deus fallaci spectaculo
oculos deludere credatur. Ita qui baptismum vera fide recipit, ab eo remissionem
quoque peccatorum percipi dicimus. Sed explicationem simul addimus, ne salutis
suę causam baptismo quis adscribat, remissionem illam provenire a Christi
sanguine. Proinde non aliter per baptismum conferri, nisi quia eius ablutionis
testimonium est, quam filius Dei sanguine suo in cruce effuso nobis comparavit,
et quam fruendam evangelii sui fide offert ac spiritu suo in cordibus nostris
perficit. Idem et de renovatione sentimus.
^$In cena cum nobis signa carnis et sanguinis Christi porrigantur, dicimus non
frustra porrigi quin res quoque ipsa nobis constet. Unde sequitur nos edere
Christi corpus et sanguinem bibere. Ita loquendo neque rem ex signo facimus,
neque utrumque simul in unum confundimus, neque includimus corpus Christi in
panem, neque rursus infinitum esse fingimus, neque somniamus carnalem in nos
Christi transfusionem, neque ullum aliud tale commentum statuimus. Vos in celo
Christum esse dicitis, secundum humanam naturam. Fatemur et nos item. Coeli
nomen loci distantiam vobis sonat. Id quoque libenter amplectimur: Christum
scilicet locorum intervallo a nobis distare. Negatis corpus Christi esse
infinitum, sed sua circumferentia contineri. Annuimus, imo ingenue hoc et palam
testamur. Negatis signum cum re miscendum esse. Nos sedulo alterum ab altero
distinguendum esse admonemus. Vos impanationem acriter damnatis. Subscribimus.
Quę igitur sententię summa est? Cum hic in terra panem et vinum cernamus,
erigendas esse in coelum mentes ut Christo fruantur. Ac tum pręsentem nobis
esse Christum dum supra huius mundi elementa ipsum quęrimus. Neque enim fas
nobis est, fallacię Christum insimulare, quod fieret nisi veritatem simul cum
signo exhiberi sentiamus.
Et vos etiam conceditis signum nequaquam esse inane. Tantum restat ut definiamus
quid in se contineat. Cum breviter respondemus, nos fieri carnis et sanguinis
Christi participes, ut in nobis habitet nosque in ipso, et hac ratione bonis
eius universis fruamur: quid est, obsecro, in his verbis aut absurdi aut
obscuri? Pręsertim ubi disertis verbis excludimus quęcunque in mentem
venire possent deliria. Et tamen perstringimur quasi a simplici puraque
evangelii doctrina desciverimus. Atqui velim scire quęnam sit ista
simplicitas ad quam sumus revocandi. Nuper cum essem apud vos idem urgebam, sed
nihil responsum fuisse memoria tenes, ut arbitror. Neque hoc tam expostulandi
causa a me dicitur, quam ut testatum faciam nos de nihilo quibusdam bonis viris
suspectos esse.
^$Quin etiam animadverti pridem gravari nos ea communicatione quę nobis cum
Bucero intercedit. Sed obsecro te, mi Bullingere, quo iure nos a Bucero
alienaremus, cum huic nostrę confessioni quam posui subscribat? Ego virtutes
et raras et permultas, quibus vir ille excellit, in pręsentia non
prędicabo. Tantum dicam me ecclesię Dei gravem iniuriam facturum, si hunc
vel oderim vel contemnam. Taceo ut de me privatim sit meritus. Et tamen sic eum
amo et colo, ut libere quoties visum est moneam. Quanto ipsius de vobis
querimonia iustior censebitur? Nam aliquando conquestus est vos adulescentibus
Tigurinis, qui Argentinę agebant, usum sacrę coenę in ea ecclesia
interdixisse, cum tamen non alia ab ipsis confessio quam vestra exigeretur. Ego
sane causam in hac parte non video cur ita scindantur ecclesię. Quid autem
est causę cur nobis succenseant pii homines, si amicitiam colimus cum eo
homine qui per se minime stare profitetur quo minus vobis amicus sit et frater?
Sed quoniam in hoc cardo vertitur, ostendite, si potestis, me Buceri
necessitudine impediri quominus libere quod sentio profitear. Videor forsan; sed
rem ipsam testem facio. Quare ne tam suspitiosi ubi non oportet simus.
Cęterum Lausannam cum venissem, consilium dedi fratribus ut primo quoque
tempore ad Hallerum mitterent: me enim sperare ęqua omnia ab eo impetraturos.
Et Hallerus quidem spem a me datam non fefellit. Iodocus autem et Ebrardus
nescio quis gigantum frater adeo qui missi erant atrociter insectati sunt, ut
mox se recipere coacti fuerint. Hęc tantę iracundię causa erat quod
Tigurum profectus essem. Quasi vero mihi non licuerit tam vicinę ecclesię
periculo commoveri et apud fratres opportunum remedium quęrere. Minaciter
dixit se scire Iodocus, quid egissem apud vos. Atque nihil egisse me gloriabar
quod non fide mea dignum esset. Sed quid proterviam et convitia utriusque vobis
recenseam? Sic in summa habete: adeo perculsos fuisse duos fratres, et apprime
doctos et graves et cordates, ut mature discedendum (discendendum?) sibi
putaverint. En fraterna mansuetudo. Paucas tamen voces operę precium est
referre, unde initium et finem ęstimes. Primo statim congressu salutationis
loco: Quis movit has tragoedias? Cum responsum esset, a Zebedęo sciri
profectas, tunc inclamat Ebrardus: Imo bonus ille vir, quia detexit vestras
fallacias, indigne a vobis traducitur. Cum sibi fallacias istas ostendi peterent
fratres: Habemus, inquit ille, disputationem Bernensem, ex qua vos et vestra
omnia iudicamus. Obsecro te, mi Bullingere, si ita agendum est, quid profecimus
tyrannide papę excussa? Agnosce etiam quam apta fuerit Iodoci interrogatio:
quis me vocasset ut Lausannę concionarer?
Tandem, ut primis ultima responderent, iussi sunt fratres abire et facessere cum
suo Calvinismo et Buceranismo. Et hęc omnia furioso prope impetu et insanis
clamoribus. Quid durius aut truculentius a papistis exspectes? Quod si hanc
bacchandi intemperiem patienter feramus, Dominus tamen inultam non sinet.
Parisiis, et in multis regni partibus, accensa est de integro impiorum
sęvitia. Rex ipse in suo furore pergit. Ita impletur illud: foris pugnę,
intus timores. Quanquam Iodocus non timores modo intus nobis sed apertas quoque
pugnas ciet. Nos vero paucitas ipsa ad coniunctionem stimulet.
^$Vale, ornatissime vir ac frater mihi honorande, una cum tuis collegis quos
omnes cupio nomine meo diligenter salutari. uxori quoque tuę plurimam salutem
et toti familię. Dominus Iesus vos omnes tueatur ac regat. Amen. De
Constantię statu parum lęta nunciantur. Dominus eos respiciat eripiatque e
faucibus leonis!
<odtx>Genevę 6. calendas Iullii 1548.</odtx>
<un>Ioannes Calvinus tuus.
<tx>Has literas, si videbitur, potius supprimes
inter vos, quam ut maius incendium Bernę excitent; mira est enim quorundam
impotentia.
</un>
<lz>[Adresse:] Pręstantissimo viro D. Henricho Bullingero
Tigurinę ecclesię fido pastori, fratri et symmystę plurimum colendo et
charissimo.</lz>
