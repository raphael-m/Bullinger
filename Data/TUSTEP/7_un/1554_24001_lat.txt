<nr>[24001]</nr>
<ae>Pier Paolo Vergerio an Bullinger</ae>
<od>Tübingen, 1. Januar 1554.</od>
<vo>Zürich StA, E II 356, 580. / Orig.(Aut.)</vo>
Non estis vestri, inquit apostolus, et ita profecto est,
quamquam ego nunc ea verba alio sensu accipio, nempe solere
nos cogitare: hoc faciam atque hoc, atque interim aliud
cogimur. Ego enim ad te scripseram me postridie illius diei
iturum Augustam, et sane parata erant omnia; at ecce, noctu
invadit me rursus podagra, ut neque lecto potuerim me
dimovere. Sic res est; at rursus convalui. Lucta haec est;
modo vinco, modo vincor, et rursus me illi itineri accingo.
Cras tamen prius Stutgardium eundum mihi est; ita constitui,
ut, antequam Augustam eam, velim proprium nuncium ad te. Res
principum similes dixeris coelo, quod nunc vides uno colore
et paulo post alio. Scripsi non futura comitia; at mutata
est principum facies aut voluntas; nunc arbitror futura.
Marchionis Brandenburgensis causa transigenda est, ut multi
sperant. Reliqua, quum nuncium mittam. Feceris mihi rem
apprime gratam, si scripseris ad eos duos, quos nosti, me
scripsisse futura comitia et brevi mis[s]urum ad te nuncium
et podagram retinuisse, ne potuerim, quo destinaveram.
Quum te scirem Martirem tantopere amare, ego, qui hominem
nunquam vidi (certe in tuam gratiam, Henrice Bullingere),
illum invitavi, ut apud me esset per duos menses et quantum
voluerit amplius. Accepit conditionem, venturus est, et
curabo, ut possit locum habere in hac schola, quamquam
aliquid obstat, ut puto te praevidere. At experiar. Quid
enim tutum noctis?
Scripsi libellum Latine magna et seria de re, nempe quo
pacto respondere possimus, si agatur de concilio
instaurando; scio placere principi et suis.
Expect  tuam Iustificationem et non unum tantum exemplar,
sed pro principe aliisque fratribus.
Noctu scribo; nuncius Lindavium has feret; utinam solvas.
Mitte ad Gartarolum suas; sunt enim alicuius momenti. Vale
et salve cum tota familia, schola atque ecclesia. D. Iesus
benedicat vestris omnium laboribus. Amen. Obsecro,
commendate me domino vestris precibus. Brentio et Vergerio
nihil est coniunctius, et certe mira caritate (hoc possum
toti orbi testari) complectitur res meas. Caritatem quum
video, divinitatem video aut signum divinitatis; ita docet
Christus.                  Quid me laetius, quum Martirem
habebo hospitem? Spero autem me habiturum intra 20 dies.
Mitto eius ad te literas. Melanthon adversus Svenckfeldium
nunc stilum acuit. Reliqua (ut dixi), quum nuncium misero.
Tubingae kalendis ianuarii 1554.
Vergerius totus, totus tuus.
Clarissimo pietate et doctrina viro d. Henrico Bullingero
etc.
