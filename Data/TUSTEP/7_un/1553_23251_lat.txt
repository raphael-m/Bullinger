<nr>[23251]</nr>
<ae>Jean du Fraisse an Bullinger</ae>
<od>Chur, 2. Dezember 1553.</od>
<vo>ZÃ¼rich StA, E II 365, 139.</vo>
Gr. I,  S. 338f.
S.  Non soleo relligiose expendere, quo ordine ego ad amicos
aut illi ad me scribant; metior id ex cuiusque oportunitate
et animo, ita ut, sive prius sive posterius, statim an ex
intervallo scribant, nihil referre putem. Ex meis
occupationibus et aliis atque aliis molestiis, que subinde
incidunt, satis aestimare possum te non adeo soluto esse
animo, ut tibi literis scribendis vacare liceat. Sed de hoc
nimis multa. Nihil plane novi habeo, quod te antea non
intellexisse existimem. Sed ne in ea re tibi non
satisfaciam, et recenta et vetera paucis perstringam:
Genuenses cum appulissent, quosdam e suis iusserunt in
nostrorum munitiones excurrere, ut ex procursatione illa et
levi aliquo proelio iudicare possent, quo animo nostri eos
excepturi essent. Statim id fortuna decrevit hostibus fere
ad unum caesis. Video eos etiamnum fluctuare, oppidane ea,
quae a nostris tenentur, obsideant an mediterranea, quae ab
eis desciverunt, ad suum imperium redigant. Dux Florentiae
per aliquas quidem ambages in Genuensium partes transiit;
sed res ita innotuit, ut pro hoste a nobis merito haberi
debeat. Petrus Strossius pro rege erit Senis. Quantum ipsius
factio Florentiae valeat quidque inde colligi potest, tu
melius per te iudicare potes. Papam e gravissimo morbo
decubuisse audisti; etsi is recreatus esse paululum
videatur, extant tamen quaedam ita expressa profligatae
valetudinis vestigia, ut diu victurum non sperent. Turca
filio suae Mustaphae gulam iussit nervo frangi atque nepotes
suos, huius liberos, eliso ad parietem corpore tolli. De
pace Hungariae falsa sunt, quae ad te scripta fuisse
scribis; nullam ne induciarum quidem spem fecit nisi
restituta Transsylvania, in qua novi quottidie motus
exoriuntur. Persa pacem petit, et quod expeditione illa
quaerebatur, transactum est. Principes quidam Germaniae
exerunt quidem caput et magni aliquid se moliri missis ultro
citroque et in Galliam legationibus simulant; sed, ut Cato
dicebat, umbrarum instar se movent. Dux Augustus et marchio
legatos suos Viennae habent. Caesar spe illa, quam ex
adfinitate cum Anglis sibi pollicebatur, omnino decidit;
bellum video ineunte vere gestum iri. <gr>Crhmata</gr>
remorantur; sed machinae omnes adhibebuntur, ne tam pii
coepti cursum impediant. Quae hic gerantur, scio te ex aliis
intellexisse.
Secretarius meis nondum rediit; propterea non habeo, quod d.
Vererio scribam.
Tu vale et me ama. Curiae,  4. nonas decembris.
Tuus Iohannes Fraxineus, episcopus Bayonensis.
Bene sit manibus Iacobi Sturmii; eum valde amavi et postea
non tam odi quam sprevi. Vercellis potiti sunt ut Rebulus*
consulatu.
(vor 135) Clarissimo viro d. Henrico Bullingero, amico
charissimo.     Tiguri.
*) Caninius Rebulus, legat Caesars in Gallien, war nur
wenige Stunden (am letzten
Dezember) Konsul.
