<nr>[22072]</nr>
<ae>Thomas Cranmer an Bullinger</ae>
<od>Lambeth, 20. März 1552.</od>
<vo>Zürich StA, E II 335, 2187.</vo>
Orig. mit aut. Unterschrift.
Zur.lett. III,  S. 22ff.
Ep.Tig. III,  S. 15.
S. P.  Quod ad literas tuas Tiguri datas vicesimo quarto
ffebruarii post annum respondeo, imputabis partim
occupationibus meis, partim indiligentie cuidam mee in hoc
officii genere, quam in me herere ingenue confiteor. Sed
quia prestat sero quam nunquam officium facere, nunc ad
omnia accipias responsum.
Duas apud me  causas agis, publicam et privatam. Quod ad
publicam attinet, nempe ut consultor esse velim, ne regia
maiestas legatum ad consilium Tridentinum mitteret, non fuit
opus me consultore ad dissuadendum ab eo, quod nunquam illi
in mentem venit: sed potius consilium dandum esse duxi, ut
quemadmodum adversarii nostri nunc Tridenti habent sua
concilia ad errores confirmandos, ita eius pietas auxilium
suum prebere dignaretur, ut in Anglia aut alibi
doctissimorum et optimorum virorum synodus convocaretur, in
qua de puritate ecclesiastice doctrine et precipue de
consensu controversie sacramentarie tractaretur. Ad quod
institutum (quia reipublice christiane utilissimum esse
iudicavit) animum maiestatis illius admodum propensum esse
sensi. Quare non est nobis committendum, ut ecclesie dei in
re tam necessaria deesse velimus. Scripsi hac de re ad
dominum Philippum et ad dominum Calvinum, oroque ut
consultetis, qua ratione synodus hec aut in Anglia aut alibi
congregari commodissime possit.
Privata causa, de qua ad me scripsisti, fuit, ut
controversiam inter d. Londinensem et d. Hoperum
Gloucestrensem componerem, de qua nunc nimis serum est
respondere: nam diu abhinc audisse te sat scio
controversiam illam compositam et penitus sublatam fuisse.
Et d. Hoperus ea est apud nos estimacione, ut Wigorniensis
episcopus iam sit designatus; et hoc tempore, quo comitia
apud nos Londini congregantur, in edibus meis mecum
coniunctissime vivit. Dominus Iesus spiritu suo sancto te
gubernet et tueatur.  Vale. Lambethi,
20 martii, anno 1552.
Tę paternitatis studiosissimus,
T[homas] Cant[uariensis].
Eximio viro d. Henricho Bullingero, Tigurinę ecclesiae
ministro fidelissimo, dentur he litere.
