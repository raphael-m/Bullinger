<nr>[32062]</nr>
<ae>Bullinger an Johannes Calvin</ae>
<od>Zürich, 20. April 1562.</od>
<vo>Zürich StA, E II 342a, 425. / Orig.(Aut.)
Ep.Calv. 3774 (XIX, 392f)
S. D. Legatus Saloduri omnem movet lapidem ne Helvetii mittant milites ad occidendum, sed pacificatores ad pacem componendam.
Quia tamen regis nomine iubetur militem postulare a legatis Helveticis, qui convenient 26. aprilis, non potest regis literas opprimere, maxime cum Frölichius missus ex aula mirifice satagat et mittat per cantones horteturque ut festinent.
Ergo cum omnino putem militem mittendum ab Helvetiis qui sunt in foedere cum Gallia, operę precium est scire hoc principem Condensem
et fideles, ut maturent priusquam adversa pars omnes coniungat copias.
Est mira inopia rerum omnium apud Helvetios, iccirco milites innumeri nomina dabunt.
Si Condensis haberet aliquot capitaneos inter Helvetios, dubium non est quin caeteris multo plures habiturus esset milites.
Ego scriptum eius curavi converti in linguam Germanicam, et exhibui senatui.
Is haec omnia ignoravit.
Multos plurimum affecit.
Misi exemplum item ad Rhetos, quo impediam etiam ibi adversariorum instituta.
Dubium non est
impudentia mendacia exponi legatis Helveticis a quibus petitur miles.
Coignetius hac in re suspectus mihi non est.
Habent isti alios qui affirmant Condensem esse seditiosum regni perturbatorem, atque ideo opprimendum una cum suis: reginam cum rege, odio religionis novae et propter seditiones commotas, defecisse ad Guysianum etc.
Haec in tempore tibi volui significare ut dispicias qua re opus sit.
Oremus absque intermissione dominum ut nobis adsit et impiorum cruenta consilia dissipet.
Vale una
cum fratribus, symmystis et amicis omnibus.
Heri etiam ad te scripsi per Salodurum.
Oro ut ita pergas de rebus Galliae omnia quae inde ad te perferuntur communicare.
Versamur enim in dolore et anxietate ac expectatione vehementi.
Dominus adsit nobis.
Tiguri  20. aprilis 1562.
                                                                          Tuus quem nosti.
Clarissimo viro d.
Ioanni Calvino Genevensis ecclesiae pastori fidelissimo et fratri suo colendissimo et charissimo.
