<nr>[21136]</nr>
<ae>Wigand Happel an Bullinger</ae>
<od>Marburg, 6. Juni 1551.</od>
<vo>Zürich ZB, Ms F 39, 178. / Orig.(Aut.)</vo>
Discessurus a nobis Philippus me rogavit, sibi impertiri
vellem ad humanitatem tuam, vir clarissime, literas
intercessorias, et quae aditum sibi patefacerent ac
communirent faciliorem. Quod officii ei ut denegarem,
dissuasit cum rerum suarum atque sui conturbatio aliqua tum
etiam, quod in spem adductus sum certiorem, fore ut in vitae
continentia et modestia se, ut hic duobus postremis mensibus
coepit, contineat suoque se metiatur pede. Sensit enim demum
et quidem cum animi dolore non exiguo, quod sui similibus
potius quam mihi paruit, id ipsum magno nunc sibi esse
detrimento. Caeterum quia resipuisse videtur et profusionem
pecunię exosurus posthac semper, venia omni et impunitate
dignus vestris etiam suffragiis iudicetur, opto et rogo.
Labi enim, ut Cicero ait, errare ac decipi humanum est ac
iuventuti quasi proprium; at vero deinceps sibi ab illis
cavere malis ac virtutem amplecti prudentis est et venia et
indulgentia dignissimum. Quamobrem, ut ipsi liceat posthac
diutius apud vos literis et veritati operam navare suamque
vobis et parentibus approbare vitae morumque suorum
emendationem, vehementer oro. Confido enim plane, uti est
pollicitus toties, ipsum compensaturum diligenter et morum
probitate, quae neglexisse aut deliquisse per ignaviam et
imprudentiam vel suo ipsius testimonio convincitur. Sed
pluribus non esse opus habeo persuasum, siquidem ea estis
omnes prudentia et humanitate, ut intelligatis facile,
quomodo eiusmodi veniant tractanda ingenia. Ad solutionem
quod attinet, est quod interponatis autoritatem vestram apud
parentem, ut proximis nundinis curet satisfieri omnibus
adferentibus Philippi filii chirographum. Summa eorum, quae
hic creditoribus debet, accedit ad 30 florenos fere. Ego
sane nisi intercessissem et aliquibus etiam pro ipso
satisfecissem, aliquibus vero spem certam fecissem, quod
certo sint solutionem expectaturi proximis nundinis,
dispeream funditus, nisi aut discedere hinc parum honeste
aut fideiussores alios constituere et exhibere aut
carceribus forte nostris includi creditores ursissent apud
me rectorem. Sed habendam rationem parentis et amicorum,
immo vestri etiam duxi plurimam confisus, quod sine id me[o]
essem et in gratiam vestram facturus. Bene valete omnes.
Datae raptim ex Marpurgo iunii  6. anno 1551.
Wigandus Happelius totus ........ .
Clarissimo et multis nominibus ornatissimo viro domino
Heinricho Bullingero, ecclesiae Tygurinae antistiti summo et
dignissimo, domino et amico suo reverendo.
