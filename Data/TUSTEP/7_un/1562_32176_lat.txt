<nr>[32176]</nr>
<ae>Johannes Fabricius an Bullinger</ae>
<od>
Chur, 1. Dezember 1562.</od>
<vo>Zürich StA, E II 376, 77f.
/ Orig.(Aut.)
Gr.
II, 422 R.
S. Scribam, reverende in Christo pater, amplius ad d. d.
Pergulam eumque cohortabor, ut sedulo in id, quod petimus, incumbat, et quantum video, non deerit officio suo.
Te observat, me vero amat, et cum superiori anno cum d. d.
Gesnero illas partes peragrarem inque morbum incidissem, omni officiorum genere me prosequutus est.
Itaque nihil est, quod mihi de eo non pollicear.
Caeteri, ut dicis, omnes foede cessant, multa quidem pollicentur, sed nihil praestant.
Scripsit tamen Augustinus Maynardus
comitem Ulissem Martinengum proprium nuncium misisse Tridentum, sed praeter orationes nihil conquirere potuisse; sed ne illas orationes quidem misit, ita ut, quantum in illis est, iis quoque ipsis careremus.
Sed quid Traversius, quid Fridericus post tot magnificas pollicitationes? Verborum abunde sunt prodigi, cętera parcissimi.
Quomodo vero facit ad stomachum tuum bella illa oratio nomine Helvetiorum ad patres habita?         Nostri non scribent, ut boni viri censebant, sed mittent denuo
legatos.
Cum autem consul rem in senatu Trium Foederum proponeret, mirum est, quanta animorum contentione res peracta sit; fuerunt, qui nec scribendum nec legatos mittendos censerent, propterea quod consul Tigurinus novissime consulem nostrum ab omni actione superbe admodum exclusisset (er hat in vor der thüren lassen staan und gesprochen, er möge wol heim; die sach sye uff guͦten wägen; man dörffe deren von Pündten und anderen Zuͦgewanten nüt) [Dazu a.R.: "Ita consul mihi ipsi et aliis
multis conquestus est.")  Consul Ambrosius (ut est callidus) cum videret animos exasperatos, mitigare cepit et consulem modeste excusare, dicere illum sperasse meliora et esse ipsum delusum et alia etc.
Sic tandem obtentum, ut mitterentur legati.
Als aber diß das meer worden, sind ouch die anderen zuͦgefallen, so darwider gesyn, und gesprochen: wölle man botten schicken, so sölle man ein anderen ernst bruchen dan bißhar und sich nit von einer einzigen person lassen by der nasen umfüren etc.
Haec
tibi; sed si mittitur consul noster (ut legatio ei decreta est), effice, ne ab actione excludatur; quodsi enim in posterum fieret, vestris apud nostros magnam invidiam conciliaret; boni offenderentur, mali confirmarentur.
Intelligis ipse satis, quae scribo.
Dominum Thumisium nostri amant et honorifice de eo loquuntur, dicunt virum humanum et in congressibus familiarem.
Itaque, si ille mittitur, secreto commonendus erat, in id incumberet, ne nostri negligerentur.
^$Novi praeterea nihil
habeo plane; itaque excusatum me tibi puto.
Vale, reverende in Christo pater, quam diutissime et felicissime.
Curię calendis decembris anno 1562.
Remitto tua.
Tu, quaeso, si quid interea certi, ne celes.
                                                      T[uus]  F[abricius].
Non est opus, ut quicquam remittas; habebat et hanc concionem Fontidonii ante;  si quid est reliqui, in alios distribue.
Interim contuli manuscripta cum meis, quae misit d. d.
Pergula; mea continent plura folia; priora congruunt cum iis, quae remisisti; sed in meo scripto est amplius praeterea decretum de reformatione; sunt additi canones undecim, item decretum super concessione calicis, ubi reiicitur negocium ad pontificem.
Si haec habuisti, bene; sin minus, mittentur.
Amplissimo viro d.
Heinrycho Bullingero, suo in Christo domino et patri semper colendo.
