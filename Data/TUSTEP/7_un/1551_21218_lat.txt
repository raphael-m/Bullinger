<nr>[21218]</nr>
<ae>Bullinger an Ambrosius Blarer</ae>
<od>Zürich, 20. September 1551.</od>
Orig. (Aut.)
Bl. III,  139f.
S. D.  Falleris, mi frater, si arbitraris in animo meo
residere aliquid erga te diffidentiae, quasi animus tuus non
omnino syncerus sit in nos et nostras ecclesias. Tametsi
enim semel et iterum te extimulaverim ad amandum nos et ut
concors nobiscum esse pergas, amore tamen id factum est, non
diffidentia, et chari conciunctissimique homines non
contenti sunt semel postulasse amorem mutuum, nisi idem
sepius repetant. Nec Gvaltherum veluti testem adhibui, sed
repetii postulatum meum coram te et ipso, quod scirem ipsum
idem apud te acturum, quod egeram ego; proinde non est, quod
eo nomine sis solicitus. Perge erga nos talis esse, qualem
futurum nihil diffidimus.
Gratulamur tibi, optime frater, rem cessisse ex sententia et
in ea te iam docere ecclesia, in qua ut fructum sperare ita
non potes non exultare in domino; hic conservet te et
benedicat tuo ministerio.
De rebus nostris frustra copiosius scriberem, cum hic habeas
epistolam vivam dilectissimum et observandissimum fratrem et
compatrem meum Buttlerum. Novit is res nostras omnes; neque
enim illum celo quicquam; legit, quae habemus ex Italia.
In Germania parit Caesar, quod diu parturiit. Cum Nero post
infanda latrocinia etiam in Christum manus cruentas
extenderet, periit,  et hic noster Caesar, postquam per 30
annos Christum nunquam desiit persequi, contendit tamen modo
semetipsum crudelitate vincere. Nun wolhin, so schlach es
imm uuß wie allen sinen forderen! Tametsi et nos perveniamus
in manus eius propter peccata nostra, vivet tamen, qui
ecclesiam suam tueatur et vindicet. In hoc vale cum tuis
omnibus.  Tiguri  20. septembris 1551.  Schribend vil und
dick.
Bullinger.
Praestantissimo viro d. Ambrosio Blaurero, fido pastori
ecclesiae Bielnensis, domino et fratri suo colendissimo.
                                 Byel.
