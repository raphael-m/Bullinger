<nr>[27180]</nr>
<ae>Johannes Calvin an Bullinger</ae>
<od>
Genf, 31. August 1557.</od>
<vo>Zürich StA, E II 368, 33b.
Orig.
Ep.Calv.2695(XVI, 594ff.); englische Übersetzung: Letters of Calvin III 350-352, Nr. CCCCLXXI
S. Quia libelli mei non modo residuam partem, sed alterum quoque exemplar misi, iudicium tuum avide expecto.
Utcunque in me sęvire pergant, omnes eorum impetus semper intrepide excipiam.
Nihil enim accidet quod non inter exordia meditatus fuerim, ac ne ingratitudo quidem quorundam efficiet ut me unquam suscepti laboris poeniteat.
De partis adversae vel superbia vel obstinatione tibi assentior.
Neque tamen quidquam impediet quominus oblatum colloquium amplectar.
Si non adstipularis, vide quo
temeritatis eruperim, qui pro vobis omnibus apud Philippum spopondi.
Quod de eventu desperas, non longe discrepant nostrę sententię.
Sed, crede mihi, audient adversarii, quę retundant posthac eorum ferociam: ac nisi me fallunt omnes coniecturę, quamvis non resipiscant, discedent tamen mansuetiores.
Neque est quod te sermo inter d.
a Lasco et Brentium privatim habitus deterreat.
Solus ille nec satis bene instructus, cum homine pręfracto animose magis quam prudenter congressus est.
Alia
longe ratio erit ubi Philippus, quem sua timiditas non patitur libere proferre quod sentit, libentissime se nobis adiunget.
Nuper ostensa mihi fuit eius epistola scripta mense iullio ad senatum Francofurtensem ubi, etsi nondum ingenue, fidem suam profitetur, non tamen diserte conqueritur, vicinos suos turbare ecclesiam peregrinis vocibus, nec dissimulat de immensitate corporis Christi et adoratione statuendum esse inter doctos viros.
Ergo ad colloquium simus accincti, modo cum placida
mansuetudine constantiam afferamus dignam Christi ministris.
Bezę confessio quid contineat doctrinę nostrę minus consentaneum non video.
Nam quęcunque affers de voce substantię nullo negocio dissolvere promptum est.
Et ipse, ne dubita, ab omnibus quę metuis, obiectis dextre se expediet.
Non explicuit, fateor, satis dilucide totam controversiam.
Neque tempus ferebat, neque expediebat, quum danda esset brevis excusatio, non confessio.
De periculo quidem plane sum securus: quando et hominis integritati minime diffido, neque se ita illaqueavit ut
minima sit hostibus gloriandi materia.
Ad alia venio.
Quamvis nihil ęqui impetraverint hactenus nostri apud vicinos, imo pręcisis repulsis spes omnes fuerint abscissę, author tamen fui mittendę rursus legationis, quę si fuerit irrita certum hic speratur auxilium ab Helveticis civitatibus.
Prodigiosa vero ista durities quorsum evadat non parum metuo.
Quam misere trepidatum fuerit in regno Gallię vix dictu credibile est.
Nunc paulatim a consternatione animos colligunt.
Quasi vero regi sit ocium, putant vicini arcanas cum eo pactiones nos agitare: vel saltem fingunt, ut falsis suspicionibus nos pro more suo gravent.
Neque enim credas quam pueriliter in omnibus ineptiant.
Vale, pręstantissime vir et frater mihi observande.
Dominus tibi semper adsit teque benedicere cum familia pergat.
Genevę pridie calendas septembr. 1557.
Ioannes Calvinus tuus.
Clarissimo viro et fideli Christi servo d.
Henricho Bullingero, ecclesię Tigurinę pastori, fratri et symmystę observando.
^$Tiguri.
