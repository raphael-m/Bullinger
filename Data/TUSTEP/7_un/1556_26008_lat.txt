<nr>[26008]</nr>
<ae>Philipp Gallicius an Bullinger</ae>
<od>Chur, 20. Januar 1556</od>
<vo>Autograph: Zürich StA, E II 365, 601.(Siegel...)</vo>
<dr>Gr. I, S. 433f<dr>
<re> </re>
<tx>S. Novi nihil est, quod scribam, nisi quod hic die 12.
mensis huius quidam civis media in urbe, hora noctis nona
profundis in tenebris novem horrendis vulneribus concisus est,
occisus a duobus civibus, patre et filio; hic elapsus est, pater
captus negat se interfuisse. Causa hodie cepta est iure agi;
cras, ut putamus, finietur. Inauspicatum et hoc, quod passim in
Foederibus nostris existunt quaedam, turbulenta magnis iudiciis
obnoxia. Senatus noster rogat Comandrum et me, num quem sciamus
virum honestum et scribendi peritum, qui in oppido nostro ludi
literarii nostri Teutonici magistrum possit agere; respondimus
non quaesituros. Rogamus igitur tuam humanitatem, ut, si quis
fuerit alicubi apud vos vir aptus huic negocio et qui vellet
venire ad nos, cerciores nos redderes, quam citissime fieri
posset. Salarium constituetur dignum et sufficiens domusque
amplissima et pulcherrima, modo is sit peritus et aptus ad
docendum Teutonicas literas et ea, quae pertinent ad huiusmodi
scholam. Tenes, quid cupiamus et quae requirantur hic. Pro tua
humanitate circumspice, quaere et, quum fueris alloquutus talem,
ilico nos fac cerciores, et rem deferemus ad dominos nostros,
qui ipsi tum mittent pro eo. Vidi his diebus epitomen
bibliothecae generi tui Iosiae meque repperi corvum inter
olores; ipse scribam ad eum super hoc. Vale in domino Iesu, vir
colendissime, et Philippum tuum redamare non desine.
^$Ex Curia, die vicesima Ianuarii anni 1556.
^$Tuae humanitatis Philippus Gallicius.
^$Salutant tuam humanitatem pater Comander, Pontasella et
nominatim consul noster Tschernerus; hodie enim in mediis
iudiciorum turbis hoc ipsum me iussit facere. Salve ergo quam
maxime illius nomine.
<lz>[Adresse ...]: Vere magno viro D. Heinricho Bullingero,
urbis Tigurinae presuli dignissimo, bonis omnibus colendissimo.</lz>
