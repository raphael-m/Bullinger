<nr>[24006]</nr>
<ae>Johannes Haller an Bullinger</ae>
<od>Bern, 5. Januar 1554.</od>
<vo>Zürich ZB, Ms F 62, 312. / Orig.(Aut.)</vo>
S.   Non ignoras, opinor, colendissime domine compater, ex
literis ad fratrem meum scriptis, quod post Artopoei nostri
obitum<f1>Am 15. Dez. 1553.<fe> Clauserus in illius locum sit electus. Is hisce
diebus venit et denuo confirmatus nunc in eo est, ut res
suas huc transferri curet. Spero ipsum scholae huic
ornamento futurum. Quod mores eius attinet, refrenabo et
coherceam eos, quantum in me erit, ut nostratium gravitati
se accommodare discat. Quod vero praesentium latorem
concernit, is, opinor, tibi notus est, Hieronymus Massarius
Vicentinus, qui opusculum quoddam amplissimo senatui nostro
dedicatum obtulit, pro quo munere ei 15 coronati donati
sunt. Commorabitur aliquamdiu apud d. d. Gessnerum. Hisce
diebus venit huc Ioannes Leonardus Pedemontanus tibi quoque
sine dubio notus; nam ait se tibi locutum esse illic apud
vos. Is clam ministris senatum accessit librum suum, quem
Gladium versatilem deitatis Iesu Christi sive etiam duas
tabulas legis evangelicę gratiae, spiritus et vitae,
appellat, obtulit scriptaque supplicatione adiecit omnes
ministros graviter errare circa res maximas in doctrina
christiana petiitque, ut conscriberentur et convocarentur
omnes ministri tum Germanici tum Gallici Lausanam; ibi se
propositiones has publica disputatione tum quoque miraculis
confirmaturum; se enim immediate ab ipso Christo, qui ei ter
apparuerit, vocatum neque ex se ipso librum hunc scripsisse,
sed ex dictamine spiritus sancti (quod et titulus libri, qui
Basileae apud Ioannem Parcum impressus est, prae se fert). A
senatu fuit ad nos remissus. Contulimus cum eo multis; sed
miser homo videtur omni prorsus ratione carere et
contemnendus magis esse quam condemnandus. Inter alia
asseveravit d. Pellicanum valde hunc librum suum approbasse,
te vero propter negotia non potuisse inspicere. Postquam
vero post multas admonitiones pertinaciter asseverare sua
pergeret, a senatu iussus est abire nec redire amplius.
Habitavit aliquamdiu apud Celium Basileae; sed nec ipse
potuit illi suas ineptias eximere. Quod alias res novas
concernit, nihil habemus. Milites ex Pedemonte reversi hac
transierunt. Fuit et hic 3. ianuarii Sylvester Reid,
Augustanus patria, sed marchionis Brandenburgensis
secretarius. Pergit is nomine principis sui ad regem novum
cum ipso (interprete d. d. Martino Peyero Scaphusiano, quem
secum ducit) contra Caesarem initurus foedus; ista fides
pietasque viris, qui castra sequuntur. Promittit se sub ver
proximum per Gelriam Caesarem petiturum, si hoc idem faciat
Gallus per Picardiam. De Anglis fertur firmatum esse connubi
m inter reginam et filium Caesaris; sed tu de his certiora
habebis. Nostri te omnes salutant. Uxori tę et liberis
meo meorumque omnium nomine faustum felicemque precaberis
annum. Optamus tibi quoque longaevam et felicem vitam.
Bernae  5. ianuarii 1554.
Tuus Ioannes Hallerus.
Clarissimo viro d. Heinrycho Bullingero, Tigurinae ecclesiae
fidelissimo pastori, domino et compatri suo venerando.
                              Zürich.
