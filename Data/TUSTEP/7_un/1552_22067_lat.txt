<nr>[22067]</nr>
<ae>Johannes Haller an Bullinger</ae>
<od>(Bern), 15. März 1552.</od>
<vo>Zürich StA, E II 370, 167. / Orig.(Aut.)</vo>
S.  Has literas proxime per Calvinum et Farellum missurus
eram; redierant enim huc 6. martii ituri etiam Tigurum, ut
impetrarent ab illis civitatibus legationem ad regem pro
remittenda persecutionis sęvitia. Sperabant enim hoc
posse
impetrari modo, postquam rex ex foedere cum Germanis
principibus orto mitior esset factus; dedit enim omnibus
Germanis liberam pro sua religione in suo regno vivendi
facultatem, et hoc publice per universum regnum promulgatum
est. Sed cum senatui nostro videretur nimis mature hoc
tentari, flexo itinere Basilęam profecti sunt, nescio
quid
illic acturi. Intelligis harum literarum rationem, quas quia
alia quoque quędam continerent, nihilominus mittere volui.
De rebus novis nihil est, quod scribam; plenius nimirum ea
omnia apud vos habentur. Certum est regem maximis copiis
intraturum Germaniam. A Mauritio aiunt Francofurtum
obsideri, a classe Anglica et Gallica Antverpiam. Iacta est
alea belli gravissimi et periculosissimi, de quo nesci[o,
quid] boni mihi promittam. Certe horret animus. Uti nostri
domi [mane]rent et suis essent finibus contenti! Metuo
irruptionem in Burg[undiam]; sed hęc apud te. Schertlius
1000 hastas a nostris emit, milites suos in agro nostro
congregat; molitur nescio quid. Petiit a senatu nostro, ut
Musculus et Mecardus ei darentur, quorum ministerio uteretur
inter suos milites. Musculus est negatus; Mecardo, quoniam
nihil ad nos pertinet, data est cum illo proficiscendi
potestas; is modo accingitur itineri. Haec habui modo. Miror
te quid impediat, quod tanto tempore nihil scribis. Vale cum
tuis omnibus, quos meo meorumque tum etiam Musculorum nomine
salutabis.
15.  martii 1552.
Tuus Ioannes Hallerus.
Clarissimo viro d. Heinrycho Bullingero, Tigurinę
ecclesię fidelissimo pastori, domino et compatri suo
colendissimo.
Zürich.  M. Heinrych Bullingeren.
