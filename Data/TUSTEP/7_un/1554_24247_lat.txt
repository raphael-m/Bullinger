<nr>[24247]</nr>
<ae>James Haddon an Bullinger</ae>
<od>Straßburg, 9. Dezember 1554.</od>
<vo>Zürich StA, E II 343, 465.</vo>
Zur.lett. III,  S. 294ff.
Ep.Tig. III,  S. 194f.
Orig. (Aut.)
S. D.  Quia literae absentium sunt quasi praesentium
colloquium, ideo non illibenter ad te scribo, vir
observandissime et humanissime, eoque magis, quod non solum
ex tuis ad me literis tuam in me perspicio benevolentiam,
sed ex aliorum etiam sermonibus ad me perfertur de tuo in me
studio, non modo quale geris erga omnia Christi servatoris
nostri membra, verum etiam de peculiari quodam tua animi
inductione suscepto erga me, quod (aiunt) ostendis saepe de
me percontando. Gratiae deo, qui hanc in te voluntatem erga
me inseruit.
Certiorem te facerem de Anglia, si ulli boni nuntii
venirent; de malis autem non plane constat adhuc, et quae
perferuntur, melius iste tabellarius referre potest: in
summa omnia retro labi et ruere in peius.
De me meaque conditione multa possem dicere; sed nolo
humanitatem tuam non necessariis turbare. De Bancho autem
illo, de quo ante ad te scripsi, habeo, quod iam vehementer
pro eo a te petam. Eius necessitatem mea tenuitate hactenus
sublevavi; iam vero istorum iniuria temporum et
adversariorum rabie exutus sum fere omnibus, atque in me ita
debacchantur meique similium, ut, quid praeterea sequuturum
sit, deus novit, cuius me voluntati dedo et providentiae ut
optimi patris et summe commiserantis. Quod ut faciam
continue et ad finem, a te magnopere peto, ut eundem pro me
et mecum preceris. Causam autem istius adversariorum furoris
esse audio propter testimonium palam a me veritati datum in
synodo illa Londinensi habita superiori anno. Interea autem
conquisiverunt illi summa et accuratissima cum diligentia
aliquem alium praetextum plausibilem. Quem cum non possent
invenire, tandem denunciant haereticum propter libere
aeditam sententiam contra nefariam illam suam opinionem
panis conversi in corpus dominicum etc. Libere ęditam
sententiam nomino non solum, quia libere a me proferebatur,
sed etiam quia aggregatio illa debuerat esse liberrima et
sententiae in eadem expositae. De quo plenius declarare
potest Tabellarius iste Chamberus, charissimus in domino
frater, quoque modo adversarii (summo odio elati contra
veritatem se gesserint contra ęquum et bonum, contra omne
ius et fas.
Sed ut ad Banchum revertar, satis bene secum agi putabit, si
cum typographo esse poterit, honesto et pio viro, atque
correctoris loco esse et emendatoris. Tuae autem vocis
testimonio hoc fieri posse sperat. Non opus est apud tuam
humanitatem multis eum eulogiis commendare aut facultatem,
quam habet ad eiusmodi munus suscipiendum. Eruditus est
Latine, ut ipse iudicium possis facere; Gręce non est
rudis; moribus est pacatis, vera religione fervens,
literarum studiosissimus. Mea sententia beneficium conferes
in eum, apud quem collocare poteris, et tamen beneficium in
me collatum aliqua ex parte arbitrabor (Banchi causa), quia
(ut videtur) non potero eum diu alere meis impensis (ut
vellem) nisi aliter res cesserint, quam in praesenti
apparent et sunt. Ista potui tectius involvere, sed non
putavi mei esse ita facere, quin potius nude omnia et plane
(humanitati tuae) explicare. Deus tibi adsit omni modo teque
conservet ad suum nomen illustrandum et suae ecclesiae
commodum. Argentinae quinto idus decembris 1554.
Tui studiosissimus Iacobus Haddonus.
Valde bene volo excellentissimo viro d. Bibliandro et
observandissimo patri d. Pellicano; salutem mihi dicas eis
utrisque, ab humanitate tua peto.
Ornatissimo viro et observandissimo [in Christo] patri d.
Henricho Bullingero, ecclesiae Tigurinae antistiti.
