<nr>[36002]</nr>
<ae>Edwin Sandys an Bullinger</ae>
<od>Worcester, 3. Januar 1566.</od>
<vo>Zürich StA, E II 369, 140.</vo>
Zur.lett. I,  S. 86f.
Orig. (Aut.)
Humanissimas literas tuas, vir clarissime, una cum doctissimo commentario tuo in Danielem prophetam, Abelus noster
superioribus hisce diebus mihi tradendas curavit. Ex quibus et quanti me facias, recte animadverto; et quantum ipse tibi
vicissim debeam, facile intelligo. Quod tam amanter ac fraterne ad me scribere voluisti, multum quidem est et multas
habeo gratias: quod vero eximium hoc opus tuum omni eruditione plenum ad me transmittere, et etiam, quod summi
beneficii loco repono, meo nomine in publicum exire dignatus es, revera mihi fecisti rem longe gratissimam. Mirabilis
quidem est ista humanitas tua erga omnes, qua quoscunque, qui te norunt, tibi devinctissimos reddere soleas; sed erga me
rara est et singularis: qui non solum me exulantem et quasi incertis sedibus vagantem, olim cum Tigurum venerim,
perbenigne acceperis, et omnibus benevolentiae officiis prosequutus sis; quinetiam divina providentia patriae iam
restitutum non solum non desinis amare, verum omnibus quibus poteris rationibus insignire ornareque contendis. Pro qua
quidem summa benevolentia tua quam gratiam referam, dum mecum diligenter cogito, hiis tantis beneficiis tuis dignum quod
rependam, nihil omnino invenio. Cum igitur maiora sunt beneficia in me tua, quam ut ipse parem gratiam referre queam,
nam tu dando, ego accipiendo beneficia collocamus, libenter agnoscam me debitorem esse tuum, et cum ipse non sum
solvendo, rogabo, ut ipse solvat, qui pro omnibus debitis nostris ad plenum satisfecit. Interim mei erga te amoris
qualecunque pignus Abelo nostro tradendum curavi, qui, id ipsum tuto ut tuae humanitati mittatur, in se recipit. Rogo te
multum, ut grato animo accipias et non munusculi exiguitatem, sed mittentis propensum animum pro tua humanitate spectare
velis.
Quae hic geruntur et quo in statu res nostrae collocatae sunt, ex aliorum literis cognosces. Quod maximum est, dicam:
vera Christi religio apud nos locum habet; evangelium non est ligatum, sed libere ac pure prędicatur. De caeteris
autem rebus non est, quod multum curemus. Contenditur aliquantulum de vestibus papisticis utendis vel non utendis; dabit
deus hiis quoque finem<f1>^#/+Vergil,^#/- Aeneis, 1, 199.<fe>. Vale, colendissime vir, et me, quod facis, ama meique precibus tuis ad deum memor esto. Saluta,
queso, meo nomine d. Gvalterum, d. Symblerum, filium tuum Henricum ceterosque dominos ac fratres mihi in Christo
charissimos.
Wigorniae tertio ianuarii 1566.
Frater tuus tui amantissimus Ed[winus], Wigorniensis.
Ornatissimo clarissimoque viro, domino Henrico Bullingero, Tigurinae ecclesiae pastori vigilantissimo, domino ac fratri
meo charissimo.              Tiguri.
Dar. v. Bull.s Hd.: "Literae Edvini Sandi, Wigorniensis in Anglia episcopi, scriptę mense ianuario 1566."
