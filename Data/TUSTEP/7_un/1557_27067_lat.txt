<nr>[27067]</nr>
<ae>Andreas Hyperius an Bullinger</ae>
<od>Marburg, 21. April 1557</od>
<vo>Autograph: Zürich StA, E II 363, 40.(Siegel...)</vo>
<dr> <dr>
<re> </re>
<tx>S. D. Te nunc recte valere, clarissime ac doctissime vir,
equidem non minus gaudeo, quam si ipse a gravi morbo liberatus
pristinam sanitatem recuperassem. Filio tuo Henrico pręstabo,
quicquid officiorum potero, quin etiam in reliquis, de quibus
scribis, efficere omni tempore adnitar, quę tibi tuisque ex
animo bene cupientem decent. De colloquio delectorum virorum
quę ad me certo perlata sunt, breviter exponi queunt, eaque
ad te mitto charta, quam impositam cernis, comprehensa. Quę
porro expectanda sint bona, vereor sane, ne optare potius quam
aliquando cernere liceat. Videntur quorundam prępotentum
animi huc maxime spectare, ut per aliquos ita temperentur cum
doctrina tum ritus ecclesię, quo, quemadmodum olim Galatis
obtrusa est religio quedam mixta lege et evangelio, ita nunc
quoque nescio quale formetur novum corpus partim ex evangelio
partim ex pontificatu conflatum. Sed ut optime quoque et
plane, quemadmodum viri serio pii, eruditi et glorię christi
communisque concordię studiosi desiderant, conatus succedat,
certum tamen est; erumpent quidam ambitiosi et contentionum
amantes, quibus satisfieri non poterit, quamdiu ex ipsorum
sententia non conficientur omnia, ac potius cęlum miscebunt
terrę, quam piorum consiliis locum concedant. Ac metuo
profecto adversariis publicam salutem ecclesiarum parum cordi
esse nihilque minus velle, quam ut ecclesię ipsorum iuxta
pręscriptum verbi dei aliquando ordinentur. Promittunt magna
(quid enim promittere lędit, inquit quaidam); verum credibile
est alio, quam prę se ferunt, pręclara illa promissa
tendere. Atqui non multum refert, quo animo illi ista
faciu/ant, dum interea nostri in gloriam dei studia omnia sua
et labores dirigant. Etenim experti sumus nunquam antehac
habita colloquia, quin aliqui saltem fructus sint secuti etiam
apud eos, de quibus minime sperassemus. Passim messis multa
est; attollunt ubique capita sua pii avide expectantes suos
operarios. Quamobrem spero, tametsi apud nostros homines nunc
multi admodum frigide agunt evangelii negotium, propediem
tamen futurum, ut aliqui emergant, a quibus mirabiles fructus
regni dei proferantur. In Brabantia, Flandria et Belgico
tractu universo iam sęvit Satanas, pręterquam quod gravi
premuntur bello adversus Gallum suscepto, quod passim maxima
est annonę caritas (nam in Hannonia ac comitatu Artisiensi
supra mille homines fame dicuntur absumpti), pręterquam quod
proxime antecedenti anno multi, inprimis potentes ac divites,
variis morbis acutis perierunt, quod item inauditis
exactionibus quotidie exhauriuntur, nunc novis decretis
propositis evangelicę veritatis confessores crudeliter
rapiuntur ad supplicia et facultates eorum fisco addicuntur.
Gandavi cives quinquaginta dicuntur nuper coniecti in
carceres, plures quam octoginta effugerunt, aliquot diris
cruciatibus ignis sunt extincti et magna constantia perpessi
mortem. Brugis et alibi fiunt paria. Antverpię, uti ex
mercatoribus accepi, capti sunt ante paucos dies viginti.
Multi ex diversis civitatibus ultro exulatum abeunt. Quid
multa? Fortassis deus vult, ut impii mensuram impleant patrum
suorum, et cum ad extremum pervenerit eorum crudelitas,
ecclesia incipiat illis locis habere melius. Nostra interest
ardentibus votis orare patrem cęlestem, quo tam illos, qui
colloquio adhibebuntur, quam hos, qui persecutionem patiuntur
propter iusticiam in doctrina et confessione veritatis servet
confirmetque. Rex Philippus interea suaviter agit in Britannia
Cum nanque initio huius anni missis legatis tentasset
Britannorum animos scire petens, an opem ferre adversus Gallum
vellent necne, statim polliciti sunt libenter se missuros
copias quatuordecim millium militum, quos de suis sumptibus ad
menses quatuor sustentabunt. Pręterea addituros ducenta
millia angelatorum aureorum, nosti opinor num?i genus. Tantam
Philippus benignitatem inopinato expertus mox ipse in
Britanniam concessit atque indictis comitiis (concolę
parlamentum vocant) hoc studet impertrare a proceribus, ut
diademate omnibusque insignibus regiis pro more exornetur.
Videlicet superba regina hanc sibi suoque modis omnibus
aucupatur gloriam. Apud nos tuta et tranquilla dhuc sunt
omnia, quamvis non procul Brema ad Albin quędam coactę sunt
copię, incertum Gallone an regi Philippo conscriptę, ac fama
est ducem Henricum Brunsvicensem velle eas, siquidem Gallo
adducendas nonnulli suspicantur, priusquam alio se convertant,
opprimere. Ad calendas maias rursus convenient principes
aliquot Francofortum acturi de negotio, quod principi nostro
intercedit cum Nassoviensi comite, qui forte eadem opera de
aliis quoque rebus utilibus consultabuntur. Clarissimus vir
dominus Philippus Melanchthon evocatus est ab illustrissimo
principe Palatino electore, quo ordinet rempublicam
scholasticam Heidelbergę, unde postea petiturus creditur
Wormatiam, ubi eruditi viri colloquentur. Speramus eum a
Marpurgo facturum iter, quod intelleximus eum quibusdam
significasse per literas, et nuper viva voce nobis renunciavit
amplissimus d. P. Vergerius, qui ex Palatina[tu] rediens (in
quo ait incredibili successu doctrinam plantari evangelicam)
d. Philippum Vitebergę invisit ac dignatus est dem.... ad nos
diertere, ubi ab utrique principe, id est tam seniore Philippo
quam iuniore Gulielmo perhumaniter est susceptus; nam aula iam
mensem sextum apud nos subsistit et menses adhuc quinque aut
sex mansura creditur, siquidem Cassellana arx, in qua hęrere
plurimum solent illustrissimi principes, novis additis
ędificiis nunc amplior redditur et spelndidior. Mittit ad vos
librum suum Ioannes Leningus vestro iudicio victurum aut
periturum; nam vobis recognoscendum et, si ita videbitur,
evulgandum permittit, quemadmodum ipsum arbitror in epistola
adiuncta plenius contestari.
^$Adolescentes, qui ad vos redeunt, honeste se gesserunt, nec
de illis qui quam est. Uterque semel me in schola pręsidente
respondit de thesibus theologicis, felicius autem Ioannes
Bernardus utpote in literarum studio progressus longius atque
apud nos diutius moratus. Erga eos, qui nunc advenerunt, meum
declarabo, quod potero, et studium et benevolentiam. Omnibus
d. symmystis et doctoribus tam in ecclesia quam in schola,
inprimis d. Petro Martyri quęso me commendes. Vale.
<odtx>Marpurgi ad 21. diem aprilis 1557.</odtx>
^$Andreas Hyperius tuus.
<lz>[Adresse ...]: Clarissimo viro d. Henrico Bullingero,
ecclesię Tigurinę antistiti dignissimo, domino summa
observantia colendo. Tiguri.</lz>
