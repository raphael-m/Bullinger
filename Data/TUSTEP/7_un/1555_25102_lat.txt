<nr>[25102]</nr>
<ae>Bullinger an Lelio Sozzini</ae>
Zürich, 10. [20.] Juli 1555.
<vo>Zürich StA, E II  367, 107.</vo>
Aut. Kopie.
Antwort auf Sozzinis Glaubensbekenntnis vom 15. Juli 1555,
(deshalb ist "10." wohl für [20.] Juli 1555 verschrieben).

Vorbemerkung (vgl..........): "Ad haec scribebat in chartam
quaedam Laelius, quae ubi mihi exhibuisset, adhortatus sum,
ut quaedam proferret expeditius pleniusque. Ex mea epistola
colligi potest, quale fuerit hominis scriptum:

S. D.  Legi tua, dilecte mi Laeli, paulo diligentius, cum
licuit per ocium, nec aegre feres, si postulavero quaedam a
te exponi plenius; sumus enim fratres et filii lucis.
Agnoscis voces trinitatis, unitatis, consubstantialitatis,
unionis et distinctionis usurpata esse ab annis mille
trecentis, sed addis magis te probaturum, si adhuc verbis
Christi et apostolorum fides nostra explicaretur. Ex quibus
quidem verbis quis poterat colligere, voces istas te non
agnoscere pro evangelicis et apostolicis. Certe, si de
verbis ipsis, ut Latine sonant, loqueris, fateor et ego illa
non inveniri in libris apostolorum; nam hi scripserunt
Graece, voces vero illae sunt Latinae. Sed si de re
loqueris, quae verbis illis Latinis exprimitur, absque omni
controversia est eam utique tradi et diserte quidem in
libris apostolorum, ac id te prorsus agnoscere sat scio. Ego
olim contra Cochlaeum demonstravi ipsas res scripturis
diserte doceri et aequipollentes in iis inveniri. Cum ergo
convenit viris bonis de re aliqua, sane de vocibus, quales
illae sint, nihil altercantur. Satis potuisset nobis esse
symbolum apostolorum vel hodie neque opus fuisset et vel
Niceno vel Costantinopolitano veteribus, nisi fuissent parum
candidi homines, praeterea et lubrici, qui cum parum syncere
crederent et docerent, videri tamen volebant recte sentire
ideoque callidissime docendo tergiversabantur. Oportuit ergo
certis et maxime significantibus vocibus tergiversatorum
excludi improbitatem. Huiusmodi constat esse trinitatis
vocabulum (inter Latinos ab apostolorum tempore usurpatum
contra Praxeam, Sabellium et omnes Patripassianos receptum.
Nam contendebant eundem patrem esse, qui filius est, eundem
et spiritum sanctum, patrem itaque incarnatum et crucifixum
et missum esse in apostolos. Huiusmodi est et unitatis
vocabulum propter eos usurpari coeptum, qui propter
personarum distantiam vel proprietatem manentem
imaginabantur tres deos. His evenit, quod dici solet:
"Incidit in Scyllam, cupiens vitare Charybdin; dum vitant
stulti vicia in contraria currunt. Huiusmodi est et
consubstantialitatis vox contra Arium recepta; is enim
fatebatur Iesum Christum dei filium esse, sed intelligebat
patre nihilominus esse minorem et essentia inęqualem et
esse tempus, quando non erat etc. Huiusmodi item est
vocabulum unionis propter Nestorium ecclesiis commendatum;
nam propter proprietatem naturarum in Christo manentem
divellebat personae unitatem, unum Christum discindens in
duos. Huiusmodi denique est et vocabulum distinctionis vel
proprietatis naturarum inventum ad Timotheanos et
Eutychianos excludendos; nam ita commiscebant inter se
Christi naturas, divinam et humanam, ut hanc in illam
conversam adeoque et absorptam humanam per divinam
contenderent atque ita neutram quasi retinerent et Christum
demum ipsum amitterent. Quoniam vero illa te ignorare et in
hisce rebus ecclesiasticis te hactenus non versatum et
exercitatum esse ingenue fateris, dedi tibi, chare Laeli,
libellum, ex quo ista omnia plenius et tamen in compendio
discas, quae sane suum usum et fructum habere opinor non
aspernandum. Iam ergo si agnoscis veteres illis usos esse
vocabulis sancte et orthodoxae iustisque de causis,
omittenda videntur mihi esse a te vebra illa tua: "Ego
modis omnibus probarem" etc. et reliqua, quibus metuis tibi
a lascivia et petulentia ingeniorum; id enim sic positum
videtur, ut referri possit ad eorum sanctorum ingenia, quae
voces illas usurparunt. Ergo, quod mox sequitur: "proinde
caveo ab illis semper", sic illustrandum fuerit, ne anceps
vel ambiguum sit, quos caveas, sed appareat clare te tibi
ipsi potius cavere ab haereticis illis, non a catholicis.
Quod quidem ut te sentire puto prorsus, ita cupio exprimas
verbis etiam claris et sensu expedito.
Circumspectius videtur et illud esse ponendum, quod a deo
cupis servari per hominem Christum Iesum, filium eius
unigenitum, qui a deo habeat naturam, sapientiam et
potentiam universam. Scis enim in Christo considerandam esse
naturam utramque, divinam et humanam, iuxta illam patri esse
consubstantialem, iuxta hanc nobis esse consubstantialem.
Ergo iuxta divinam naturam patri est per omnia coaequalis,
iuxta humanam minor est patre ac legitur accepisse potentiam
et reliqua, sed non naturam. Fateor ipsum dominum dixisse:
"Sicut pater habet vitam in semet ipso, sic dedit filio"
etc. Vide autem, quam probe contextum servaris Cyrillus
recteque dixerit: " Quapropter causam, quare haec sibi data
a patre dixerit, ilico subiecit dicens: "Quia filius
hominis est", ut intelligamus omnia sibi data fuisse ut
homini, qui, cum creatura sit, nihil habet a se ipso,
unigenitus non vitae particeps, sed vita naturaliter ut
pater est. Congruunt cum hac expositione etiam plures alii
loci evangelici, ut cum legimus verbum esse deum, esse
lucem, esse aequale deo, et quod ipse dominus dixit: "Amen,
dico vobis, antequam Abraham esset, ego sum. Ego et pater
unum sumus. Creditis in deum et in me credite. Credite mihi,
quod ego in patre sum et pater in me. Et nunc glorifica me,
tu pater, apud temet ipsum gloria, quam habui, priusquam hic
mundus esset apud te." Quo imprimis facit locus apostoli
Philipp. 2. et ad Hebraeos 1. et alii. Sed  scio ista apud
te non verti in dubium; in hunc dumtaxat finem ea commemoro,
ut intelligas, cur ego existimem tua illa circumspectius
esse collocanda, et certe poteris expeditius (boni consulas
oro, quod etiam verba tibi suppedito; nam te amo et scio te
lucem amare) sic loqui aut scribere: "Per Iesum Christum
filium tantum unigenitum, mediatorem nostrum unicum et ideo
verum deum et hominem, in quo tu mihi" etc. Porro sentio
etiam ego spirituali gladio abscindendos homines haereticos,
imprimis eos, qui blasphemias expuunt contra maiestatem
divinam, modisque omnibus fugiendos. Caeterum si abunde
admoniti et errorum convicti modum nullum faciant, sed
insuper turbare pergant pios motusque excitare nec se iam
dumtaxat perdere, sed una secum totas catervas ad interitum
abripere, hic addo sancti magistratus esse huiusmodi
pestiferos homines cohercere nec illis, quod coeperunt
permittere, addo praterea tales punire et posse et debere,
maxime vero propter blasphemiam, idque pro ratione delicti
et circumstantiarum cum moderatione et christiana clementia,
quia video hoc usurpatum et acceptum esse omnibus temporibus
ab omnibus in orbe sanctis. De qua re nunc disputationem non
instituo, cum abunde ea de re a veteribus et neotericis sit
disputatum. Ego in epistola mea, cui tu scriptum tum
coniunxisti, dumtaxat commemorare volui, quae tu mecum tunc
conferebas, nec puto te in mea narratione quidpiam fidei
desiderare; nihil enim finxi. Interim vero, si tu cum aliis
multis nondum vides magistratum punire haereticos posse,
videbis fortassis aliquando. Iniquum videbatur aliquando
Augustino vi et non solo verbo dei cohercere haereticos;
tandem vero variis exercitatus casibus re ipsa didicit
salubriter vim adhiberi. Non viderunt ipsi Lutherani
aliquando cohercendos et puniendos esse sectarios; sed post
cladem Monasteriensem et occisa multa miserorum
seductorumque hominum, adde et recte credentium hominum
millia coacti sunt fateri prudentius et melius illos
sentire, qui non tantum iubent magistratum petulantia
cohercere ingenia, sed etiam unius aut alterius commerito
supplicio multis consulere milibus hominum. De qua re
testati sunt ministri ecclesiarum Luneburgicarum per d. d.
Urbanum Rhegium edito libello Germanico.
Exposui tibi olim, chare Laeli, scripta ad te epistola,
quatenus liceat scrutari scripturas et quaerere in
religionis negotio, nec aliter hodie sentio. Nemo vero
eripit tibi libertatem modeste quaerendi discendique, nemo
rursus probat aut probare potest, si tu vel alius
cogitationes aut tentationes potius suas et pravas et
offensione plenas efferat ubivis temere, non observato
delectu temporis, locorum et personarum, imo has tueatur
usque ad clamores et rixas. "Corrumpunt", inquit apostolus,
"mores bonos colloquia prava." Idem: "Omnis sermo spurcus",
ait, "ex ore vestro non procedat. Sed si quis est bonus ad
aedificationem, quoties opus est, ut det gratiam
audientibus, et ne contristetis spiritum sanctum dei, per
quem obsignati estis in diem redemptionis." Quis vero
ignorat sermones de religione intempestivos et offensione
plenos spurcis illis et obscoenis esse  perniciosiores? Iam
enim accensa etiam simpliciorum corda pravis illis
opinionibus et ipsa vexari incipiunt et nescio quid
suspicari didicerunt, de quibus antea nihil cogitarunt.
Certe metuendum erat hic dei iudicium clementis satius esse
in mare demergi, supplicio infami, quam offendere unum ex
pusillis. Proinde melius esse existimo huiusmodi
cogitationes et aestus animi saucii apud eos dumtaxat
proferre, qui mederi queant, deinde et his iunctis simul
precibus ad deum piis obsequi bene monentibus et non
perpetuo in eodem haerere luto et easdem semper volvere et
revolvere quaestiones.
In explicandis scripturis praescripta est nobis regula fidei
et charitatis, ad quam omnes nostras referamus expositiones.
Praescribit et optimum canonem apostolus dicens: "Dico per
gratiam, quae data est mihi, cuilibet versanti inter vos, ne
quis arroganter de se sentiat, sed ita sentiat, ut modestus
sit et sobrius, ut cuique deus partitus est mensuram fidei",
et reliquos ad Rom. 12. cap.
Haec omnia, mi Laeli, non in hoc scribo, ut novam tecum ineam
disputationem de puniendis haereticis, de quaestionibus
necessariis aut noxiis et de exponendis scripturis (amice
haec monere et tecum in salutem tuam conferre volui), sed ut
tibi ostendam, quid cupiam clarius scribi in tua illa
confessione ad nostram admodulata olim verbis a te coram me
facta, nunc autem scriptis meis consignata et per te manu
tua confirmanda.
Libenter autem causam tuam ita, ut promisi,  apud quosdam
agam, ne illi pergant male de te suspicari, sed ut solia
potius coeat pax et amemus mutuum. "Beati pacifici", inquit
dominus, "quoniam filii dei vocabuntur." Nunquam non ante
oculos meos illa beati Iacobi verba versantur, quae omnibus
doctis et indoctis in pectora insculpta esse cuperem: "Quis
sapiens et scientia praeditus inter vos? ostendat ex bona
conversatione opera sua cum mansuetudine sapientiae. Quod si
aemulationem amaram habetis et contentionem in corde vestri
nolite gloriari et men........ esse contra veritatem; non
est enim illa sapientia a supernis descedens, sed terrena,
animalis, daemoniaca" etc. et reliqua, quae nosti, ex cap.
3.
Noli autem dubitare, mi Laeli, te mihi in precibus et
charitate commendatissimum esse; vicissim et diligi a te in
Christo et tuis cupio commendari deo precibus, ut recta
currentes assequamur bravium vitae aeternae per Iesum
Christum dominum nostrum, in quo te valere opto. Tiguri  10.
iulii anno domini 1555.

Bullingerus tuus.

