<nr>[21275]</nr>
<ae>Johannes Haller an Bullinger</ae>
<od>Bern, 18. November 1551.</od>
<vo>Zürich StA, E II 370, 155. / Orig.(Aut.)</vo>
Gottes gnad etc.  Ich hab diß mal nüt ze schriben, dann das
botten gen Baden geordnet sind, schultheß Negeli und venner
Tilger; die habend befelch, mitt den 3 Stetten besonders ze
handlen. Das schriben von Zürich hatt vil guͦts bracht und
ist mitt großer guͦtwillikeit verhört worden. Deß
püntschweerens halb werdend min herren nüt nachgen. Ettlich
guͦtwillig turet, das Zürich sich vor etwas zyten begeben,
den Lenderen<f1>den drei katholischen Landorten Uri, Schwyz und Unterwalden (vgl. SI III 1298).<fe> den eid uff ir wys und bin helgen zuͦ geben,
hettend gern, das si uff disem tag es wider umbwurffind. Ist
mir befolhen, üch und mim her Lafater darfon zuͦ schriben,
doch nieman nammsen; ir wüßends bi imm wol uszuͦrichten.
Meidenburg sol vertragen sin; also zeigt mir an h.
j[unckher] Hartman von Hallwyl, der inn Wittenberg bim
hertzogen gsin und es uß sinem mund gehört hatt. Doch hatt
der hertzog auch in den conditionibus noch etwas zwyfels und
nitt gruntlichen bericht ghept; hat wol von disen mäldung
gethon: 1. Das si dem keiser 50000 fl. geben;  2. Hertzog
Moritzen mitt eir anzal volks inn dstatt nemmen;  3.  12
stuck büchßen mitt aller zuͦ ghör dem keiser geben
söllind,
darnebend bi ir rychs-und stattfryheiten, auch religion
beliben. Ob sis aber uff dise form bewilliget, mag er nitt
wüßen. Habend ir etwas gwüßes, so londs uns wüßen.
Hiemitt sind gott mitsampt den üweren allen befolhen. Üch
gruͤßt min her seckelmeister Haller, venner imm Hag,
Musculus und andere. Datum Bernn den  18. novembris 1551.
Üwer williger Ioannes Haller.
Clarissimo viro d. Heinrycho Bullingero, Tigurinę
ecclesię fidelissimo pastori, domino et compatri suo
colendissimo.
Zürich.  M. Heinrych Bullingeren.
