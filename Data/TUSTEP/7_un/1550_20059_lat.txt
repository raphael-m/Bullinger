<nr>[20059]</nr>
<ae>Pierre Viret an Bullinger</ae>
<od>Lausanne, 8. März 1550</od>
<vo>Zürich StA, E II 368, 239. / Orig.(Aut.)</vo>
<dr>Ep. Calv. 1352 (XIII, 536ff.)</dr>
<re>Regest</re>
Ep.Calv. 1352 (XIII, 536ff.)
<tx>S.  Quum communis causa, de qua ad vos scribitur totius
classis nostrę nomine,
vobis copiose satis explicata sit, tum communibus classis
literis, tum
exemplaribus illis quę eadem de re eiusdem classis nomine
ad vos mittuntur,
non existimavi operę precium de ea tecum prolixius
commentari. Hoc solum te
oratum volui ut tu cum reliquis tuis collegis et symmystis
hanc nostram
libertatem et familiaritatem, qua apud vos utimur, boni
consulatis, ac ne
gravate eum nobis laborem, imo non nobis sed ecclesię
Christi, impendatis,
quem a vobis postulamus. Longe profecto nobis erat futurum
iucundius, ac multo
denique ecclesię paci omniumque nostrum quieti
consultius, si hęc tota
controversia, cuius nunc vos gratia interpellamus, tali
potuisset inter nos et
fratres nostros Bernensis ecclesię ministros et
professores exitu dirimi
componique, quales principio non nos solum optavimus
futurumque speravimus,
verum etiam tu tuis ad me ea de re scriptis literis non
sperare modo sed et
propemodum polliceri videbare. Scribebas enim te nihil
addubitare, quin a
fratribus nostris id omne facile essemus impetraturi quod
ęquum esset. Nos
vero tam ęquum, quod eramus petituri, existimavimus, quam
quod ęquissimum,
adeo ut nihil nobis minus metuendum atque repulsam
iudicaverimus, maxime vero te
patrono et intercessore, idque apud eos inter quos quantum
valeas autoritate et
gratia nos minime latet. Scimus equidem tuum nobis non
defuisse patrocinium in
causa tam ęqua ac minime implicata, neque charissimi
fratris nostri, ad quem
hanc ob causam scripseras. Sed quamquam non dubito quin
vestrum uterque
pręstiterit quod potuit, non sumus tamen tantum assecuti
quantum speraveramus.
Antequam hanc egissemus causam apud fratres nostros,
mirabamur equidem ab ipsis
profectam talem adversus nos, nobis inauditis et tantis de
rebus, suasionem.
At multo nos maior cepit admiratio quod nobis auditis tam
parum de priore sua
suasione remittere voluerunt, pręsertim cum omnia
haberent ad manus, et
senatum nobis tam ęquum et propitium, ac nos propria
legatione omnia nostra
cum ipsis consilia communicaverimus, ac rem totam, nostro
quidem iudicio, cum
scripto tum viva voce, tam dilucide et familiariter
exposuerimus. Mihi dubium
non est quin nobis et nostris ecclesiis optime consultum
posteriore sua suasione
fratres nostri arbitrati sint. Sed nobis longe aliud
videtur, qui in re
pręsenti constituti oculis nostris cernimus ac manibus
contrectamus quam sit
ecclesiis nostrę fidei commissis nostrisque scholis et
studiis huiusmodi
perniciosa suasio, et quam ea sit noster consessus
deformatus. Experimur procul
dubio quam non careat periculo de re incognita ferre
sententiam, et quam parum
ecclesiastico ministerio conveniat procul dissitos alias
ecclesias suis velle
consiliis administrare, iis neglectis quibus earum
peculiarior est cura
commissa. Verum enimvero, quia certo nobis est persuasum,
nihil a fratribus
nostris malo esse animo tentatum, sed pio studio id esse
procuratum, bona spes
nos alit facitque ut levius hoc ipsum feramus, tantisper dum
alia de offerat
occasio commodior ea resarciendi, quę disiecta sunt. Qua in
re quum* (*a.R.: qn
quoniam?) vestra intercessio et patrocinium plurimum sunt
momenti habitura,
vestram opem efflagitamus: quod iam pridem facturi eramus,
uti ex tempore quo
literę, quę ad vos missę sunt communi classis
consilio, decretę fuerant,
cognoscere potestis. Sed intervenerunt quaedam quę
obstiterunt quominus ad vos
maturius mitti potuerint, quę longum esset recensere.
Alia quędam ad te habebam scribenda, quę ad me
peculiarius attinent: a
quibus in pręsens supersedebo, ne te iam pene nostris
scriptis obrutum magis
obruam. Nam si hęc quam agimus causa cesserit ex animi
sententia, spes est de
reliquis omnibus in posterum optima. Salutant te nostri
omnes officiosissime. Vale. Lausannę  8. martii 1550.
<un>Tuus Petrus Viretus.
</un>
<lz>[Adresse:] Clarissimo viro d. Heinricho Bullingero Tigurinę
ecclesię antistiti fratri
et symmystę plurimum observando.
         Tiguri.</lz>
