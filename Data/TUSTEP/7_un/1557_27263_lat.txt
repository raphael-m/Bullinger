<nr>[27263]</nr>
<ae>Bullinger an Francesco Lismanini</ae>
<od>Zürich, 25. Oktober 1557.</od>
Simler 90.
Ep.Calv.2746(XVI, 679f)
Vgl.
den hievon verschiedenen, vordatierten Brief HB.s an Lismanini  (eingeordnet  1557), der auch über die Apologie der Waldenser urteilt.
 - Quid sentiamus de confessione Waldensium dudum quum apud nos esses tibi diximus.
Nos illam per omnia commendare non possumus.
Censuram ergo inquiris.
-
 -  -  Quid vero hunc laborem nobis vis imponere ut de novo argumenta et rationes repetamus quas iam toties protulimus? Certe symmystarum nullus hoc laboris suscipere voluit.
Unus d.
Petrus Martyr inspexit locum de eucharistia et mox reddidit et dixit sibi non probari per omnia quae illic dicuntur de coena domini.
Ego certe, dum inspexi paulo diligentius, vidi autores illius confessionis id quod verum est vidisse nec tamen expedite et clare effari voluisse.
Cur autem ita libuerit non video.
Suspicor aliquid.
Negare videntur corporalem praesentiam, interim negant per tropum explicari licere verba domini: hoc est corpus meum.
Contendunt simpliciter intelligendam loquutionem.
Quod si obtinuerint vicerunt sane papistae qui dicunt panem esse corpus Christi.
Dicunt Christum habere duplicem modum essendi, unum personalem et corporalem quo non sit in terris sed in coelo, alterum spiritualem, qui sola fide capiatur et ubique praesentissimus sit.
Quem et operandi modum vocant.
Quod si
simpliciter et vere et ita ut dicitur intelligunt, non video cur debuerint tam anxie urgere literalem horum domini verborum: hoc est corpus meum, sententiam.
Si enim corporaliter non adest sed spiritualiter, spiritualiter itaque adest et percipitur a fideli anima ad vitam.
Quo modo nemo dixerit nobis tradi inane signum.
Loquantur ergo sic et quidem diserte.
Ita sane nos sentimus et loquimur abhorrentes a medio nescio quo modo qui nec carnalis nec spiritualis, sed mixtum quid sit ex carne et
spiritu.
Augustana confessio approbata est a papistis, sicuti testatur Apologia confessionis.
Quid autem probant papistae? an alienum a sua sententia? Non puto.
Prudenter quidem dissimularunt a Lutheranis negari transsubstantiationem; satis enim ipsis fuit quod realem praesentiam confessi sunt.
Noluerunt de vocabulo contendere, quum cernerent ipsis Lutheranis probe convenire cum papistis in re; utrique enim confitentur corpus Christi substantialiter adesse et manducari a fidelibus et
infidelibus.
Prudenter, inquam, noluerunt papistae contendere de praepositione trans quum viderent illos dare quod maius est: substantialiter.
Displicet ergo nobis illa confessio, quia displicet papismus in hoc articulo.
Quod quidam boni viri conantur commode interpretari illam confessionem, omni fructu, vereor, carebit.
Nolunt enim Lutherani ullam admittere expositionem.
Apologiam citant, cui si accedat recessus comitiorum imperialium habitorum 1530 apparebit manifestissime quis fuerit tunc et
sit etiam nunc confessionis Augustanae intellectus, non alius quam papisticus: ipsum corpus Christi substantialiter adesse et ab omnibus percipientibus manducari.
Tametsi ergo millies nobis proponantur huiusmodi confessiones et loquutiones, non recipiemus aut probabimus illas unquam, quia scimus sic intellectas pugnare cum fide, cum omni vetustate et cum sacris literis.
Nisi itaque qui nunc Wormatiae colloquuntur Melanchthon, Brentius et caeteri explicatius et plenius sese exposuerint, et aliud
in hac causa se sentire quam papistae sentiunt declaraverint, nunquam pii illam confessionem recipere poterunt.
- - - - -
 - - -  Tiguri d. 25. octob. 1557.
Bullingerus tuus.
Reverendo viro eruditione et virtute praestanti d.
Francisco Lismanino nunc agenti in Polonia, domino suo colendissimo et fratri carissimo.
