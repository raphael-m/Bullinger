<nr>[30069]</nr>
<ae>Andreas Hyperius an Bullinger</ae>
<od>
Frankfurt am Main, 11. April 1560.</od>
<vo>Zürich StA, E II 363, 44. / Orig.(Aut.)
S. D. Si quid officii, reverende idemque doctrina et pietate clarissime vir, tuo pręstiti filio, fateor multo esse minus, quam quod tibi a me debetur.
Mores eius mihi visi sunt non insuaves et mens aperta; admonitus vel a me reprehensus tulit ęquanimiter, quamobrem perinde ac filium amavi.
Ad studia eius literaria iuvanda manus admovi tanquam medicus, habita nimirum ętatis ac scopi propositi ratione; nam neglectum plane fuisse, priusquam huc commigraret, non uno argumento comperi.
Volui
igitur aliquando in eas gratias recipere in ędes meas pium ac doctum quendam virum natione Gallum, quicum Latine perpetuo loqui assuesceret (neque enim alio sermone uti licuisset), sed nescio quo pacto consilium meum ad exitum perducere haud potui.
Cęterum boni abs te consuli, quantulum id est, quod feci, vehementer gaudeo.
Quamobrem iterum operam meam omneque officium tibi defero paratus etiam in posterum tempus modis omnibus gratificari.
Pecuniam missam, quinquaginta tres aureos (quorum
singuli 15 batz.
ęstimantur) ac 5 batz. d.
Froschouerus mihi, quam primum veni Francofortum tuo nomine libenter numeravit; itaque nullam mihi amplius filii tui caussa deberi pecuniam hac epistola tanquam syngrapha testatum volo.
Accepi pręterea ab eodem d.
Froschouero septendecim aureos, aliquot, quos nominasti, creditoribus distribuendos, quod me fide optima facturum, ubi domum fuero reversus, recipio.
Petrus a Stäg literas tuas ante habuit, quam ego pedem domo efferrem Francofortum
profecturus, pollicitus vero est se ad nundinas usque autumnales velle expectare.
Porro caseos duos magnos d.
Froschouerus mihi tradidit, alterum Petro Stäg, alterum donatum mihi, ad hęc et exemplar egregii operis tui adversus anabaptistas hac hieme elucubrati.
Quomodo vero rependam gratiam pro tantis tuis in me beneficiis aut quid mittam vicissim? Dixi alias et nunc repetere cogor nostrum agellum esse sterilem neque in eo tales nasci posse fructus, quales edit amplum, pingue et fęcundum
solum d.
Bullingeri.
Aliud exemplar additum est, quod curabo nitide compingi, ut in illustrissimi principis manus una cum literis tuis cito perveniat, et si offeratur occasio, ipse, sicut cupis, tradam.
Tertium exemplar ut accipiat d.
Dryander adiuncta epistola ad eundem, efficiam.
Non habeo in pręsenti, quod adiiciam, quod quod tibi totique familię lęta precor omnia, nam quę rumoribus pervulgatis dicuntur neque interim certa sunt, quorsum attinet commemorare? Salutari meo nomine
percupio d.
Petrum Martyrem, cui perinde atque tibi vitam longam ad ecclesiarum utilitatem a deo patre cęlesti dari precor; nam vestris sanctissimis laboribus quantopere omnes iuventur ecclesię, nemo est, qui ignoret.
Vale cum honestissima piissimaque uxore ac tota familia, quibus et uxor mea lęta omnia precatur.
Datum Francoforti ad diem 11. aprilis 1560.
                                                     Andreas Hyperius tuus.
Reverendo atque tam pietate quam doctrina pręstanti viro d.
Henrico Bullingero, ecclesię Tigurinę antistiti dignissimo, domino summa observantia colendo.
