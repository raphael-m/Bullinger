<nr>[18039]</nr>
<ae>Sebastian Schertlin an Bullinger</ae>
<od>Basel, 22. Februar 1548</od>
<vo>Autograph: Zürich ZB, Ms F 62, 388 (Siegel....)</vo>
<dr>Ungedruckt</dr>
<re>Regest</re>
<tx>Mein willig dienst unnd alles gutt, so ich vergab, sey
euch alzeytt zu voran berait, ginstiger, lieber und
vertrawter herr. Ich hab euch lang nichts geschrybenn unnd
von euch auch kain schreyben empfangenn. Mein ursach ist die
schwere kranckait, mit dero ich ain lange zeytt beladen
gewest; aber eß hat sich, gott sey lob, zimlich wol
gebessertt.
^$Ich wolt euch gern guͦtte newe zeytung zuschreyben; so
kan ich dero gar kaine erfaren. Unser ding bösert sich von
tag zu tag; die großmechtigen potentaten send in ain solche
tiranney gegen unß armen vertribnen gefallen, das des
wietens und tobens unnd bluttvergiessens kaind ende sein
will. In Augspurg ist auf freyem blatz, der Berlach genant,
neben der vichmetzig, ein menschenmetzigbanck aufgericht;
darauf ist ain sollich flaysch, das es gott erbarmen mecht;
der well ain gnedigs, milts ende daran machen. So sich ich,
das alle hoch und nider gestäntt im ro[mischen] reich
dermassen ergrembt, das der kainer seinen kopf aufrichten
darff, und miessen in irem aignen blutt von ainem klainen
gesind ersteckt werden; alles, so an sie begertt württ,
darzu miessens sagen amen.
^$In Augspurg send nun vast alle chur und fursten, gaistlich
und weltlich, bey einander; sie miessen, wie mich glaublich
anlangt, den grossen schwebischen punt aufrichten und
eingen; so wartt man täglichs auf deß kaysers sone; den
sollend die stend schon furain kayser oder konig zu
investieren bewilliget habenn.
^$Item so sol kayser abermals ain treffentliche potschafft
mit vil und grossem bevelch zum bapst abgefertigett haben
unnd mit solchem, das geachtet wurdt, die bayd mit ainandern
vertragen werden sollen. Geschicht das, so kum uns gott zu
hilff.
^$Eß soll bapst den teutschen gaystlichen dermassen
zugeschriben haben, daß sie auf kaysers beger zu dem
furgenommnen colloquio, im welchen soll erertert werden, wie
eß biß an ain cocilj in teutscher nation gehalten wurde, nit
bewilligen sollen.
^$Der kayser helt sich gegen allen außlendischen potentaten
und comunen, das ain yeder besorgt, er werde von im
überzogen; aber dazwischen fiert er sein sach mit sinem son,
bapst unnd der gantzen teutschen nation nach willen auß.
Niemant ist, der das wenigest dargegen handle; wann er aber
dise sach zusamen gebracht hatt, so werden die
nechstgesessnen comunen und potentaten one zweyfelig sein
werck sehen. In summa: ich sich in dieser sach kain
menschliche hilf; eß will niemant nichts thon; gott von
himel muß unß alaine zu hilf khumen.
^$Die von Bremen, Magdenburg sampt andern Seestätten, grafen
zu Mansfeld und Altenburg, auch vilen vertribnen vom adel
send dannoch noch manlich, bewerben sich gewislich umb vil
reutter und knecht. Aber ich trag grosse fürsorg, da sie
sunst kain hilf finden, werden sie eß in die leng nit
erharren mögen.
^$Deß ro[mischen] konigs reutter strayffen uns alle tag bis
an und in die statt Basell, werffen nider und fachen die
armen knecht, ja auch die unschuldigen, schreyen und
stoltzieren sampt den pfaffen und iren anhengen, uber Graf
Jörgen, hern von Haydeck, Reyfenberg und mich understeen
sich mit solchem ain grossen unlust bey dem hieygen gemainen
man, unß gantz unlustig, zu machen. Ich hab noch biß hieher
von den heuptern alhie zu kainer eignen haushaltung gelangen
mögen und lig sampt meiner hausfrawen und allem gesind mit
schaden in ainem offnen würtshaus. Das zaig ich euch als
meinem vertrawten ane. Ich wolt 1000 kronen bezalenn, das
ich bey meinenn lieben herren zu Zürich oder in irer
fleckhen ainem gebliben were. Ich hab derhalb zaigern diser,
meinen sone, zu euch in stillem abgefertigett, sampt dem
herren von Keyburg mir zu raten, hilflich sein, wie ich mein
sach in riewigern stand und, wie euch mein son anzaigen
würdt, richten kindt. Dem bitt ich glauben zu geben, als ob
ich selbst bey euch were.
^$Der herr von Haydeck ist bey denen von Bern gewest; die
haben ime fraintlichen trost zugesagt, und welten ime die
von Bueyl ain schöns kloster eingeben. Ich gedenck, eß werd
unser kainer alhie beleyben mögen. Daß bitt ich in stillem
bey euch beleyben zu lassenn.
^$Wie ich vernim, so steett die stat Costentz noch on alle
menschliche hilf, würdet von niemand getröst; ist in grossen
sorgen; doch wann sie wellen österreichisch werden, soo inen
an gelt und vertrag nit manglen.
^$Würtenberg steet auf schmalem fuß. Der ro[misch] konigwill
gar kain gelt, sonder land und leutt gar haben; doch soll
der kayser den außspruch thon. Daß alles hab ich euch meinem
vertrawten herren nit verhalten sollenn, bey den herren
bürgermaystern und her Bernharten von Cham auch mitzuthaylen
neben erbiettung meiner willigen diensten.
^$Ich würd noch täglichs von denen von Augspurg und andern
höchlich vertröst gnedigster aussönung und vertrags, doch
von hochen leutten trewlich verwarnett, mich dahin nit zu
vertrawen; bin ich allen meinen sachen gantz irr.
^$ Datum Basell, den 22. februarij anno 1548.
<un>E[wer] gutwilliger S[ebastian] Schertlin von
Burtennpach, ritter subscripsit.
</un>
<lz>(Adresse)Dem wolgelerten, meinem hochvertrawten,
günstigen herren maister Hainrichen Bullingern, pfarhern der
statt Zürich, zuͦ aigen handen.</lz>
