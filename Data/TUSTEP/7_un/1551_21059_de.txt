<nr>[21059]</nr>
<ae>Ambrosius Blarer an Bullinger</ae>
(Winterthur, nach Mitte März 1551)?
<vo>Zürich StA, E II 357a, 807. / Orig.(Aut.)</vo>
Bl. III, 109f. Exc.
Zuͦ Augspurg ists diß zyt gantz still; man bruͦtet ob
ainem ay.
Zuͦ Venedig werdt ir gehort haben, was fuͤr grausam
wasser
und aussbrüch des mehrs gewesen und was grossen schaden es
gethon hab, das man es fuͤr ain portentum und böß omen
halten will.
Frater Jörg hat dem Turcken 3000 Turcken erschlagen.
Der papst soll 20000 Italianer wider die von Madenburg heruß
schicken.
Es hat ain volck dem bischoff von Prem das bistum
eingenommen, da man noch nitt waist, wer des volcks herr
oder von wem es geschickt ist; aber ain hoptman ausß
demselbigen hauffen schreibt ainem andern hoptman, wie sy
wol verfasset seyen und sich noch mehr sterckind; habind
2000 wohlgerusster pferdt und 24 fendle guͦter knecht; was
die fuͤrnemmen seyen, dorffe er im nitt schreiben; er
werde aber bald wunder hören. Ista scribuntur ab
exploratissimę fidei viro; was aber druß werde, waist
gott.
Menschlich ze reden, werdends die guͦten Magdeburger mögen
muͤssen; mögend den sich in die harr nitt erhalten, diewyl
der kaiser das gantz reych wider sy erweckt hat etc.
Es sicht im gleich, wir muͤssind all in sack. Gott verlich
glöbige gedult, das wir in derselbigen die wellt und iren
fursten uberwindind! Es will doch nienen nichts herfuͤr,
daher man etwas librung hoffen möcht; ja all vermuͦtungen
erzögend sich, das die verfolgung wider die gottliebenden
und sin wort ye lenger ye strenger und hefftiger angon
welle. Dann uff des kaisers tot und uff dasselbig
interregnum oder och neuwe wal ains anderen k[aisers] hat
man enderung und liberung. Nun aber ist dasselbig alles
furkommen, diewyl man schon in ain neuwen kaiser und konig
bewilligt hat, das, allsobald diser die ougen zuͦthuͦt
die
anderen glich anstond und wäbend ausß, was diser zettlet
hat. Es muͦsß in summa der ruck sich under das creutz
schicken; dahin allain muͦssen wir uns verfasset machen;
sonst sich ich wol, ist alls verloren; ich sech dann, das
sich naisman ain oberkait mitt irem volck mitt ernst und
yfer zuͦ gott bekarte, so wellt ich dann vyl anders
globen.
[Datum, Unterschr. u. Adr. fehlen].
