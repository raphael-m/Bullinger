<nr>[26158]</nr>
<ae>Wolfgang Musculus an Bullinger</ae>
<od>Bern, 25. August 1556</od>
<vo>Autograph: Zürich StA, E II 360, 209.(Siegel...)</vo>
<dr> <dr>
<re> </re>
<tx>S. Compater in domino charissime, gratulor tibi et reliquis
symmystis tuis doctissimorum pariter et fidelissimorum
athletarum Christi optimorum senum d. Bernardini et Petri
Martyris solatia, quibus labores tuos et curas pro sua
benevolentia dominus relevare et ecclesiam, scholam ac
rempublicam vestram ornare dignatur. Sic pro uno Pellicano piae
memoriae, qui diu ecclesiam vestram vel sola praesentia sua
decoravit, iam duos habetis claros et insignes senes, per quos
amissi prioris iactura non sine luculento cumulo sarcitur. Oro
dominum, ut diuturna vobis sit ista felicitas.
^$De rebus Germaniae nostrae non dubito quin ad te plura quam ad
me ab amicis perscribantur. Quemadmodum enim ipse raro scribo ad
alios, ita alii vicissim ad me rarissime scribunt uno dempto
Mekardo Augustanae ecclesiae ministro, qui ante biduum haec
scripsit: "Exercitus noster cruenta victoria liberavit Siget,
arcem munitissimam, ab obsidione Turcorum, ubi in primo
congressu periculose dimicatum est a nostris fugientibus Ungaris
et nonnullis aliis eius nationis hominibus. Verum constans atque
fortissima Germanorum virtus tandem Turcos fudit, quibus fugatis
qui antea fugerant, iterum pugnare ceperunt et victoria potiti
sunt. In hoc conflictu Bolwil ille summus Ferdinandi capitaneus,
fratrem suum germanum mortuum reliquit cum potioribus nobilium
et ipse pede transfixo vix evasit. nona huius mensis literas
habuimus fere totum Turcorum exercitum a nostris esse
prostratum. Hodie abit Iohannes Fuggerus cum 50 equitibus in
auxilium Ferdinandi iunioris regis Ungariae. Ioannes Walther ab
Hirnheym 500 equitibus sumptibus regis Romani, elector Saxoniae
praeterita septimana misit 2000 equites nobilissimos ad
Ferdinandum proprio sumptu. Summus capitaneus Ferdinandus iunior
habet iam instructum exercitum 7000 equitum" etc. Si tu
praeterea quid habes per dilectissimum nostrum compatrem d.
Hallerum, significa, praesertim de Anglia et Polonia.
^$Optime vale. Saluta totam tuam domum meo et meorum nomine et
symmystas tuos, dominos et fratres charissimos.
<odtx>Bernę 25. augusti 1556.</odtx>
^$W[olfgangus] Musculus, tuus in domino.
<lz>[Adresse ...]: Praestantissimo theologo d. Heinrycho
Bullingero, compatri in domino charissimo. Tiguri.</lz>
