<nr>[19217]</nr>
<ae>Joachim Vadian an Bullinger</ae>
<od>St. Gallen, 19. August 1549</od>
<vo>Autograph: Zürich StA, E II 351, 102f.(Siegel...)</vo>
<dr>St. G. Mitt. 30, S. 813ff.<dr>
<re> </re>
<tx>S. Nunquam non periculum exhibes nobis de syncerissima tua
sedulitate, amantissime Bullingere, ut merito gratias habeat
quam amplissimas tibi senatus noster. Gratissimus enim ei est
adventus viri illius tam pii gravisque et prudentis, de cuius
spectatissima integritate sane omnes habemus persuasum. Faxit
dominus, iustitiae universae praeses et vindex, ut pro plana spe
nostra et aliis e pagis viri nobis obtingant, qui sint
indeclinabiles et ad unam solamque aequitatem intenti.
^$Dem herren burgermaister Lavater söllend ir anzaygen, das eß
mein herren für das best ansechind, dieweyl unser aydgnoßen von
Zürich ietzmal iren hoptman hie oben habend, das er sich von den
überigen dryen orten nit söndere. Man wil in vast gern bey inen
sechen, und ist ouch vol zuͦ gedenkhen, sye werdind imm
closter inkheren; doch mögend wir eß nit wüssen. Gescheche aber
oder gescheche nit, so wirt dar[an] nit gelgen sin; dann man
sich gegen eerenleuten nützit dester minder aller billikhait
versechen wirt. Eß möcht villicht geschechen, das Bern und Zug
nit in daß closter rittend; ob eß aber schon bescheche, were
dar[an] nit gelegen. In summa vertruwend wir, unser anliggen
werde der billikhait und dem rechten nach bey iederman gunst
haben etc.
^$Wir haben douch by unsern lieben aydgnoßen khaineß anderen
begert, dann das man üns by demjenigen handthaben welle,
darzuͦ wir fuͦg und recht habind; dess sinnes wir noch hütt
by tag sind. Und wirt sich ougenschinlich finden, ob die
Abtischen usß vergunst und hass nit mer lust hab[i]nd zuͦ
zanken, dann lydenlich syge, und ob wir üns nit der billigkhait
statt ze thon genaygt sygend?
^$Nüwer zeytung halber hab ich mich der sachen bey den
vertruwttisch[st]en koufleuten befraget, das der hertzog von
Wirtenberg hin und har die evangelischen predicanten widerum
ufstellt; und wil an verdacht vorhanden sin, kay. Mt. welle
ettlichen fürsten und stetten der religion halb hengen, damit er
zuͦ seinem fürnemen dester mer gunstz und willens finde. Da
zwyflet man aber nit, dann das der kayser sydder dem rychstag,
zuͦ Augspurg gehalten, ainen anschlag in demm ermell trage,
wie er seinen liephart von Sophoy insetzen und ain aydgnoschafft
mit ettwas zwang umbhalben welle; dann diss sachen die unsern
lengst guͦtz tayls erfaren und mein herren iren aydgnoßen
lengst ze wüssen thon habend.
^$So ist uff den 20. tag iulii ainem ansechlichen unser burger
ainem diss mainung und mitt dissen worten ab dam kayserischen
hoff zuͦgeschribenn: "Neuwer zeytung halb waiß ich euch
ietzmal nit sonders zuͦ schreyben. K. Mt. ist mit demm
printzen und gantzen hof ietzmal zuͦ Gentt, alda man dem
printzen schweren sol; nachmals fort imm land biß auf die
frontier gegen Frankreych umbreyten und dem printzen ouch
schweren laßen. Und was nachmals weyter fürgenomen und obman
noch vor dem winter hinauf in Teutschland ziechen, wirt zeyt
zuͦ erkennen geben. Ainmal versicht man sich, das er diss jar
khainen krieg anfachen werd; aber gegen künftigem fruͤling
möcht wol ettwas fürfallen. Die gemain sag ist, das imm Saphoi
vast anligg, dem printzen de Piemont, so amm hof ist, in
possession seins land, so der Frantzoß und die von Bern
innhabend, wider insetzen welle, mit lieb oder per fortza; in
maß ettlich sorgend, werde sich den winter darzuͦ rüsten,
gegen fruͤling ettwas anfachen, und die aydgnoßen ouch
ansprengen etc.
^$Der Granvella ist vor 8 tagen vom hof abeschayden gen Bisanson,
da er sein hauß hat. Ettlich vermainend, ain dekter anschlag
syge vorhanden, das er practizieren werd, ob er die aydgnoßen
wider zwytrechtig machen möcht, wie vor 3 oder 4 jaren der
bischoff von Costentz ouch gethon. In somma: eß gilt aufsechen
und by gewarnter sach khan man sich dess baß weeren. Die
potschafft auß Engelland ist noch amm hof, kan a[ber] khainen
grond vernemen von seinen geschefften oder außrichtungen etc.
^$So vil schreybt ain eerenman ab dem hoff. Sonst hab ich nüntz
erfaren können, dan das ainer heut dato uss dem landt zuͦ
Wirtenberg khomen ist, der sagt, das in kurtzem 2000 Talianer in
dasselbig land khomen söllind und werdind iren aufendthalt imm
Nekertal haben biß uff wyteren beschayd. Ich besorg nichtz
wirsch, dann er underneme sich uff den spaten herbst, uns den
kasten der proviant zuͦzesperren und mit söllchem mittel ain
trennung anzerichten; wie dann der hunger ain grimmer tyrann
ist. Darum wol sorg ze haben ist, damit man die köppff
zuͦsamen halte; sonst wurd eß gethon sein. Und wurd ouch
ietzmal das raysen von der regierenden und inbrechenden
pestilentz wegen ain gefarlich und schädlich ding sin, desse
sich der keayser ouch nit wenig zuͦ unserm unfall zuͦ
getrösten hette. Gott welle eß gnädenklich mit uns halten.
^$Vale.
^$Sangalli, ocyssime, die 19° augusti, anno 1549°.
^$Ioachimus Vadianus.
<lz>[Adresse ...]: Praestantissimo viro domino Henrycho
Bullingero, apud inclytam urbem Tigurum episcopo, domino et
amico colendissimo.</lz>
