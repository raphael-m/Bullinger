<nr>[26140]</nr>
<ae>Matthias Erb an Bullinger</ae>
<od>Reichenweier, 7. August 1556</od>
<vo>Autograph: Zürich StA, E II 361, 193.(Siegel...)</vo>
<dr> <dr>
<re> </re>
<tx>Gratia Christi tecum. Tuę literę redditę sunt 7. augusti,
quando iam pridie me primum e lectulo erexeram, in quo
sesquimensibus iacens graviter laboravi, adeo ut princeps ipse
atque duo physici actum de vita putabant. Nam morbus omnium
mortalium operam luserat. Domina a Rapoltstein bis me visitans
sua quoque industria multa adhibuit pharmaca, sed frustra.
Tandem ille benignus deus me sua solita clementia ex improviso
respexit et malu, quod me adeo inclementer torserat, sua gratia
mitigavit; respiro nunc utcunque etc. Fiat domini voluntas.
Totum corpus fuerat inflammatione ita accensum, ut medici
desperarent incendium posse extingui, totus ardebam etc. Fratres
reliqui recte valent hodieque viciniores me visitantes te amice
resalutant. Bene fecisti,quod Martyrem evocaris ex Argentina;
indigni fuerunt tanto viro, neque superciliosus ille
Marckbachius, qui imperiose illic agit, potuisset illum diutius
ferre. Princeps noster ante mensem e Montbelgardo solvens cum
uxore gravida huc venit recreationis ergo voluitque redire post
aliquot dies redire in nidum Montbelgardianum, ut uxor ilhic
pareret. At mulier erravit numerando putans adhuc superesse
mensem pariendi, et dum agunt Argentuarię, subito dolore partus
angitur atque fęliciter uterum evacuans peperit elegantissimum
principem nomine Ulrichum, qui superiori heptomada baptisatus,
atque ad hoc festum vocavit princeps omnes concionatores atque
ditionis omnes proceres, vicinos Colmarienses item et nobiles
viciniores; compatres fuere dominus Philippus a Hanau et comes
ab Erdbach, vir valde doctus in omnibus disciplinis, et
praefectus imperialium urbium in Alsatia; - sedem habet
Haganoę, - conmater relicta vidua domini a Heideck filia
dominę a Rapoltstein, fuitque ea, ut dicunt, omnibus celebris.
Ego principi fęliciter precatus per doctorem Alexandrum
physicum iussi, ut hęc verba diceret: "Ich wunsch ieren gnaden
gluck und heil zum jungen und bitte got, das er frommer werde
dan der vatter und alle Wirtenberger." At illum subrisisse ait,
tamen et gratias egisse seque idem optare. Quod Molinaeus
aliquamdiu per principem vinctus fuit, breviter exponam.
Contendit princeps cum principe Burgundionum aut Ferdinando pro
ditione et dominio cuiusdam regionis non procul a Montbelgart,
quod olim vi abstulerint, atque ee cause apud Dolam aguntur.
Usus est ergo princeps consilio Molinaei in ea causa; at ille
omnes consultationes, forte pecunia corruptus, Dole iudicibus
manifestavit. Fuerunt enim schedę et autographa illius
intercepta. Consilio igitur ducis Christophori in vincula
coniectus est, et tamen post aliquot dies liberatus receptusque
in gratiam hat er geschworen ein urfeh. Venit ad illum ex Gallia
uxor cum pueris, quae et benigniter recepti. Tandem, dum minime
sperabatur, omnes fuga elapsi sunt. Quo angulo orbis se
contineat, ignoratur. Certe multum incomodavit principi in causa
litis etc. Haec breviter ad te tremula manu. ALias, dum melius
habuero, plura.
^$Ora dominum pro me, frater in Christo observandissime cum tuis
fratribus. Gualterum, Bibliandrum ac reliquos saluta etc.
<odtx>Richenvillę 7. augusti 1556.</odtx>
^$Tuus Erbius ille aegrotus sub benigni dei ferula. Melius non
potui scribere.
^$Literas ad filium curabimus ut secure certoque perferantur.
<lz>[Adresse ...]: Eximio viro pietate inprimis ac eruditione
domino Henrycho Bullingero, inclytae urbis Helvetiorum Tigurinę
antistiti et theologo, suo domino observando etc.</lz>
