<nr>[42104]</nr>
<ae>Ulrich Philipp von Hohensax an Bullinger.</ae>
<od>Uster, 30. Juni 1572.</od>
<vo>Zürich StA, E II 355, 267. / Orig. (Aut.)</vo>
Erwirdiger, insunders furgelieptter, lieber her und
verthruwett frund, euch sye
min gruetz und dienst zuvor, und thon euch hiemitt zu
wüssen, das mir nächt ewer
schriben von des Wipfen knaben woll worden ist, und
bedancken mich zum hosten
gegen euch und insunder des guetten willen gegen minen
lieben son. Bitt euch
auch gantz fruntlichen, ir wellen euch in in dem und anderm
euch lassen
befolchen sin; den er es wol bedarff. Hoff aber darneben, er
werd sich dermas
haltten, das er, was im guotz geschicht, wider verglichen
und verdienen khund.
Was aber durch mich und in nytt beschicht, bitt ich gott von
hertzen, das er es
vergelten woll. Mitt fruntlicher bitt, so ir wider
bottschafft in Franckrich
haben, daby ich minem son schriben kund, ir wollen mich dess
selben by des
Wissen knaben berichten. Euch hiemitt in den schirm gottes
thrülichen bevelchen;
der woll alle bosen brattigen thrulichen weren und brechen.
In yll uß Uster den ledsten Brachatt
Ewer thruwer und guotter frund
U[lrich] P[hilipp] von Sax fryher  1572.
Ich bedanckhen mich gantz früntlich gegen dem her dochtter.
Minem fürgeliebten herrn und verthruwetten fründ, meister
Heinrich Bullinger, dener der kilchen Zürich.
