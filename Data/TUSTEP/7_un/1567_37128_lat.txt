<nr>[37128]</nr>
<ae>Tobias Egli an Bullinger</ae>
(Chur), 2. u. 3. November 1567.
<vo>Zürich StA, E II 375, 797. / Orig. (Aut.)</vo>
Gr. III, 42f.
S.  Propter pluvium tempus, quo terrae nostrae viscera
horribiliter cum agrorum et praediorum inundatione passim
evulsa sunt, nemo fuit (quod ego sciam), qui literas ad vos
perferre posset. Nunc vero, cum spes sit aliquos ituros,
scribam in tempore de rebus hisce diebus apud nos peractis.
Indicta erant comitia Galli nomine et impensis. At ea ipsa
hora, qua d. consuli ultima a te scripta retuli, erant prae
foribus interpres legati cum capitaneo Dyetägio, qui
monebant consulem de comitiis inhibendis et renunciandis.
Interim illi cum militbus, quos undique omnisque generis
asciverant, abitum pararunt, cumque Curiae conscribendi
locus non esset, contulerunt se in Ragatz. At nihilo secius
primarii Rhaetorum huc confluxerunt deliberaturi, quid
agendum esset neglecto suo imperio et mandato. Decretum est,
ut primaria tria capita totius Rhetiae se conferant in arcem
legati et cum illo gravissime agentes cum ipso autores sint
revocandi dimissum militem; imo hodie discesserunt in
Ragatz, ut, velint nolint, inobedientes revocent et in
officio constringant. An sint parituri, videbimus.
Potuissent haec maturius fieri, nisi graviter etiam
increpati tepide omnia nostri peragerent. Fama apud nos est
regem ipsum cum regina a Condensi nunc custodiri.
Pertinaciter legatus pergit defendere religionem nullo modo,
sed rebelles tantum aliquos impugnari et tamen vult videri
evangelicus. Sed scio legatos esse debere ambidextros.
Dominus Iesus suam ecclesiam ex faucibus immanissimarum
belluarum clementer eripiat eamque iuxta suas promissiones
perpetuo conservet. Amen. D. Fridericus a Salicibus istas
per fratrem ad te mittendas dedit. Utinam salvae ad te
perferantur. 1567. 2. novembris.
Hac ipsa hora d. consul Willius ad me venit indicans se
tantum ad d. legatum pervenisse, alios 3 perrexisse in
Ragatz usque, sed discessisse iam signatos milites. Interim
supervenit tabellio, qui legato attulit literas Soloduro ex
Gallia. Hunc tabellionem legato familiarem esse aiunt;
saepius enim currit et recurrit. Omnes me rogant, an nihil
novi habeam; anxii sunt omnes, quid sit, quid accidat, quid
rei geratur. D. consul ait ad d[ivi] festum Martini
consilium inituros et ad communitates relaturos de
plectendis inobedientibus, contra quos iura et imperium
magistr[atuum] nihil valuit. Quaeso, si quid est, ad nos
perscribas, sed sine tua molestia.
