<nr>[19146]</nr>
<ae>Wolfgang Musculus an Bullinger</ae>
<od>Bern, 21. Juni 1549</od>
<vo>Autograph: Zürich StA, E II 346,250.(Siegel...)</vo>
<dr>Ep. Calv. 1210 (XIII, 303f)dr>
<re> </re>
<tx>S. D. Nuptiis filię tuę, Bullingere charissime, ego et mei
omnes omnia prospera apprecamur. Det dominus, ut matrimonio
fruantur felici, commodo et foecundo, faxitque, ut videas filios
filiorum ac filiarum tuarum in pace ecclesię Christi. Facile
credo singulare fuisse harum nuptiarum spectaculum et effusum
honorum omnium gaudium non modo propter praecedentis pastoris
memoriam, sed et propter praesentis prosperitatem et successum.
Oro dominum, ut hunc rerum tuarum cursum ad finem usque sua
gratia dirigat nec permittat, ut aliqua offensione
interturbetur. Dolorum et molestiarum alias satis est. Ostendat
in te ac tuis dominus, quam possit etiam in rebus tristibus
aliquos suorum in pace illęsos conservare!
^$De conciliatione inter vos istic et Calvinum ac Farellum
constituta feci quod petis. Cum primum legeretur in conventu
fratrum, non mihi modo sed et aliis videbatur hoc scriptum
longius petitum habere principium, ideoque obscurius quam quod
rudioribus probari posset. Sic, inquam, videbatur, quum primum
legeretur. Lectum est autem obiter ac semel tantum, nec posthac
in manu mea fuit. Sententia non improbabatur a quoquam, mihi
maxime probabatur. Haec ut acciderunt ad te simpliciter scripsi.
Nunc, quoniam sic voluisti, resumpsi hasce concordię formulas
et singulas diligenter inspexi. Et quo magis eas ac propius
intueor, hoc magis Deo gratias ago quod hoc pacto dedit
simultatem illam e medio tolli, quę sinistrę suspicionis
interventu et hominum inquietorum studio fuerat oborta. Sciebam
antea nihil dissensionis in hac sententia esse in cordibus
vestris utrinque, modo de formulis loquendi certi aliquid statui
posset. Facile cogitabam quae utrique parti obstarent remorę.
Verum beneficio Domini sublatum esse video quicquid speratam
hanc conciliationem, imo verius declarationem, impedivit
hactenus. Nihil est itaque quod in hoc scripto vel mutatum, vel
additum, vel sublatum velim. Et huius meae sententię
testimonium habes hoc meum chirographum. Quod vero publicationem
scripti huius concernit, ut ingenue dicam, arbitror non esse
praeter rationem factum quod fratres hic in illam aegre
consentiunt, a quibus me seiungere non convenit. Cogitant illi
etiam atque etiam cavendum, ne quid huic ecclesię offundatur,
cuius novitate nova excitetur commotio, idque inter eos quorum
animi vix aliquantulum post praecedentem perturbationem
consederunt. Ego, ut homo peregrinus, et morum huius gentis
adhuc ignarus, ubi huiusmodi causas audio, quid possum aliud
quam ut illis credam qui se ingenia sui magistratus et populi ad
unguem tenere dicunt? Et tu ipse, cum huc Bernam migraturus
essem, monebas ut me fratribus istis et ministris huius
ecclesię coniungerem: id quod et diligenter facio, facturusque
sum quoad eius ad conservandam veritatem et ecclesię pacem
fieri potest. Haec ad te tanquam fratrem amicissimum et
prudentem ecclesię Dei ministrum scribo. Communes vestrę
literę, quibus nostris respondetis, nondum sunt in conventu
lectę, ut nondum scire liceat quid sint effecturę.
^$Gervasio nostro cuperem ex animo consultum esse. Sed quid ego
potero, ubi tu pro tua authoritate et diligentia nihil efficis.
Sortem illius et aliorum bonorum virorum deplorare possum,
iuvare non possum. Video levissimos homines, ipsissima ecclesię
offendicula et detrimenta, Christi praeesse ecclesiis illosque
etiam graviter accusatos non moveri. Et hę fiunt inter eos, qui
de evangelio dei gloriantur, si tamen etiam gloriantur. Obsecro,
quid tandem futurum putabimus? Interea negliguntur, quorum et
docctrina et vita multorum annorum testimonio inculpata
probatur.
^$Sic non consulitur ecclesiis, sed privatis et carnis servitur
affectibus. Haec, inquam, deplorare possumus et de futuro eventu
omnium facillime et certissime divinare, emendare vero non item.
Faciat illud Christus ad quem ecclesię pertinent, quas sanguine
suo redemit. Occalluerunt iam aures nostrę ad rumores
adulteriorum, scortationum, ebrietatis, et quę alia huiusmodi
ne in auditoribus quidem ferri debebant, quę scelera nunc ab
ecclesię ministris designantur et quorum foetorem, quod peius
etiam est, pauci moleste ferre videntur. Huic malo erat summa
vigilantia ac severitate occurrendum, per eos potissimum, qui
aliquid adhuc pro veritate Christi et ad ecclesiarum
aedificationem praestare possunt, quibus omnino pereundum, nisi
fuci ac labes tollantur et fideles pastores substituantur.
^$Scripsit ad me D. Christophorus Montius, secretarius Anglicus,
qui nunc Argentinae moratur, sed de rebus Argenti[nensibus] ne
gry quidem, quod vehementer admiratus sum. De Anglia scribit,
quod ibi bellum Scoticum vehementer ferveat et quod Gallus ob
hanc potissimum causam foedus cum Elvetiis restaurare conetur,
ut opera illorum adversum Anglos utatur. Religionem in Anglia
strenue propagari et confirmari scribit idque publico parlamenti
ac regis decreto. De Caesare adiicit, quod is certo militem
colligat et Germaniam impetiturus videatur, licet nondum
liqueat, quam illius partem invadere statuerit. In rege Polonię
scribit magnam esse spem de reformanda religione. Adiicit etiam
de nonnullis Hispanorum cohortibus, quę Constantiam petierint;
verum ea res, ut compertum esse audio, nihil habet veri.
^$Ignosce prolixitati; scio te occupatiorem esse, quam cui
prolixius scribi debeat. Commendo te, tuos omnes, fratres ac
dominos meos, et ecclesiam vestram gratię dei. Salutant vos mei
omnes, uxor ac liberi. Optime vale, virorum charissime.
<odtx>Bernę 21. Julii 1549.</odtx>
^$W[olfgangus] Musculus, tuus in domino.
^$Eum, qui has reddit, non est opus ut tibi commendem, cum vobis
iam olim sit notissimus. Non erit infrugiferum, ut cum eo de
conciliatione vestra conferas.
<lz>[Adresse ...]:Clarissimo theologo M. heinrycho Bullingero,
Tigurinae ecclesiae pastori vigilantissimo, domino ac fratri in
Christo charissimo. Tiguri.</lz>
