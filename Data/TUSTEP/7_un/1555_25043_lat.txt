<nr>[25043]</nr>
<ae>Jean Garnier an Bullinger</ae>
<od>Straßburg, 22. März 1555.</od>
<vo>Zürich StA, E II 356, 880. / Orig.(Aut.)</vo>
Ep.Calv. 2154 (XV, 509ff.)
S. P.  Quod nostris literis respondere dignatus sis, pater
ac praeceptor in Christo venerande, quod denique mihi
adeoque toti huic ecclesię nostrę Gallicanę tam
syncere ac candide consulueris, gratias habeo nunquam
perituras. Sic enim nos omnes tibi, satis alioqui devinctos,
devinctiores reddidisti. Et sane nobis omnibus admodum
probatur tuum et fratrum omnium qui istic sunt consilium
quod de confessione illa Augustana nobis communicastis, nec
diversum est a. d. Calvini consilio, sed prorsus idem. Sibi
enim semper et ubique constat spiritus Christi Iesu. Itaque
cum tot pios et doctos viros, tot sanctas ecclesias, imo et
ipsum dei verbum a parte nostra habeamus, pergemus (favente
deo) in fide religione et doctrina Christi filii dei
quemadmodum hactenus, etiamsi seviat mundus, insurgat
Satanas cum omnibus inferorum portis. Hoc unum a vobis nunc
petimus, ut memores sitis nostri in vestris sanctis
precibus, quo dominus deus opt. max. perpetuo dirigat nos
sancto spiritu suo in hac via veritatis et doctrinę,
atque
sic valeamus officio nostro satisfacere et ad propositum
nobis certamen re[c]ta tendere. Nosque vicissim orabimus quo
dominus adaugeat spiritum sanctum suum in vos vestrisque
ecclesiis benedicat.
Ceterum superioribus diebus d. Calvinus misit huc ad nostros
concionatores libellum quem noviter scripsit de sacra coena.
Receptus quidem est, sed quomodo acceptus nescio. Nondum
responderunt, responsuri tamen. Tunc intelligetis quid rei
sit. Nobis omnibus Gallis satis probatur. Utinam tam bene
probaretur omnibus Germanis.
Noster Beatus qui huc Berna iam dudum venit negotium
facescit omnibus aliis concionatoribus atque ecclesias non
parum vexat. Ille sibi prudens est, sibi sapit, sui semper
similis est. Manus illius contra omnes deba[c]chatur, in
sacramentarios ad nauseam, adeo ut nec a Lutheranis
probetur. Non enim intelligit nec intelligitur. Dominus deus
illum et similes ad saniorem mentem reducat nostrique omnium
misereatur. Tu interea vale perpetuo foelix cum tota tua
sancta ecclesia. Dominus deus te diu incolumem servet
ecclesie sę. Amen. Salutatos cupio omnes patres ac
praeceptores meos in Christo, dominum Pellicanum, d.
Bibliandrum, d. Galtherum ceterosque pios fratres ac verbi
dei ministros. Meus collega una cum omnibus senioribus
ecclesie nostrę te plurimum salutant. Iterum vale.
Argentinę  22. martii 1555.
Tuus tui studiosissimus Ioannes Garnerius.
Clarissimo ac piissimo viro d. Henrico Bullingero, suo in
domino preceptori ac maiori h[ae] d[entur].
Tiguri.
