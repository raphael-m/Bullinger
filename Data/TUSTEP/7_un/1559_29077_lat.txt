<nr>[29077]</nr>
<ae>Johannes Beccaria an Bullinger</ae>
<od>Misox, 20. Mai 1559</od>
<vo>Zürich StA, E II 365a, 521</vo>
<dr>Ungedruckt?
<re>Regest</re>
<tx>Etsi nihil novi sit, observandissime domine, quod ad te scribam, . . . . . . . . . . . . paucis te salutare ac significare, quo in statu sint res . . . . . . . . . . . . autem hactenus tolerabili, domino sit laus, licet non desinant movere tumultus sacrifici, et quotquot adhuc papatui sunt addicti.
Nihil tamen horum mihi timendum existimo, quandoquidem certo scio me esse curae ei, citra cuius voluntatem non peribit vel capillus de capite eorum, qui ab ipsius providentia pendent.
Quod ad hos pios
attinet, exceptus sum ab eis ita humanissime, ut nihil sit in quo desiderem eorum aut operam aut diligentiam.
Ante alios omnes obruit me in dies suis officiis magnificus d.
Antonius Sonvicus, nunc electus consul, qui una cum fratre isthic te invisit.
Is non immemor hortationum tuarum ex animo studet promovere et propagare Iesu Christi, domini nostri, evangelium.
Bene fortunet dominus ac in dies magis ac magis augeat sanctum eius desiderium.
Eius ac fratris nomine plurimam tibi dico optove
salutem.
De his hactenus.
 Illud te rogo, ut, quod facis, habeas me in eorum numero, qui tibi maxime sunt cordi; ante omnia velim, ut me meamque ecclesiam tuis precibus deo commendes.
Multo plures adhuc sunt, qui evangelio adversantur, quam qui faveant, licet illi dici potius queant athei quam ullius religionis amantes.
Potens est dominus aperire illorum corda, si modo voluerit.
Reliquum est, ut meo uxorisque nomine diligentissime salutem te, pientissimam coniugem, d.
Henricum filium, Dorotheam
ac Veritatem, quibus addes d.
mihi charissimos ac observandissimos d.
Lavatherum, Zvinglium, Iosiam cum uxoribus, quas omnes uxor mea osculatur osculo sancto.
Ea in dies melius habet post longam ac deploratam aegritudinem, qua laboravit in itinere, in quo fuimus 22 dies.
Misertus est dominus illius et mei, ut adsit, quę communes miserias ferat et levet.
Curiae decubuit dies 9, ubi incredibilem d.
Fabricii et uxoris humanitatem ac beneficentiam sumus experti; rependat illi dominus pro nobis.
Vale optime et me ama.
Misauco 13. calendas iunias 1559.
<un>Tibi deditissimus Ioannes Beccaria,
                                               Misaucensis minister inutilis.
</un>
<lz>[Ohne Adresse.]</lz>
