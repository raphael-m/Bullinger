<nr>[19008]</nr>
<ae>Johannes Kielmann an Bullinger</ae>
<od>Augsburg, 13. Januar 1549</od>
<vo>Autograph: Zürich StA, E II 343, 401.</vo>
<dr> </dr>
<re> </re>
<tx>
S.D. Evangelii Christique, redemptoris caussa (mi doctissime domine Bullingere)
multis et variis incommodis agitata debilitataque tandem, proh dolor, non modo
non habet, cuius aequitate recreetur, sed procul a Germanię finibus exulare
iussa est. Haecne illa gratitudo, quam Christo acceptam ferimus, ut, ubi pedem
figat, clementissimus noster salvator non habeat. Itane beneficiorum dei optimi
maximi et amoris in genus humanum memores esse decet, et qui filii irę et
peccati eramus, pretioso Christi sanguine redempti atque in gratiam apud patrem
repositi eundem tam crudeliter a nobis arcemus? Annon summę ingratitudinis
significatio esset, quemvis vel infimę sortis hominem aut leviter de nobis
bene meritum nulla prius relata pro officiis gratia e contubernio nostro
exturbare? Quanto igitur supplicio paenave dignos iudicabimus eos, qui
fidelissimum animarum nostrarum et unicum salutis authorem nullo prius crimine
intentato aut causa indicta ita explodunt, ut, qui optime de genere mortali,
pessime tamen omnium meritus videatur?
O caelum, o terra, o corruptum Adami nomen, quousque Christo insultamus ac eum
prosequimur, cui omne, quod vivimus et quod sumus, debemus. Verum, quid contra
vim ac violentiam possint, qui Christi causam adhuc fovent, quibus et exiguę
copię sunt et plerique perfidi? Non dubito, quin pro tua prudentia iam antea
intellexeris. "Sed quorsum," inquies, "hoc? Quid est, quod tantopere exclamas?"
Hoc ipsum nimirum, quod Christus, cui nec in hospitio a cunabulis locus fuit,
multis iam vexatus contumeliis, plurimis iactatus iniuriis tandem principum
nostrorum perfidia solum vertere atque alias sedes quęrere compellitur. Quid
ita? Bonus iste Christus, qui vix infimo loco apud Wirtenbergenses haesit, nunc
dimissis universis divini verbi ministris cum iisdem exulare necesse habet. O
perfidiam mortalium, o ipsa ingratitudine ingratiores homines, qui cum Christum
non salutis, sed privatorum commodorum ita, quae ipsius nomine ambierunt,
susceperunt nec ipsum tamen, cum omnia sub ipsius prętextu consequuti sunt,
retinere voluerunt. Quodsi animarum salutem quęrentes tantum bonorum Christi
nomine amisissent, quantum illius praetextu assequuti sunt (nam tantum dico bona
temporalia), quid tum facturos illos existimabimus?
Annon digna lachrymis res tibi videtur exturbato nunc misere Christo, vero ad
salutem duce, miserorum animas duce antichristo et asseclis ipsius ad inferos et
regna Plutonia demittere? O utinam tantas miserias ac calamitates lachrymis
aequare solum possem, ne tanta mala infoelix ille et errabundus diu grex
experiri deberet. O utinam auxilium ferre tam potis essem, quam sum animo
paratus id facere. Verum, quid lachrymo, quid exclamationibus aut paucorum etiam
potestas contra potentissimos orbis principes possint, non ignores. Quare,
quandoquidem, quod volo, non licet neque, quod cupio, assequi possum, faciam id,
quod licet, id est miserorum causam domino commendabo. Quodsi amicorum preces
pro afflictis et perturbatis alicuius efficacię apud deum esse creduntur,
intercedam quoque pro illis et, ut tu idem id facias, summopere rogo.
Nam permultos esse, quibus ista condoleant, nem est, qui ignoret; eorum autem
molestię qua ratione nisi piorum precibus leventur, prorsus non video. Hoc
quum fraterna charitas et ipsa etiam naturae lex suadet teque fortissime Christi
causam defendes, rogo denuo, et nostrorum causam, quoniam eiusdem Christi est,
suscipias atque precibus apud deum pro nobis intercedas etc.
^$De Augustana ecclesia, quae evangelium adhuc egerrime retinuit, quid mihi
pollicear, non habeo; hoc tamen video, nisi deus ipse tandem causam suam agere
voluerit, virium aut opis humanę non esse, ut in tanta hominum perfidia
diutius apud nos subsistere possit.
Tanta enim est morum et vitę corruptela, ut defendentibus paucis evangelii
causam parum spei esse deprehendam. Quare dominus noster exercituum ipse nobis
praesto sit necesse est, ne tantis bonis privati ad summam redigamur inopiam
etc. Episcopus Augustensis, quid te scire existimo, bis iam ad populum concionem
habuit, quam bene vero, ali rum est iudicium. Ego utrique sermoni interfui. Quid
praeter rei ac veritatis fidem dixerit nec ipsum ignoro. Quis enim unquam
audivit missam a patribus, nam sic loquuntur, et apostolis institutam atque sic
quasi per manus posteris traditam? O insignem theologum, hoc inne est dictis
fidem facere, quid obstat, quo minus eadem ratione dicat omnes ceremonias
ecclesiasticas vel ab ipso Christo institutas? Nemo, qui contradicat aut
mendaciorum arguere debeat, reperitur. Qui vero scripture et veritatis nullam
cognitionem habent, probe dictum putant. Ita fit, dum mortis periculo mendacia
nemo refutat, alii libenter dictis illius acquiescunt, ut antichristi regnum in
priorem suam dignitatem restituatur.
Est praeterea alius eiusdem fecis monachus, qui in templo maiori concionatur; is
ieiunium simili fere argumento probat, cuius tamen fraus inexercitatis minus
apparet, ducto argumento ab particulari ad universali affirmative. Hoc modo
nullo etiam discrimine posito iner .... "Dies ieiunii," inquit, "si Epiphanio
credimus, ab apostolis instituti sunt; nam id idem Epiphanius scribit, quod D.
Petrus ieiunium indixerit die Martis et Saturni, Paulus vero die Veneris. Igitur
dies ieiunii, qui hactenus in usu fuerunt et qui ab apostolis instituti sunt, in
ecclesia christiana retinendi sunt." Quod dicto Christi de apostolorum
authoritate sic probat: "Qui vos audit, me audit, et qui vos contemnit, me
contemnit; ergo, qui ieiunium reiicit, ipsum Christum et etiam apostolos
reiicit" etc.
Vide hominis fallaciam, quam astute. O magnam impudentiam,
quis hoc genus fraudis non animadvertet, quis non anguem latentem in herba
intelligit? Sed is quoque, quod vult, et citra negotium obtinet, qui nemo ne
mutire quidem contra audet. Verum dominus impia ipsorum consilia novit et certe
confundet illos in cogitationibus suis. Sed nobis aliam vitam aliumque ardorem
optarim, ne quavis aura attoniti salutis spem e manibus dimitteremus etc. Hęc
sunt, mi doctissime D. Bullingere, quę pro mea in te pietate ad te scribere
volui, ut, dum tempora nostra turbulentissima de Christi ecclesia scribendi
materiam suppeditarunt, de antichristi et papistica hęresi nuper iniecta
simul cognosceres. Plura scriberem, nisi periculosum foret eorum imposturas
carpere, quibus longę iam sunt manus. Sed tu pro tua prudentia ex uno reliqua
intelligere potes. De rebus meis ex Gesnero intelligere potes. Męcenas
negotio religionis se non imiscet, ad veram tamen pietatem nos semper hortatur.
Lantzknechtiorum praesidium pridem dimissum est; iam summa vivitur in pace, nisi
quod bonorum animę conluctatę sunt, ut fit plerumque, si aurea aeneis
permutamus. Principis adventus ex Hispaniis subinde expectatur, ac iam electi
sunt, qui obviam illi procedent.
Illam popam an visurus sim, dubito; nam Mecęnas quotidie profectionem nobis
minatur. ubi plura cognovero aut praesens rerum mearum status immutatus fuerit,
faciam te quam primum certiorem. Si quid ad me rescribere vis (quod velim)
literas ad D. Andream Dietherum, ludimoderatorem Augustę ad Divam Annam
transmittes; nam per hunc tute tuas recipere possum. Vale in Christo; saluta
uxorem tuam, honestissimam foeminam, ac reliquos fratres, praesertim D.
Pellicanum ac Gualterum. Quodsi te hanc literarum negligentiam boni consuluisse
intellexero, non dubitabo in posterum huiusmodi amicitię insignia ad te
transmittere. Rursus vale.
^$Ex Augusta idibus Ianuarii anno 49.
</tx>
<un>T[uae] d[ominationis] ex animo Ioannes Kielmannus, pędagogus
Pautingerorum/Peutingerorum.</tx>
<lz>[Adresse:] Clarissimo viro D. Heirnicho Bullingero,
episcopo Tigurino vigilantissimo, domino atque praeceptori inprimis colendo.
Tiguri.</lz>
