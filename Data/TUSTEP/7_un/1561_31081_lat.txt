<nr>[31081]</nr>
<ae>Bullinger an Johannes Fabricius</ae>
<vo>ZÃ¼rich StA, E II 373, 255. / Orig.(Aut.)
Gr.
II, 294 R.
S. D.  Binas a Clavenna literas accepi, priores a d.
Augustino Maynardo, quibus exponit communi fratrum consensu constitutionem factam, quae iubeat omnes peregrinos illuc venientes examinare, cuius sint religionis, et ab his requirere subscriptionem confessionis Rheticae.
Addit quibusdam id videri satis tyrannicum ac repugnare modis omnibus; satis enim esse, si quis confessionem faciat symboli apostolici, nihil opus esse symbolo Athanasiano etc.
Posteriores scribit Franciscus Portus nomine
advenarum, quos Clavennenses eiicere loco conentur; multis damna consequtura ostendit, si oneribus graventur, ut manere ibi non possint; rogat, ab amplissimo magistratu nostro impetrem ad senatum Curiensem et alios Rhetorum ordines literas commendatorias, quibus causam advenarum commendent.
Hic ego lupum auribus teneo; dubito enim, cuius rei gratia eo loco movendi sint.
Si enim renuunt confessioni vestrae subscribere, nolo illorum sumere patrocinium; si vero ob alias causas pellendi sunt et
synceri sunt in religione, libenter meam illis operam impendam.
Hac in re tuum expecto iudicium et quid tu suadeas, aut quid a nostro magistratu petendum sit, exponas adeoque praescribas.
Mature vero video tibi esse respondendum.
Alioqui quod scribam, habeo nihil.
Quid fit, oro, in Italia? Quid moliuntur patres in sacrosancto concilio Tridentino?
Vale.
Tiguri  9. maii anno 1561.
                                                     Bullingerus tuus.
Praestantissimo viro d.
Ioanni Fabritio, Curiensis ecclesiae ministro, fratri suo charissimo.
^$Chur.
