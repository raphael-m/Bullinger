<nr>[21190]</nr>
<ae>Johannes Haller an Bullinger</ae>
<od>Bern, 8. August 1551.</od>
<vo>Zürich StA, E II 370, 145. / Orig.(Aut.)</vo>
S.  Salvus redii ad meos domini gratia. Inveni hic d.
Vergerium, qui omnino Lausannae esse cupiens, heri a senatu
nostro receptus est ad trimestre tempus et hodie Lausannam
proficiscitur. Habebit singulis mensibus 4 coronatos, donec
ei amplius prospiciatur.* (* a.R.: "Hab. - prosp."  Zusatz a
R.) Collegit hic in unum fasciculum praecipua illa capita,
quae nos concilium Tridentinum detrectare iubent; imprimet,
ut puto, Basileae. Videbunt hic omnes cordati, quam iustis
de causis concilio reclamemus. Alias novi, quid scribam,
nihil est, nisi quod Iodocus Vergerium alloquio nunquam sit
dignatus et quinquies vocatus ad conventum fratrum, ut de
Vergerio ageretur, nunquam venire voluit semper alia
praetendens. Nec cum ego invitassem Vergerium eumque simul
cum fratribus reliquis vocassem, comparuit; sed hodie pro
publico suggestu eum non mediocriter nec leviter taxavit.
Est magnum onus ecclesiae nostrae hic homo. Dominus
inspiciat et det illi spiritum magis christianum! De
Eberhardo vereor ne mox mira sitis audituri; Satan nos
undique impetit. D. quaestor podagra graviter decumbit.
Salutat te una cum d. Musculo et meis omnibus.  Vale.
Bernae  8. augusti 1551.
Osiandri propositiones remitto, quas mecum inde avexeram.
I[oannes] Hallerus.
Clarissimo viro d. Heinrycho Bullingero, antistiti ecclesiae
Tigurinae fidelissimo, domino et compatri suo charissimo.
                               Zürich.
