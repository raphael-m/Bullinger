<nr>[22044]</nr>
<ae>Bullinger an Johannes Calvin</ae>
Zürich, 20. Februar 1552
<vo>Zürich ZB, Ms F 65, 369.</vo>
Zürich StA, E II 342, 279. / Orig.(Aut.)
Ep.Calv. 1605 (XIV, 289f)
S. D.  Multis mecum expostulasti, colende domine et frater
in Christo dilecte, super responsione nostra in causa
Hieronymiana ad vos scripta. Verum cum illa non mea sed
communis omnium fuerit, non est quod ego nunc privatim
respondeam. Soli tamen mihi tuam illam reservo epistolam,
idque consilio, quantum videre possum non pravo. Doleo valde
hanc quaestionem venisse in contentionem, ex qua plus
offensionis quam aedificationis exoriturum metuo. Non
ignoras quos articulos ex hac disputatione s. Augustino
imposuerint sui adversarii. Quid hodie fiat nemini obscurum
est. Deum non tantum praevidisse sed praedestinasse et
dispensasse lapsum Adami, huius modi esse videtur ex quo
origo mali caussaque peccati in ipsum possit reflecti deum
authorem. Durum mihi esse videtur, asserere deum eos quos in
mortis creavit exitium, ut in finem suum perveniant,
audiendi verbi sui facultate privare, adeoque et per
praedicationem excaecare ideoque promissiones dei
universales et verba Christi Matth. 11 et Ioann. 3, item s.
Pauli 1. Tim. 2, denique s. Petri Actorum 10 ad pauculos
duntaxat pertinere ac permissionis vocabulum in explicandis
aliquot scripturae locis minime esse recipiendum. Et certum
est, his non paucos veritatis studiosos homines offendi.
Quod cum ex aliis iam dudum intellexeris, non est, quod rem
tibi alioqui notam pluribus exponam.
Soceri fratris tui filius admodum est petulans et ingenii
praefracti, id quod pater ex hospitis eius literis
intelliget. Nunquam in aedes meas venit, quas tamen illi
patefeceram. Satius esse puto, ut revocetur et in disciplina
retineatur severiore. Serius haec scribo; hactenus enim
emendationem speravimus. Nihil tamen peccatum est ab ipso
nisi petulantia et indiligentia.
Dux Wirtembergensis Christoph[orus] et
Argentoratenses theologos suos in concilium mittere
statuerunt; concilium enim omnia illis pollicetur et
sessionem habendam 25. ianuarii distulit in 12. martii.
Miseri sunt, qui istis credunt quadruplatoribus; ut enim
incolumi vita redeant,  causae bonae non parum incommodi
intulerint. Sed et nullo fructu cum professis Christi
hostibus congredientur. Dominus adsit suae ecclesiae, quae
undique malis impetita graviter laborat. Dominus servet te
cum tuis omnibus, quos salvere iubeo. Tiguri  20. februarii
1552.
Bullingerus tuus.
Clarissimo viro d. Ioanni Calvino Genevensis ecclesiae fido
pastori domino et fratri colendissimo suo.
                                              Jenff.
