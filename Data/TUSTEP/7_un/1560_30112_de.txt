<nr>[30112]</nr>
<ae>Hans Steiger an Bullinger</ae>
<od>
Bern, 27. Juni 1560.</od>
<vo>Zürich StA, E II 338, 1590. / Orig.(Aut.)
Wolgelertter, frommer unnd wyser, insonders gönstiger, lieber herr, min willig dienst unnd alles guͦtz sye üch zuͦ voran bereitt.
Demnach so dancken ich üch uff daß allerhöchst üwer grossen unnd erlichen schencke, so ir mier by üwerem lieben sun Cristoffel gethan, mitt erbietung, semliche umb üch unnd die üweren nach minem vermögen ze beschulden.
Unnd als ich in üwerem schryben verstanden, wie ir in khuntschafft gägen mier ze khommen begärindt, weliches mich gantz hertzlich befröuwt, bytten üch
gantz früntlich, in semlicher begird ze verharren, embütten mich, üch ouch den üwerenn lieb unnd dienst in allem dem, so müglich, ze bewysen.
Bytten üch ouch uff das allerhöchst, ir wellindt alwägen wie byßhar verhelffen, das das wortt unnd er gottes befürdert, insonders jetz in dyser gefarlichen zytt, domit dieyennigen nitt dem tüffel wider miessindt in rachen gestossen werden, als dann leider ettlich understandt ze thuͦndt.
Gott der almechtig welle semlichs durch sin barmhertzikheit wenden
unnd unns allen gnad, verstandt unnd macht verlichen, semlichs byß ans endt ze fürkhommen.
Nüwer zyttung handt wir nützit anders, dann das vergwyßt wirtt die niderlag küng Philippi vo Tripolim.
Franckrych sol mitt Schotten in fryden handlen unnd fast zuͦ endtzogen.
Dem hertzogen von Saffoy sondt ettliche houptlüt unnd edellütt von Türcken nitt wytt von Villa Franche gefangen sin worden, für dero lidigung er 12 m    bezalt sol han.
Es söllendt ettliche Ort der eydgnoßschafft in Wallis rytten, sy
irs vorhabens ze hindren.
Gott der almechtig schycke es alles zuͦ dem besten.
Der welle üch in gnaden erhaltten.
Datum Bernn  27. iunij 1560.
                     Ü[ch] lieb unnd dienst ze bewysen  Hanns Steiger.
Dem wolgelertten, frommen, ersammen und wysen herren herr Heinrich Bullinger, vorständer deß wort gottes der kilchen zuͦ Züchrich, minem gönstigen herren, zuͦ handen.
^$Zürich.
Darunter v.
Bull.s Hd,:  "Seckelmeister Steyger zuͦ Bernn."
