<nr>[26085]</nr>
<ae>Pier Paolo Vergerio an Bullinger</ae>
<od>Tübingen, 27. April 1556</od>
<vo>Autograph: Zürich StA, E II 356, 682ff.(Siegel...)</vo>
<dr>Ep. Calv. 2440 (XVI, 121). Exc.<dr>
<re> </re>
<tx>Salve, frater. Accepi tuas literas una cum libris, quos
multo ante miseras. Curabo, ut princeps suum habeat, ac forte
egomet dabo, sancte promitto. Ago gratias pro illis, quos tu ad
me. Mitto Actiones secretarii et Catalogum haereticorum, in quo
non est ut in alio tuum nomen praetermissum et meritissimo;
videbis brevi meas in illum annotationes. Cantauriensis
suplicium dedit mihi occasionem alterius libri; dignus certe
fuit, de quo scribamus. Meus Palatinus elector invitavit
Martyrem, ut Haeidelbergae profiteatur. Meus nepos Ludovicus
vivit. Schola hic incipit? fervere. Si audires, quae ego audio
de tribus illis, qui Westalum impetivere; omnino recruduit
certamen, incensi animi. Non probo, quae noster ill trinitarius
agit, praesertim in eo, quod tam lubricus sit nec sinat se
comprehendi; nam modo, modo illud. Prudenter mones mihi
cavendum; cavebo, quando iam morbum agnovi mihi antea
incognitum; iterum dico me omnino non probare, imo abhorrere
toto pectore ac velim sis aliquando meus testis (si opus fuerit)
me favisse quandiu ignoravi talem esse, destitisse favere, ubi
hominem melius novi. De altero illo populari ac compatriota
eiusdem excrucior talia dogmata obrusa esse regno Poloniae, quod
erat purissimo lacte saltem his initiis alendum. Proh, tantamne
cuiquam esse innatam arrogantiam, ut spretis ecclesiarum
bonorum? iuditiis talia venena voluerit evulgare. Scio non
Tiguri eum degere, scio non apud vos excusum librum, vos etiam
damnasse. Sed mihi videbatur aliquid amplius debere agere
vestram ecclesiam, nempe monere vicinam ac confederatam, ne
patiatur porro pestes tales ex ea spargi. Sed agite, ut lubet,
et sive hac sive alia via providete, ne quis inficiatur; dico,
ut Brentius solet, profecto malus est liber.
^$Est constitutus dies comitiis, nimirum kalendae iunii; aderit
rex, aderunt principes. Quicquid rumor spargat, ego ab
antichristo bellum minime metuo neque a Cesare, multo minus a
Gallo. Scio illos non a[g]gre[s]suros hanc provintiam de
tentanda bello Germania. Principes etiam inter se in pace vivent
(quantum quidem licet hactenus videre). Reliquum esset, ut
diligentes essemus ac concordes, et tunc everteremus funditus
tyrannidem antichristi brevi. Vellem diutius colloqui tecum
scribendo; sed non est nunc ocium, et Eduardus Anglus iam est
disces[s]urus. Vale et salve. Saluta mihi omnem familiam
fratresque omnes, ac iuvate me vestris precibus.
<odtx>Tubingae 27. aprilis 1556.</odtx>
^$Vergerius.
^$Frater, quantum possum maxime, comendo tibi fascem ad legatum
regis, hoc est, ut cures dandum hospiti Ciconiae, sed cum
ingenti commendatione, oro atque obsecro.
<lz>[Adresse ...]: (Adr. v. Hand:) Clarissimo viro domino
Henrico Bullingero, Tigurinae ecclesiae antistiti, fratri
honorando. Tiguri.</lz>
