<nr>[19071]</nr>
<ae>Ambrosius Blarer an Bullinger</ae>
<od>[...], 27. März 1549</od>
<vo>Autograph: Zürich StA, E II 357a, 789</vo>
<dr> </dr>
<re> </re>
<tx>
Vergangner wochen hat man gen Costentz etlich des usgetrettnen mitt aim glait
beschriben, namlich den Ludwig Heurusen, den zunfftmaister Sebastian Bären, den
Huͦbentobler, all drey des teglichen rats gewesen, und haben die commissarij
mitt yedem in sonderhait gehandelt und gefragt, ob sy des koͤnigs gnad
begerind ze haben. Und alls sy geantwurt: ja, habend sy dem Heurusen uffgelegt
ze geben 2000 fl., dem Bären 400 fl. zuͦ ainer strauff, und das sy dem
koͤnig rebell und ungehorsam gewesen, und wann sy das thuͤen, allsdann
sollen sy wie ander ussgesönt sein, zuͦ dem iren in die statt ziechen und den
aid thain wie ander, wellind sy dinnen sein, oder seye inen das nitt gelegen,
mögind sy ziechen mitt dem iren, wahin sy wellind. Daruff haben sy sollen in
drey tagen antwurt geben. Ouch ist domals beschriben Hainrich Hack von
Frouwenfeld, der ouch burger zuͦ Costentz, ettlich jar des stattschreibers
substitut, darnach, alls er ain rych weyb genommen, miner herren fabricpfleger
gewesen ist; fuͤr den habend die 13 Ort geschriben. Den habend sy gefragt, ob
er daby blyben welle; hat er geantwurt: ja, habend sy die antwurt uffgeschoben;
nitt waiß ich, was von seinen wegen geschriben worden.
Er ist aber gar ain frommer, handtlicher gesell in der religion. Mitt dem
Hubentobler habend sy ouch gehandelt, aber kain gellt uffgelegt; dann er hat
nichts zuͦ Costentz, ist ouch ain Aidgnosß, hat das naisman (?) by Sant
Gallen etc.
^$Si habend ouch ainen usstrettnen beschriben; der ist ain conventherr gewesen
zuͦ Petershusen im kloster, aber vor langem heruß kommen und verlybdinget,
darnach ouch burger worden; hat ettliche kindle und aber yetzund in disem doppel
ist er ouch ustretten und in das Turgöw kommen, und yetzund hat inn min schwager
Gorius von Ulm zuͦ Wellenberg gefuͤrderet, das er pfarrer zuͦ Dondorff,
nitt weyt von Wellenberg worden ist; hat gar ain guͦte pfarr und ain fein
wesen, das ich nitt mer gluck im zytlichen von gott begeren wellt, dan so ich
dermassen ain klainfuͤgs kirchle zuͦ versechen hett mitt ainem ordelichen
bruͦff, muͤsste mich fuͤr alle furstenthumb fröwen, wann es schon ain
klainfuͤger inkomen hett. Nun wie diser guͦt man ouch vor den commissarien
erschinen ist, habend sy nichts mehr gesagt noch mitt im handlen wellen dann
allso: "Lieber herr, es ist ewer halb geirrt worden; darum ziechend hin in dem
glait, in dem ir komen seind" etc. Si habend sonst ouch gar kainen prediger
beschriben, die doch all burger gewesen ausgnommen ich und noch ainer; es ist
ouch weder min bruͦder noch min vetter C[onrat] Zwick noch der zunfftmaister
Labhart noch der stattschriben beschriben worden; nitt waist man, was es uff im
tragt, ob man die vyllicht alls die fuͤrnemmen nitt begnaden oder vyllicht
hernach mitt inen handlen wirt etc.
^$Es ist ouch nachgeben, das der ustrettnen guͤter buwen werden sollind in iren
kosten, und im fal, das man inen die guͤter enziechen wurde, soll und will man
inen den costen widerum, so auff das buwen gangen, abthain.
^$Es sind nitt mehr dann 40 frombd knecht noch in der statt; die erhellt der
koͤnig. Die comissarij sollend in gar kurtzem verrucken. Sy trostend die
burgerschafft gar wol der Spanier halber, das nichts daran seye, das ettlche
fendli dahin sollind gelegt werden, allso das man inen allerding glouben gibt.
Gott well, es seye war.
^$Datum in yl. 27. Martij. Ignosce per Christum.
SScripsi ad te 20. huius nec dubito, quin acceperis.
^$Wellt bygelegten brieff, wa er euch alls zytlich zuͦkompt, etwarn uffgeben,
der yetz und uff den tag gen Soloturn zeucht, das er den botten von Basel
uberantwurt werde, damitt er frouw Eva zuͦ Basel zuͦkome. Verzicht mir, das
ich euch allso bemuͤh etc. Ist es aber versumpt, so schickend in sonst by
erster vergebner bottschafft hinab; was ir fuͤr trinckgelt usgebt, schribt
zuͦsamen; wills euch allweg zuͦ grossem danck bezalen etc.
</tx>
<un></un>
<lz>[Adresse:] An meister Heinrich Bullinger zuͦ Zuͤrich.</lz>
