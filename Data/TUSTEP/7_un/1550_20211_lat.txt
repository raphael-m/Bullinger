<nr>[20211]</nr>
<ae>Wigand Happel an Bullinger</ae>
<od>Marburg, 9. September 1550.</od>
<vo>Zürich StA, E II 356, 946. / Orig.(Aut.)</vo>
Haud opus fuit diligenti commendatione Philippi, vir omnium
humanissime, eo quod
unico verbulo tuo plus adhibeo fidei quam multis multorum
rhetorum; adeo mihi
tua est explorata et certo comperta fides et candor,
gravitas et constantia, et
ipse Philippus suis moribus et ingenio talem hactenus se
comprobavit ac
ostendit, qualem esse tuis suavissimis asseruisti literis.
Quod autem a me tua
petit humanitas, ut ipsi re et opera adesse velim, id
promptissimo sum ego
facturus animo et feci usque adhuc, quantum opus fuit, uti
ipsemet, ni fallor,
fatebitur ingenue. Faxit dominus, ut tuis filiis ac domini
Bibliandri aliquando
detur talis occasio mihi gratificandi; quod si fiat, ut
spero, polliceor vobis
me facturum, quae fidi et constantis erunt amici vestri.
Ad famam
adversariorum apud vos sparsam de nostr(is?), ut scribis,
quid respondeam,
incertus sum, sive proditi sunt a suis, sive decepti ab
hostibus ita delusi spe
per cunctationem fatigandi et pellendi hostis vana, sive
alter alteri parere
noluit, quando fuit opportunum et necesse, et id genus alia
praetendant alii.
Ego persuasum habeo neutrum vacare culpa et praestitisse,
quod facturi esse
putabantur; quocirca excęcavit ipsos dominus, ut in manus
hostium inciderint.
Vulgo dicitur: Wo kein rhat ist, da ist auch kein hilff, et
vere iactatur;
nostri enim, si sequi voluissent sana et honesta magnorum
virorum et bonorum
potius quam suorum adulatorum, et a quibus proditi sunt,
consilia, nunquam eo
devenissent calamitatis. Dommodo nobis salva religio et
verbi dei ministerium
maneat, haud usque adeo retulerit nos nostrae insolentiae
etc. poenas dedisse.
Bene vale. Datae Marpurgi  9. septembris anno 50.
Tuae celsitudini addictissimus Wigandus Happelius.
Clarissimo et doctissimo viro domino Huldricho Bullingero,
ecclesiae Tygurinae
antistiti dignissimo, domino suo reverendo.
