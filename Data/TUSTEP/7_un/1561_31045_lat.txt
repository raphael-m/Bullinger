<nr>[31045]</nr>
<ae>Martin Peyer an Bullinger</ae>
<od>
Schaffhausen, 8. März 1561.</od>
<vo>Zürich StA, E II 377, 2358/59. / Orig.(Aut.)
S.Fasciculum literarum, quem mihi commiseras, ut ad dominum Redonensem mitterem, adhuc apud me retinui nec mittam, donec nihil amplius periculi vobis inde imminere existimavero, quemadmodum in proximis tuis ad me literis petiisti.
Accepimus ex aula ducis Christophori, quid electores et principes in proximo Numbergico conventu legato pontificis, qui concilii ergo eo erat profectus, responderint; ea nostrates communicarunt vestris, a quibus tu facile legenda impetrabis; nec enim mihi ad illa denuo
rescribenda superfuit tempus.
Vix credis, quantum voluptatis inde perceperim, quod principes illos intellexerim tam aperte iisdem uti argumentis contra papistica illa concilia, quibus tu usus es in tuo de conciliis libello, adeo ut maxime sperandum, quod non parum fructus inde multi sint percepturi, cum consensus animorum ut in aliis rebus, maxime tamen in religionis negotio altas agat radices ac propagetur.
Domino Rodolpho, amico veteri, meis verbis salutem dicito.
Iterum vale.
Schaphusiae  8. martii anno 1561.
                                            Tuus ex animo Martinus Peyer.
Clarissimo viro domino Henrico Bullingero, sacrarum literarum in ecclesia Tigurinorum doctori, domino et amico suo plurimum colendo.
