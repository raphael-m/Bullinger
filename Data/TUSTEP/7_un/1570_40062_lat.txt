<nr>[40062]</nr>
<ae>Johannes Haller an Bullinger.</ae>
<od>Bern, 16. Juli 1570.</od>
<vo>Zürich StA, E II 370a, 426. / Orig. (Aut.)</vo>
S.  Accepi tuas per huncce nuncium missas, alteras, quas
scribis per Küngßfeldam missas, nondum, quod sciam, vidi;
aderit tamen hisce diebus hic oeconomus ille noster, qui eas
procul dubio secum feret. Ego aliquot iam septimanis nullum
habere potui, qui ad vos proficisceretur; alioqui citius
aliquid saltem scripsissem. Quae nunc habeo, plaeraque ad
Gvaltherum nostrum scribo, qui ea tecum habebit communia.
Fuit interea nobiscum quoque Gniphaeus ille, qui publicam
actionem nobiscum instituere voluisset de Brentiana illa
ubiquitate; sed locum ei dedimus nullum. Interea privatim
egimus cum illo et persuasimus etiam ei, ut Genevam
proficisceretur, et sic discessit a nobis, ut, quamvis illum
hominem motae mentis esse iudicemus, nostrum tamen factum
esse aut non procul eum a nobis abesse existimemus.
Genevę
autem illum plenius confirmandum fore speramus. Conquestus
est valde, quod non diutius Tiguri manserit, et hinc quoque
se citius abripuisset, nisi illum demulciendo familiariter
retinuissemus.   Porro pro tuis maximas tibi ago gratias et
praesertim pro historia illa Heidelbergensi; eam tibi his
inclusam remitto. Hic catenae nobis aureae publicam pacem,
quam ligare debuerant, dissolvere, ut ex iis, quae ad
G[ualtherum] scripsi, cognosces. Steigerus, Manuel,
Bernhardus Erlachius et plures alii sunt integri; sed alii
omnes leges perrumpere iampridem sategerunt et nunc
occasionem se nactos existimantes spe sua frustrati omnem in
nos bilem egerunt. Plura dicere possem, quam scribere
audeam. Sic sunt rerum vices. Ego vereor, ne foedus illud
Sabaudicum gradus sit futurus conscendendi nobis ad Gallicum
etiam. Quod dominus a nobis avertat! De reliquis alias, cum
minus fuero occupatus.
Salutant te nostri omnes diligenter; ego tuis quoque omnibus
salutem precor.
Bernę  16. iulii 1570.
Tuus Iohannes Hallerus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
