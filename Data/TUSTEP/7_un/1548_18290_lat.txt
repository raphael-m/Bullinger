<nr>[18290]</nr>
<ae>Johannes Haller an Bullinger</ae>
<od>Bern, 10. November 1548</od>
<vo>Autograph: Zürich StA, E II 359, 2029</vo>
<dr> </dr>
<re> </re>
<tx>
Gnad und frid von gott, sonders geliepter herr gfatter, üwer schriben bi dem
louffer von Bern ist mir worden, danck üch abermals billich üwers christenlichen
yfers, flißes und arbeit. Minen gn[ädigen] herren gfallt wol, das der tag
beschriben, hoffendt, es sölle zuͦ einhellikeit und guͦtem dienen, allein,
das man sich zuͦ allen theilen dermaß fründtlich und bruͤderlich erzeig,
das nitt etwan nüwer unwill entstande. So hoff ich zuͦ gott, der allt groll
söl sich lichtlich setzen. Min herren, so vil ich iren vernimmen, sind all der
meinung, das si achtend nutzlich sin, das auch wir von allen orten botten
schickend in die länder für die landtsgmeinden, inen alle ding luter zuͦ
entscheiden undt mitt allem ernst, fründtlikeit und bscheidenheit
fürzuͦtragen; befelhend mir deßhalb, gegen üch und anderen minen herren von
Zürich, so vil müglich, zuͦ handlen, das ouch selichs bi üch mög erhept
werden. Das mögend und wellind ir minen gn[ädigen] herren den bürgermeisteren
und anderen guͦtwilligen anzeigen nach üwerem beduncken. Deß artickels halb
vom concilio habend si auch uns ein bedencken zuͦ stellen befolhen; wellt
deßhalb gern, ir hettend uns üweren rathschlag mitteilt, damitt wir uns in
allweg glichförmig hieltind.
^$Interim vero dominus tantum benedixit nostris conatibus, ut una hac septimana
multa, quae non sperassem impetraverim et obtinuerim tam apud fratres quam apud
senatum: 1) ut consenserint in celebrationem synodi universalis, Germanicae et
Gallicae. Itaque in mandatis dederunt, ut tantum de forma et modo celebrationis
meditemur et, ubi de hac aliquid constituerimus, ad senatum referamus. Si quid
hic habueris consilii, suppeditabis mihi, oro; formam alioqui synodus Tigurinae
impressam mecum habeo, ad quam, quantum fieri potest, accommodabimus etiam
nostraam. 2. Impetravi, ut per hunc praesentem publicum cursorem vocetur. D.
Ambrosius Blaurerus ad nostrae ecclesiae ministerium. Delectus est a senatu
minore, confirmabitur vero a diacosiis, ubi viderint et audiverint eum.
Sollicitaveram ego prius ipsius animum; sic vero mihi respondit, ut videatur
nunc non recusaturus esse nominationem legittimam sanctamque et sine dubio
ecclesiae nostrae saluberrimam et utilissimam. 3. Sed et hoc impetravi, ut
vocetur quoque D. Xystus Betuleius ad functionem scholasticam, sic tamen, ut
nondum ad illum mittatur publicus tabellarius; sed mihi commissum est a senatu,
ut scribam illi et plene suum expiscer animum. Quodsi ad vocationem consentiat,
tum publica ipsos eum vocare velle authoritate. Literas ego misi Sangallum ad
Vadianum; spero enim illum eas Xysto commode transmittere posse. Et profecto hae
res impetratae tantum exhilarant meum animum, ut videar mihi quasi vivere iam et
prospicere quasi benignam domini erga hanc exxlesiam affectionem; modo non
inimicus Satan perturbet conatus hos. Sed det dominus, ut foelicem horum laborum
videamus proventum. Musculi causa una cum Blaureri agitata et proposita fuit;
sed nescio quo fato bonus ille et eximius vir in tantam incurrerit opinionem
apud nostros, ut denuo recusarint nec voluerint ullam illius hoc tempore fieri
mentionem; nec tam sua obstant commentaria in Mathaeum quam profectio illa ad
Lutherum, in qua et illum fuisse una cum Gervasio cognoverunt; verentur ergo
semper, ne, si se nobis coniungeret, calumniari posset ab adversa parte et
traduci quasi suae religionis desertor, vel si aliis vel aliquantulum consentire
videretur, ne denuo oriatur contentionis incendium et fiant posteriora peiora
primis.
Atque hinc etiam facilius vocarunt Blaurerum, quia minor est de ipso suspitio.
Interim tamen a non paucis mihi denuo et primariis viris spes facta est ipsum
denuo vocari posse, ubi advenerit Blaurerus et mihi in suadenda eius vocatione
auxilio fuerit.
Si quid tamen adhuc interim, doncec Tigurum venerim, effecero, tum praesens
vobis exponam. Ego certe, quod Deum testor, tam sum sollicitus de bono hoc viro
et de me optime merito quam de mea vita, et certe de meis illum alam
facultatibus, si suae defecerint, quandiu suffecerint illae. Tamen in
praesentiarum hic nihil efficere potui, quod mihi non tantum summopere dolet,
sed et pudet me quasi scribere illi, cum nonnisi adversa scribere possim, ille
vero sollicite, quid de me accipiat boni, expectet. Quid agam, quid moliar
denuo? Nullorum profecto me poenitebit sumptuum, nullis parcam laboribus, si
modo pro illo quid possim. Tentabo et hoc, si ita tibi videbitur, ut
Hochholtzerus vocetur huc ad diaconatum, ipse vero succedat illi, vel si adhuc
consulas, ut ad Hebraicam promoveatur lectionem Lausanae; nam etiam ea ipsa de
re locutus est mecum Viretus, qui hisce quoque diebus hic fuit, vel expectet,
donec veniat huc et meos conatus simul adiuvet Blaurerus aut nunc mecum Bernam
redeat tuis et aliorum stipatus commendationibus. Aut cum legatis, qui proxime
venient, loquaris tu cum consulibus una, ut illi agant ipsius hic causam.
Profecto, quicquid optimum videbitur, hoc ego strenue agam; nam amo illum non
parce neque mediocriter. Tu interim quoque amplius super ea re deliberabis. Haec
tibi nunc, quod denuo ipsius vocationem obtinere non potui, significare volui.
De Bucero fertur hic, quod Basilaeam concesserit; Brentium quidem iampridem
illic fuisse cognovimus. Utinam discant illi homines tandem rectius sentire.
^$De propositionibus Calvini nesciebam quod non velles rescire reliquos fratres.
Dissimulavi egregie apud Viretum, qui iam ex Calvino habuerat omnia, ut bene
sentiebam. Retinebo talia apud me posthac. Praeterea, ut proxime scripsi, cum
Curione conveneram, me illum, si quae vacaret conditio, vocare velle; vacat erga
nunc quaedam, et vellem illum adesse; intruderem eum sine dubio, licet multi de
me fratres maligne prędicent me solis Svevis vocandis et iuvandis huc esse
vocatum et illis solis prodesse. Sed ego has non curo calumnias, dummodo bona et
laeta coram deo meo frui possum conscientia; illius unicam quaero gloriam et
salutem ecclesia, ut illi pios et doctos habeant pastores, sive Svevi sint illi
sive Helvetii. Tu ergo, sicubi cognoveris esse Curionem, admone illum meo
nomine, ut veniat, aut D. Bibliandro suggeras, ut is eum vocet; nam
Episcopicellae esse reor. Mitto simul hic quoque literas per hunc nuncium ad
eum. Quas, si non offenderit eum, Blaurero relinquat, ut ad ipsum mittat. Si
autem hae fortassis, ut saepe fit, delitescerent apud alium, interim vos
indicabitis illi, quandoquidem illum quam citissime venire vellem.
^$Vocabularius apud ter miserum Apiarium adhuc agit; nescio, quando ipsum
absolvat; iam desunt illi chartae, ut pergere non possit. Vix crediderim ante
calendas Ianuarias absolvendum librum; eriperem ei profecto, nisi aliquot iam
impressisset quaterniones.
^$Quod meam attinet vocationem, scis lapsum esse nunc terminum dimidii anni. Ego
privatim cum quibusdam senatoribus hac de re locutus sum, maxime cum consule
Nägelino. Illi videntur me omnino retinere velle; ego omne arbitrium Tigurinis
concedere me testor, me, quicquid illi iusserint, facturum. Neuque tamen illis
indicavi, quid prius iam decreverit senatus Tigurinus, quod scilicet, si me post
lapsum dimidium annum denuo petant, adhuc alteram mediam anni partem concedere
velint, tum vero me ad meam redire debere ecclesiam. Hoc inquam illis non
aperui. Proinde, ubi iam denuo me a dominis Tigurinis petierint, tu admonebis,
quaeso, consules sui promissi; nam mihi obsignatas dederunt sententiae suae
etiam de alterius dimidii anni concessione literas. Non quidem scribent literis,
sed legatis prosimis commendabunt atque committent, ut mihi narravit consul. Tum
quoque ego fortassis cum illis (sic enim consul suasit) veniam.
Veniet interim fortassis ad te Andreas Rappenstein, communis amicus et frater
noster. Ille sine dubio multa tecum de mea aget mansione; tu vero illo
praeiudicium senatus Tigurini manifestare noli; nam propter me hoc factum est
praeiuditium, ut ego solus scirem adeoque rerum mearum certior essem. Sufficiet
Bernatibus, si iam demum a senatu Tigurino intellexerint me concedi ad alteram
etiam anni partem. Praeterea quod nunc scribam, aliud nihil habeo. Blaureri
literas, et quae misisti proxime, ego mecum afferam. Interim bene vale. Salutant
te fratres et symmistae mei omnes, tum quoque uxor et liberi te tuamque tuosque
omnes salutant. Salvere etiam iubeo D. Pellicanum, Theodorum, Gvaltherum,
Hopperum et inprimis charissimum nostrum Musculum cum omni sua familia, cui non
scribo, quia boni quid scribam nihil habeo; tu illi communica, quaecunque tibi
videbuntur.
<odtx>Bernae 10. Novembris 1548.</odtx>
<un>Tui semper studiosissimus Ioannes Hallerus.
</un>
<lz>[Adresse:] Fidelissimo domini nostri Iesu Christi servo D. Heinrycho
Bullingero, suo charissimo domino et compatri. An M. Heinrych Bullinger zuͦ
Zürich.</lz>
