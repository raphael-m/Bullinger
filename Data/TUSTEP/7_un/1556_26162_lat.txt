<nr>[26162]</nr>
<ae>Dietrich Beck an Bullinger</ae>
<od>Ruremond, 28. August 1556</od>
<vo>Autograph: Zürich StA, E II 338, 1532.(Siegel...)</vo>
<dr> <dr>
<re> </re>
<tx>S. D. P. Recepi superiore anno tuum responsum, mi
Bullingere, de quo gratiam habeo. Quamquam autem tu ipse
videbaris dubitare, quidnam mihi consuleres, tamen ex tuis
literis utcunque intellexi mihi non esse consultum, ut me ad vos
conferrem. Hęreo adhuc eodem loco ac domicilio proponens tamen,
ubi commodum fuerit ac, ni mors praevenerit, mutare solum, ne
liberos apud abominationes papisticas relinquam. Inciderunt
nuper in manus meas tuę Decades sermonum, quarum quintę 4
sermones de sacramentis legi investigandę tuę sententię
gratia, cur, cum sacramentorum eadem sit ratio, christiani nisi
semel baptizentur, sepius autem sacramentum corporis Christi
percipiant. Cum autem expresse ea de re tuam sententiam non
invenirem, deum invocavi pro vera eius rei scientia. Post
invocationem cępi sentire voluntatem Christi caussam esse
illius differentię, ita ut, si Christus voluisset effectu
utriusque sacramenti non mutato homines baptizari sepius, coenam
autem dominicam nisi semel in vita accedere, etiam illi eius
voluntati obtemperandum fuisset, quemadmodum, ni fallor olim in
lege sacrificiorum eadem erat ratio, cum tamen omnia non ęque
sepe offerrentur. Si in hac re errare incipio, tum optarem
certior fieri, quenam tua de hac re sit sententia. Illi 4
sermones mihi ita placent, quod plane proposuerim curare eorum
500 exemplaria meis sumptibus ac futuro anno volente de ex
Amstelredamis, celeberrimo oppido Hollandię iuxta mare sito,
concionatoribus orientalium oppidorum non procul a mari sitorum
dono mittere, si forsan hoc modo veritas nonnihil promoveri
possit. Rogo interim tuam humanitatem et pietatem, ut prius
excutias mihique transscribas, sicubi in illis sermonibus
incuria impressoris erratum sit, ne errata in correcta
relinquam. Quę errata ego obiter observasse videor, hęc sunt:
In exemplari anno 1532 Tiguri edito folio 322 pagina 2 versus 5
legerem "putant", folio 334 pag. 1. vers. 19. legerem "non sunt
admodum dissimiles"; folio 338 pag. 1 vers. 44 vide, an sit
perfecta oratio "Indubitatum est et illud apostolos non alio
ariete incusso adversariorum de sacramentibus sacrificantibus
debilitasse validius atque adeo" etc.; folio 341, pag. 1 vers.
44. vide, ne pro vocula "signis" sit legendum "ceremoniis vel
elementis illis coniunctis cum ceremoniis seu quid simile; folio
eodem pa. 2. vers. 42 dubito, cuius casus sit vocula gratię;
folio 342 pa. 1. vers. 45 legerem: simpliciter, ascensuros, non
autem et ascensurus; folio 344. pa. 1 ver. 8. vide, an sit
perfecta oratio: Ad hunc modum etc. folio 358 pa. 2. vers. 19.
vide, an non abundet vocula in; folio 360pa. 2. vers. 13 vide,
num pro postera sit legendum postea, nam ante posteram noctem
Christus iamdudum effundere sanguinem; folio eodem pa. 2 vers.
45 legerem "pleraque"; folio 361 pa. 1 vers. 45 legerem
"additamentis"; folio 369 pa. 2. vers. 3. legerem: "Item si
vocula est"; folio 375 pa. 2. vers. 14. vide num abundet vocula
indicat; folio 376 pa. 1. vers. 23. vide an periodus sit
perfecta: Preterea cum re ipsa experimur etc.; ego legerem:
preterea experimur. Tuum iam est iudicare, mi Bullingere, an
errata recte notarim necne. Tu Paulum imitatus in describendis
sacramentis uteris verbis obsignandi et sigilli; sentio itaque
obsignare tibi eo loco idem esse, quod fidei nostrę in Christum
confirmandę gratia, facere nobis in cogitationem [ve]nire ea,
quae in evangelica doctrina de gratuita nostra iustitia tradita
sunt, esse certa idque hoc ordine primo, dum institutas illas
ceremonias videmus celebrari earumve alioqui meminerimus,
cogitationes quasdam tamquam questiones nobis incidere, cur
Christus ceremonias instituerit illisque cogitationibus fere
eodem momento ope spiritus sancti alias succedere cogitationes
tamquam responsum eas ceremonias a Christo institutas esse, ut
sint memoralia, quod ea, que in evangelica doctrina tradita sunt
ac per illas ceremonias representantur sint certissima atque
adeoque tam certa quam ille ceremonię a Christo institutę
sint. Nisi enim mens nostra tales cogitationes concipiat,
sacramenta in nobis nullum habere effectum, quemadmodum nec
verbum predicatum de remissione peccatorum ullum in nobis habet
effectum nisi ope spiritus sancti. Id quod eo verbo
significatur: in animo volvamus atque credamus; nam hoc plane
mihi persuasum habeo sacramenta reputari inter signa data
nullamque caussam esse signi dandi (ut Augustini verbis utar)
nisi ad deprimendum in alterius animum id, quod in animo gerit
is, qui signum dat. Quam sententiam si idem Augustinus fixe in
memoria servasset de infantulorum non baptizatorum salute non
ita anxie dubitasset, quasi baptismum aliam quandam vim
iustificandi in se haberet. Si illa vestra sententia est de
vocabulo obsignandi, vobiscum in hac re me sentire sentio, sin
minus, clariorem eius rei explicationem optarem. Porro si quis
anabaptistarum forsan hic ex me quereret: "Quid igitur, si illa
sententia rata sit, de baptismo infantium sentiendum sit, cum
illorum mens talium cogitationum, ut rationi humane apparet,
capax non sit," responderem deum pro suo ineffabili amore suis
fidelibus adultis significasse non solum ipsos, verum etiam
ipsorum semen se in gratiam recipere, qua nunquam nisi suo
ipsorum vitio et culpa (ut tuis verbis utar) per inobedientiam
excluderentur. Iam autem cum deus olim res quasdam regni celorum
expertes dignas estimaverit, in quibus observarentur signa bonę
voluntatis suę erga genus humanum, multo magis illorum
corpuscula digna estimanda esse, in quibus signum divinę
gratię observetur, qui et ipsi quoque illius gratię consortes
sunt, praesertim cum id non solum verbi dei non refragetur, sed
potius eo confirmetur. Si infantes sacra illa signa ad usum (ut
rationi apparet) transferre non possunt, transferant saltem, ubi
adoleverint et fundamentum fidei iecerint. Sed quid
anabaptistarum mentionem facio, cum ii (ut tu quoque sentis)
suum anabaptismum habent pro signo coniurationis in novum
superstitiorum consortium seu pro signo novę hypocrisios, ne
quid acerbius de illis scribam. Spiritus sanctus omens doceri
cupientes illuminet.
^$Da operam, rogo, si vacat, lubet et potes, ut locum Ioannis 3.
de baptismo in illis sermonibus nonnihil clarius explicatum mihi
transmittas, nec careret, opinor, fructu, si etiam declararetur
locos Ephes. 5 et Tit. 3 sacramentaliter esse intelligendos.
Vellem te in illis sermonibus sepius urgere nusquam reperiri a
Christo dictum: "Quandocunque hoc vel illud feceritis, hec vel
illa verba pronunciaveritis, tum ille panis, iuxta quem hoc
fiet, convertetur in corpus meum vel corpus meum erit, cum in
vel sub eo etc. Sepius enim repetita magis in animum traiicimus
in memoriaque servamus. Si tibi molestum fuerit hoc sepius
repetere, tum ego ipse volente deo epistolio sermonibus illis
praefixo illud urgebo, et quidem hoc eo magis urgere libebit,
quod mihi quondam Wittenberge illud ipsum fuit, quo primum
reperirem Lutherum cum aliis nonnullis in ea re errare. Cum enim
orto dissidio de presentia corporis Christi Oecolampadii aut
Zwinglii scripta non haberem, cum summa animi intentione verba
coene domini legi, num ex illis colligi posset corpus Christi in
cena domini realiter esse presens. Que verba quo sepius legi, eo
minus hoc ex illis colligi posse deprehendi, quare, antequam
Wittenberga discederem, veram sententiam verborum quasi per
cribrum vidi. Postea regulam ab Augustino observatam ac sepius
repetitam in Oecolampadii Antisyngrammate citatam inveni, quę
in animum traiecta mihi porro oculos clariores reddidit, nempe
signa rerum sepe ipsarum sortiri nomina. Tu folio 333 Augustinum
imitatus affirmas signa, nisi similitudinem haberent cum iis
rebus, quarum signa sunt, signa non esse. Illi vestrę
sententię an assentiri debeam, dubito; nam (nisi similitudines
aliquando valde procul accersere velimus) in genere multa
reperiuntur signa, que tamen neque in substantia neque in
effectu ullam similitudinem cum iis rebus habent, quarum signa
sunt. Fateor tamen sacramenta magnam et quidem ad commonendum
aptam habere similitudinem cum re significata. Non inutile
videretur, si sermonibus illis insereretur, quibus temporibus
primo consubstantiatio ac deinde transsubstantiatio cum suis
circumstantiis vigere ceperint, annotatis simul historiographis,
ex quibus hoc colligere liceat. Cum de veritate corporis Christi
dubitare non debeamus, sentio utramque naturam in Christo suam
retinuisse proprietatem. Verum huic sententię ego ipse oppono
Christum aliquando suo corpore super aquis ambulantem non
submersum fuisse, cum tamen servata proprietate contra
accidisset; item Christus 40 dies totidemque noctes ieiunasset
etc. Quomodo hoc argumentum diserte solvatur, scire cupi. Si non
libet ad omnia respondere, nolo tibi molestus esse, responde
quantum libet. Si non gravaberis vel ad aliquid respondere, tum
literas tuas cum hac superscriptione mitte: "Diessen brieff sol
der ersamer Bortholomeus  Boichorst dorwerter oder Jasper vo..
Lennep, borgen ze Collen senden Diederichen Beck, borger zu
Ruremund, mynem guden freund." Cum tu non admodum perfecte vel
clare pingas, rogo, alius quispiam tuas ad me literas scribat,
ne in erratis corrigendis forsan ipse a tuo scripto aberrem.
Quod enim proposui, volente deo efficiam, nisi mors me
impediverit, quod quidem facile contingat; nam hic pestis valde
grassatur. Caussam naturalem pestis iudico fuisse crebros terre
motus seu corruptum aerem, qui ex terra erumpendo terram movit
ac nostrum aerem, quem hausimus, infecit. Nam inter vigesimam
primam martii anni 54 et nescio quotam maii huius anni 56. plus
minus quinquagies hic et in vicinis oppidis et pagis sensimus
terre motum. Interea, nempe decima sexta iulii anni 54, hec
civitas magnam cladem accepit exustis circiter 700 aut 800
elegantibus ędibus, atque vigesima sexta die eiusdem mensis,
videlicet decima post illud incredibile ac horribile incendium
die, magna parte murorum illarum exustarum edium a maximo vento
deiecta,ita ut homines impii etiam faterentur hanc civitatem
divinitus puniri. Attamen penitentiam non video, quare me
commode solum mutasse vellem. Deus me ab omni malo liberet in
suaque veritate servet, quod ut fiat, deum pro me precare; ego
vicissim pro te deum precabor ac precatus sum. Tuas literas ad
me certius non mittas quam in quadragesima per mercatores ad
mercatum Franckfordiensem proficiscentes.
^$Bene vale.
^$Datum Ruremundę in ducatu Gelrie vigesima octava augusti anno
1556.
^$Theodricus Beccius Laurentius, tibi ex animo deditus amicus.
<lz>[Adresse ...]: Eruditissimo ac piissimo viro domino
Heinrycho Bullingero, suo amico charissimo.</lz>
