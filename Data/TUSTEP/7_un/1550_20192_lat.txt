<nr>[20192]</nr>
<ae>Wolfgang Musculus an Bullinger</ae>
<od>Bern, 22. August 1550.</od>
<vo>Zürich StA, E II 360, 145. / Orig.(Aut.)</vo>
S.  compater charissime, allata est mihi per Mangoldum, olim
Constantiensem,
nunc vestrum concivem, quarta sermonum tuorum Decas, pro qua
tibi gratias habeo
etsi non condignas, tamen, ut possum, maximas; optarim huic
operi tuo iudicis
accessisse diligentiam et commoditatem; esset enim ea in re
parata quędam
facilitas singula persequendi et consulendi, illis
praesertim, qui nonnulla
cupide quaerunt pro temporum horum ratione lectiones suas
instituentes.
Psalterium meum adhuc ingemiscit sub praelo nec ante
martinianas nundinas
absolvetur; partem illius misit Hervagius; vellem pleraque
correctius impressa; sed ferendum est.
Domi meę geruntur omnia tranquilla satis, domino sit
gloria, nec dubito, quin
et tui optime valeant. Orandus est dominus, ut conservet nos
in hac pace detque
plebi sę, ut, quod apud exteros propter verbum suum
audit, pietate vitę
confirmet; vocamur evangelici, cum plerique parum evangelio
correspondeant, ut
timendum sit brevi adfore horam tentationis et ignem
probationis. Vota mea
quotidiana sunt: parce, domine, parce populo tuo, ne
glorientur de nobis
inimici nostri et dicant: Euge, euge. Viderunt oculi nostri.
Visuntur, ut
audio, horribilia portenta in Saxonia, de quibus si quid
certi cognoveris, oro,
communices. Non licet plura; est enim mihi post horam
legendum. Optime vale,
domine compater et frater in domino charissime. Salutem tuis
omnibus meo et
meorum nomine, item dominis ac fratribus omnibus. Scripsi ad
te 18. huius nec
dubito, quin acceperis. Bernę  22. augusti 1550.
W[olfgangus] Musc[ulus], compater tuus in domino.
Praestantissimo theologo m. Heinrycho Bullingero, Tigurinae
ecclesię pastori
vigilantissimo, d. ac compatri in Christo charissimo.
