<nr>[38089]</nr>
<ae>Tobias Egli an Bullinger.</ae>
<od>Chur, 2. August 1568.</od>
<vo>Zürich StA,   A 248.2.</vo>
Gr. III, S. 106ff.
S.  Si amicorum instar temere licet suspicari, vir
amplissime colendissimeque d. pater, video nos intestinis
insidiis quotidie peti ac circumveniri; adeo secus omnia,
quam ipsa ratio et omnis aequitas postulat, accidere
videntur. Saepenumero vobis scripsi de legatis nostris
Mediolano reversis, maxime autem de Baptista a Salice,
capitaneo, qui, antequam istud infortunium incidisset,
sicariorum duci, monacho nempe Pluriensi, (ut fama est) non
semel praesto fuit. Quod etsi constantissime ille neget
eiusque rei narratores fures appellet et latrones, se ipsum
tamen hoc suo in munere manifeste prodidit; munus voco ipsum
legationis officiium, quod nuper multa pro Cellario
redimendo pollicitus sibi satis impudenter imposuit. Cur
autem alium elegissent Rhaeti praeter ipsum, qui aureos
montes pollicitus, quasi in potestate sua Cellarium haberet,
legationem tacite ambivit? Sed audi, quaeso, quanta
strenuitate illud ipsum sit executus. Vix domum se recepit,
cum reversum duo calcaria aurea et torques trecentorum
aureorum sunt insequuta, id est eques auratus a pontifice,
loco nimirum praemii, declaratus est. Ego certe insignia non
vidi; sed id ita esse d. Car[oli] et aliorum virorum fideli
relatione percepi. Si vero honoratio illa (quam illi
diabolus fortunet, a quo profecta est) hoc temporis statu ei
oblata est, certe, quid haec sibi velit, aequi et iniqui
satis intelligunt. Sed origo eius vitii late patet et in
multis est, adeo ut veteris integritatis Rheticae ne
vestigium fere appareat.    -    Horrenda sane haec est
narratio et cantio; sed huic succinit, quod nimirum d.
Campellus tibi quoque scribit: totam Inferiorem Ingaddinam
Austriacum nostrum ad se pertinere aperte iactavisse, cum
nuper legationem circiter 20 equitibus stipatam Zarneciam,
Inferioris Ingaddinae locum, misissent sub praetextu sylvae
cuiusdam magnae inspiciendae. Er spricht grund und boden an
im Underen Ingaddin und spricht, es höre zur grafschaft
Tirol. Summa est: omnem movent lapidem conspiratores isti,
ut Alpibus nostris perruptis transitum in Germaniam et
Galliam sibi ipsis faciant, neque refrigerarunt adhuc
immensae istae pecuniae, quas Hispanus in Rhetos transitus
adipiscendi gratia non ita pridem effudit frustra.    -
Ad diabolicam istam harmoniam hoc quoque proderit (cuius
antea in describenda splendida legatione nostra oblitus
eram), quod, cum transirent per Clavennam, ediderint
mandatum minime mandatum: ne Clavennenses posthac ullum
ministrum susciperent et eligerent nisi omnibus notum, hoc
est papistis quoque tolerabilem nec exulem, utpote
Mainardum, Zanchum, Lentulum, viros doctos. Mallent praefici
plumbeos asinos, qui nihil sentirent nec in rem papisticam
molirentur, sicque paulatim totus istic cultus refrigesceret
atque extingueretur. Secreto hoc mihi d. Car[olus]; quod ubi
plenius cognovero, faciam, ut scias. Certum tamen est id a
magistratu superiore non esse commissum. Aiunt insuper
textorem quendam, oppidanum Clavennensem, hominem probum et
honestum, cum longius paulo progrederetur, circa fores et
terminos quoque deprehensum esse et abductum nec fas esse
cuiquam exspatiari, imo et e fenestra prospicere vix tutum
et<gr>akindunon</gr> esse. Interim nostri principes omnes
stertunt et somnum dormiunt Endimionis. Protrahitur etiam de
industria relatio illa, quae nondum in rostris intonuit.
Quid tandem futurum siet, nescio; praesentem extirpationem
adesse scivero.    -     Revisit nos etiam optimus deus
pestis flagello, quo adulta quaedam puella nuper cum
periisset, hospes et familia reliqua fuga sibi consuluit.
Interim funus nemo curavit. Tandem vespillo aedes ingressus
noctu eam extulit, qui domui clausae nunc inclusus
nosodochium, cuius alumnus erat, repetere non audet. Et nisi
me animus fallit, ancilla quoque mea eo morbo correpta est.
Praecarer deum saepius, ut ipse secundus essem, nisi
liberorum meorum copia, miseria et onerosa paupertas me
superstitem vellent. . . . . . . .  Meyenfeldae quoque non
paucos ipsa lues nunc absumpsit, ut ad me scribit d.
Brunnerus, qui pridem revaluit.    -     Quod autem
negotium, quod misisti, sane magnum et magni pendendum,
attinet, agimus vobis gratias magnas pro laboribus et
intercessionibus vestris vel denique ad officium faciendum
hortationibus. Deceret nostros non pauca conferre, nisi
avaritia impedirentur. Abest d. Carolus; omnia autem cum d.
consule contuli, qui crastinum senatum in consilium
adhibebit. Ille, quid sperari possit, nihil vult asseverare;
operam tamen suam pollicetur omnibus modis. Petiit nuper
nobilis ille a Ramschwag 400 aureos com[m]odato a senatu
nostro; sed quia non sit hoc tempore pecuniosus, repulsam
passus est bonus vir ille. Episcopo quoque nostro 2000
aureos nuper mutuo dederunt. Quod vero ad singulares
personas, nihil ego pollicerer; plaeraeque enim pontificiae
religioni favent, quae nummis et praesentibus auxiliis
pollent. Potius Albano succurrerent, si indigeret. Ego certe
nullis neque laboribus neque etiam tempori parcam, modo
erudiantur omnes atque inflammentur, quos scio bonae causae
propiciores et faustiores esse. Prima autem quoque
occasione, quid fieri possit, ut sciatis, efficiam; nunc
certe aliter fieri non potuit. Quare amplissimus vir ille d.
Tathenus ignoscat et nonnisi bene nobiscum speret. Cras
scribam (si valuero) Davosium, in Vallem Rucantiam atque in
Ingaddinam, ut, si qui essent melioris luti et recti
praesentis necessitatis aestimatores, operam et res suas non
aegre in subsidium non tam eorum quam nostrum conferant.
-      Restat, ne ignoretis: archipresbyterum Barptolomaeum
Saliceum, alterum scilicet episcopum nostrum, cardinei nunc
ordinis consortem esse idque papae veneficio, summi amici et
popularis sui. Beatus autem episcopus noster thermas petiit
Fabarias nuper. Quem cum deduceret etiam capitaneus Remigius
a Schowenstein, incidit in rusticos Ragacios, qui
severissime cum eo expostulantes reliquum relictorum militum
stipendiorum dari et solvi petierunt. Recusanti et nihil se
debere cuiquam glorianti bombardam diripuerunt ab ephippio
addituri etiam verbera, nisi vadimonium pro stipendiorum
reliquo cum solutione promitteret. Diu multumque reluctatus
tandem coactus fuit vadem dare promittere aut capite
diminui. Dici non potest, quam vir ille omnium odia
incurrat. Sed sic dominus hostibus suis solet rependere."
Grüsse, auch von Gantner, der gestern aus dem Bad
zurückgekehrt ist.
Curiae, 1568, 2. augusti.
