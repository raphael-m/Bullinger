<nr>[27137]</nr>
<ae>Bullinger an Johannes Fabricius</ae>
<od>Zürich, 16. Juli 1557</od>
<vo>Autograph: Zürich StA, E II 373, 33.(Siegel...)</vo>
<dr>Gr. II, 15. Exc.<dr>
<re> </re>
<tx>S. D. Diu nihil ad te scripsi, frater in domino colende,
nulla alia caussa, quam quod te dignum haberem nihil, ut ne
nunc quidem habeo. Tamen, ne suspicareris aliud, breves hasce
mitto, quibus nostras coniunxi de caussa matrimonii Wilensis
illius scriptas et ea conditione missas, ut, si ita videretur,
retinerem eas. Quoniam vero nostrum forum in 2. et 3. gradu
coniugium non concedit neque peregrinis coniugiis benedicit,
consultius est visum vestras retinere quam ipsi dare, ut iam
non commemorem peregrinos istos fere aliter rem proponere,
quam revera habeat, ut periculo non careat literis agere cum
talibus.
^$Francfordiae convenerant aliquot principes; ea comitia
dicuntur soluta. Composita dicitur lis Hessi et Nassaviensis.
Urgent principes colloquium Wormatiense compromissum ad 24.
augusti; videtur enim frigere Ferdinandus rex, quod mortuus
feratur Turcarum imperator et filii duo de successione
bellagerere. Philippus ingentem parat in Gallum exercitum
Regina Angliae declaravit bellum contra Gallum proceribus
Anglis nonnullis contradicentibus; sed pergit illa. Recruduit
et bellum Livonicum et Brutenicum. Quid fiat in Italia et
Neapoli, a te expectamus. Valemus hic (dei gratia) omnes.
Salutabis dominum Matthaeum Cognetium, cum quo haec habebis
communia. Scripsi, et illę literae interceptae sunt, sicuti
ille novit; proinde nihil scribo, ne illi incommodem. Haec
ipsi dicas, oro. Salutabis d. Gallicium, d. Tscharnerum et d.
Ambrosium, d. Pontasellam et reliquos nostros amicos et
fratres. Tiguri varia et dubia feruntur ex Italia et
Pedemonte; ego a te certa expecto. Valebis.
<odtx>Tiguri 16. iulii 1557.</odtx>
^$Bullingerus tuus.
<lz>[Adresse ...]: Praestantissimis viris d. Ioanni Fabritio,
Curiae Rhetorum in S. Martini evangelium annuncianti, domino
colendo, compatri et fratri charissimo.
^$An h. Hansen Schmiden, predicanten zu^% Sant Martin ze Chur.</lz>
