<nr>[21033]</nr>
<ae>Christopher Mont an Bullinger</ae>
<od>Straßburg, 17. Februar 1551.</od>
<vo>Zürich StA, E II 356, 905. / Orig.(Aut.)</vo>
Ante dies decem ex comitiis Augustanis domum reversus sum,
eruditissime Bullingere, in quibus in octavum mensem
commoratus multa vidi, plurima item audivi, que mihi summam
animi ęgritudinem, nedum molestiam pepererunt. In ultimo
actu fęda nostrorum hominum cessio facta est. Ipse nosti
iam multis annis super concilio pias et graves a nostris
sententias dictas et de cognoscendi modo et ordine graves
Cesari postulationes factas et in superioribus comitiis
impetratum et decretum esse, ut concilium liberum, generale,
pium et christianum sit, Cesareaque ma[ies]tas id se
procuraturam recepit. In initio et medio horum quoque
comitiorum rogatum et ab electoribus temporalibus et
quibusdam principibus satis constanter et serio requisitum
est, ut imperator procurare velit, ut qualitates circa
concilium expetitę prestentur et serventur et ut omnia ex
integro et circumducto iudicio cernantur et constituantur,
ne paucorum preiuditiis causis tam gravibus fraus fiat. Nam
si papa usurpatis iuditiis in rebus tam gravibus solus
decernere perrexerit, fore ut sperati concilii fructus non
solum intercessionibus et exceptionibus elongetur, verum
omnino intercidat et pereat. Et sub hac spe rebus
pendentibus ipsa bulla oblata est et in omnium statuum
consessu lecta, que aperte et nulla circuitione usa vult, ut
concilium continuetur et prosecutio et confectio eius fiat,
prout ceptum est, et ex relictis terminis compleatur. Papa
quoque dicit sibi ut pontifici maximo concilii indictionem
et gubernationem divino iure deberi. Hac bulla, inquam,
coram statibus lecta preter Mauritianos nemo quisquam
intercessit, omnesque status iussi sunt a Ces[area]
ma[iestate] iuxta bulle proscriptum in concilio
comparere ac interesse. Civitatum nonnullę significarunt
scripto se iuxta superiorum conciliorum decreta et scripta
in hunc articulum data in concilium consentire; verum hoc
eorum responsum a Romano rege reiectum est      a quibusdam
separatim rogatum est, quomodo in concilium consentire
velint et an a Cęsareę ma[iesta]tis voluntate in
hoc articulo dissentire in animum induxissent. Ex his
perspicitur, quid queratur. Presentium temporum
inclinationem et servitutem animadverto, adversariorum
nostrorum multitudinem, potentiam, fraudes et hypocrises
reputo, lubricam in proximis fidem et Vatinianum in nos
odium compertissimum habeo; quid igitur in tantis
difficultatibus et ingruentibus discriminibus consilii
capiundum* (* a.R.: ..des!) censes. Taciturnitatene, metu et
ignominia ęquissima et sanctissimam caussam nostram et
dei
prodemus et abnegabimus? Sententię iudicum alioquin
nullę et in valide partium silentio convalescunt et in
rem
iudicatam transeunt. Gratiam papę debemus, qui aperto
marte contra nos agit et aperta reprehensione nostram
religionem oppugnat, quam nisi prostitutam et desertam
velimus, ex adverso nobis consistendum erit. In his iuditium
tuum, eruditissime Bullingere, peto per hunc nunccium, qui
vir bonus est et pius, fidemque ei habeas in quadam alia
narratione, quam ei credidi d[ominationi]
t[ę] significandam, eiusque sententie memineris,
quam Demostenes habet: summum rerumpublicarum propugnaculum
esse diffidere. Commenda me tuo genero, item Bibliandro et
aliis. Mea tibi offitia defero. Bene valeas  Argentina  17.
februarii anno 1551. Has alteras, queso, ut perferri cures
ad d. Vergerium.
C[hristophorus] M[ont].
[Adresse fehlt.]
