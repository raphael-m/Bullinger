<nr>[29039]</nr>
<ae>Simprecht Vogt an Bullinger</ae>
<od>
Schaffhausen, 3. März 1559.</od>
<vo>Zürich StA, E II 335, 2333. / Orig.(Aut.)
Gratiam et pacem a domino etc.
Quod nobiscum expostulas, Bullingere humanissime, super nostra ad te scribendi socordia, videris tuo iure facere; esset tamen locus nos purgandi apud aequum aliquem iudicem.
Quid enim te frustraneis, illiteratis praeterea literis negotiorum mole tantum non obrutum obtunderemus, praesertim cum desit iustum argumentum.
Gratae sane nobis fuerunt binę, quas a te accepimus, literae plenae optimae spei et consolationis, ex quibus intelleximus, quod deus ecclesiae suae
misertus vel aliquantam respirandi occasionem dederit.
Nobis sane calcar haud vulgare addiderunt orandi deum optimum maximum, ut illam spiritu suo bono fovere ac tueri velit.
Libros quos misisti bibliothecae nostrae, Leodegario<f1>Leodegar Hirsgarter(?).<fe>, Iacobo mihique, accepimus eoque nomine magnas tibi gratias agimus, quando iam aliud non licet; utinam se aliquando offerret occasio de te tuisque benemerendi; sentires non in ingratos collocatum esse beneficium.
Iam nobis nihil superest, quam quod oramus dominum, ut ipse
hanc beneficentiam gratam habere velit.
Caeterum, quod literas ad d.
Vergerium etc.
adtinet, scito nos ipsas recepisse, nullas tamen hactenus Tubingam transmisisse; destituti enim fuimus certis tabellionibus.
Nam si ea carrucariis committamus, actum est de illis propter annatam ipsis et ebrietatem et oblivionem.
Spes erat, quod praefectus arcis Tvillae ad forum nostrum fabarium venisset, qui illas commode transmittere potuisset illo; sed nemo ex arce adfuit.
Quamprimum autem se certus aliquis
obtulerit nuncius, curabimus eas ipsi dari.
De tuis in manus ducis offerendis, quod scribis, conveni statim d.
Martinum; is offert suam operam, modo res aliquam dilationem pati possit; accersetur enim post paschatis festum per legatum Galliae, archiepiscopum Viennensem, ad comitia Augustana.
Gratificari igitur hac in re facile poterit tibi.
Vale ac vive ecclesię Christi diu incolumis.
Salutant te symmystae mei, praesertim Iacobus, qui voluit, ut et suo nomine tibi gratias agerem.
Salvos cupio Theodorum, Martyrem, Gvaltherum, caeteros.
Vale iterum.
Scaffhusii 3. martii anno 1559.
                                    Tuus ex animo Simpertus Vogt.
Eruditione et pietate praeclaro viro d.
Heinrycho Bullingero, Tigurinae ecclesiae pastori vigilantissimo, domino et fratri meo unice colendo.
