<nr>[33071]</nr>
<ae>Johannes Calvin an Bullinger</ae>
<od>Genf, 6. Juni 1563.</od>
Druck: Beza, Genf 272.
Ep.Calv. 3964 (XX, 38f)
Nudiustertius tibi scripsi, venerande frater, per Italum mihi
familiarem et vicinum.
Heri tuas accepi cum Sarnicii fasciculo,
ubi literas Thretio scriptas inveni, quas remitto.
Tametsi autem
multa Sarnicius putabat me ex illis cogniturum, nolui tamen
resignare, ac praestabit, ut intactas recipiat.
Simul autem
recuperavi responsum illud, quod mihi perierat, in quo non parum
placuit Thretii sedulitas.
Nescio, an expediat novam
lucubrationem aggredi contra discipulos Blandratae, donec
audierimus, quomodo excepta fuerit admonitio iam edita cum sua
explicatione; brevitas enim, ad quam me restrinxi, obscura esse
non videtur, nec vero nebulones illi quidquam obiectant, quod non
ante fuerit a me refutatum.
Forte unum desiderari potest, ut
patrocinium, quod sibi asciscunt ex vetustis scriptoribus
excutiam.
Etsi autem certa hac quoque in parte victoria est,
labor tamen erit plenus taedii et molestiae, ac diabolus per has
salebras se iactare et in his latebris se volutare ipsos docuit,
ut sine magni fructu per longos certaminum circuitus nos
traheret.
Scis, quam durus sit et asper sermo Tertulliani; certe
stridet magis quam loquitur.
Atqui longum inde volumen contexere
necesse foret.
In Hilario non tam difficilis ratio, cuius tamen
sermo valde spinosus est et perplexus.
Si quid adhuc scribendum
censeas, consilium tuum hac in parte expecto.
De rebus Galliae
nihil affertur, unde colligimus omnia sic esse turbata, ut inter
spem et metum tam nostri quam hostes pendeant<f1>Vgl. z.Â B: Titus Livius, Ab urbe condita, 7, 10, 9; 8, 13, 17 u.a.<fe>.
Extra aulam animos
colligunt fratres nec hostium superbiae succumbunt vel
insultationibus franguntur.
Vale, clarissime vir et mihi honorande frater, una cum symmystis
omnibus, quos plurimum saluto; idem faciunt collegae mei et
amici.
Dominus te incolumem nobis servet laboresque tuos semper
benedicat.
Genevae  6. iunii 1563.
Ioannes Calvinus tuus.
