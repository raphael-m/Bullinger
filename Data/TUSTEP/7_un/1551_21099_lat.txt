<nr>[21099]</nr>
<ae>Bullinger an Johannes Calvin</ae>
<od>Zürich, 29. April 1551.</od>
<vo>Zürich StA, E II 342, 272. / Orig.(Aut.)</vo>
Ep.Calv. 1489 (XIV, 114f)
S. D.  Si vera spargit fama, colendissime Calvine, non
Genevę tibi hae meae offeruntur, cum dudum sis profectus
in Galliam. Dicitur enim rex neminem missurum in concilium
Tridentinum, insuper nationale celebraturus in Gallia, ad
quod te cum nonnullis aliis evocarit. Ego multas ob
c[aus]as omnia illa plane vana esse credo, nisi
certiora a te edoctus fuero. O quam gratum esset nuncium,
quod vera esse nunciaret. Video autem raros in hoc mundo
esse principes qui non adhaereant Antichristo, et hunc
Christo oppresso regnare cupiant.
Ex Italia scribitur concilium omnino procedere adeoque
pontificem festinare et in hoc esse totum ut salvis 7
sessionibus habitis alias mox coniungat. Fervet
persequ[u]tio in Italia, id quod ex cive hoc Cremonense
intelliges qui mihi commendatus est a Vergerio nostro* (*
a.R.: nostra.). Commendarem eundem etiam tibi nisi
perspectissima mihi esset tua charitas atque humanitas.
Struuntur nobis insidię, frater. Vigilemus itaque et
oremus. Non deseret nos dominus, modo ipsi per eius gratiam
constanter adhaereamus. Mitto tibi quae a d. Vergerio
accepi, tecum autem communico tanquam cum intimo meo et
coniunctissimo fratre. Italica non intelligo: alterum tamen
exemplum pro me retinui. Nam duo misit. Miror an Decadem
nostram 5. acceperis. Certo enim illam per Italum quendam
misi.
Consensionem nostram in gemanicam verti, cuius exemplum hic
mitto, ne ulla re nostra careas. Vale aeternum, colendissime
frater. Commenda me d. a Burgundia et caeteris fratribus.
Tiguri  29. aprilis anno 1551.
Bullingerus tuus.
Clarissimo viro d. Ioanni Calvino Genevensis ecclesiae fido
pastori domino suo colendissimo et fratri charissimo.
                                           Genff.
