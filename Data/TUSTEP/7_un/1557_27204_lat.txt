<nr>[27204]</nr>
<ae>Johannes Fabricius an Bullinger</ae>
<od>
Chur, 13. September 1557.</od>
<vo>Zürich ZB, Ms F 62, 233f.
^$Orig.(Aut.)
Gr.
II, 26f.
R.
S. Literas tuas (pater in Christo reverende) accepi et summa cum voluptate legi.
Quod vero nihil interea temporis ad eas respondi, in causa est, quod nihildum librorum accepi, quorum tu in literis tuis facis mentionem; puto socerum meum eos adhuc apud se retinere.
Ego certe, quod pro tuis tot in me beneficiis tibi rependam, non invenio; utinam aliquando eiusmodi sese offerat occasio, ut re ipsa, non verbis modo tibi gratias retulisse deprehendar.
Sed de his plura, ubi libri mihi fuerint redditi.
Novi iam, quod ad te scribam, plane nihil habeo; malui tamen vacuas potius quam nullas ad te mittere literas; sic ut facerem, mihi in literis tuis author fuisti.
Ducem Guisianum non est quod amplius expectemus; nuntiatum enim nobis est idque per postam eum conscensa classe Ancona solvisse et navigio Massiliam penetrare cogitare.
Adiunxit autem sibi nobiles Gallos et delectam militum manum; sex autem signa Ferrariensi iam laboranti subsidio misit.
Pauci ergo, qui non recte habent, domum
revertentur.
Dux Guisianus procul dubio nititur subsidio classis Turcicae, quae superioribus diebus, ut clarissimus vir Friderichus a Salice ad me scripsit, Calabriam infestavit et abduxit hominum millia circiter quatuor.
Dolendum sane est principes christianos mutuis sese atterere bellis et interim tantum hominum multitudinem praedae relinquere.
Ego si aliquando in animum cogitare induco, quo in discrimine hodie respublica christiana versetur, totus cohorreo et contremisco; tangor enim imagine
quadam rerum et impendentis periculi magnitudine plane fatisco.
Sic enim mecum cogito: Quanta vero hominum edita strages, quam infestis animis, quantis clamoribus utrinque concursum et decertatum est? Quis vero armorum strepitus, quis crepitus bombardarum, quis lituorum sonitus aut etiam tympanorum impulsus, quibus credibile est omnia circum longe lateque immugiisse? Quae forma ferientium, quae idem cadentium, qui vultus, qui color ex acie profugientium? Quanta denique devictorum calamitas,
quanta etiam victoris ferocia et crudelitas? Quid vero illis spei aut animi est, quorum in oculis et foribus res peragitur, a quibus pendentibus animis dubius rei expectatur eventus? Quos videre est maximis angustiis circumventos sua convasare, nonnulla scrobibus obruere, trepidare, fugere, plaeraque praedae relinquere, sese cum coniugibus et liberis in avia sylvarum recipere aut etiam in montium latibula abdere, unde suorum incendia, terrores, minas, caedes oculis auribusque haurire liceat.
Oppidum expugnatum est, castellum vi captum, omnia militi praedae data sunt: quid? annon haec vulgi quotidianis feruntur sermonibus? Quantum vero ibi sanguinis funditur, quam puellae, quam matronae indignis modis tractantur, quod praegnantes, lactentes puerperae sedibus avitis pulsae fugataeque in exilio fame aut frigore enecantur?
Turca nunc hos, nunc illos classe infestare dicitur.
Deum immortalem! Quae ibi lamenta, quis ploratus et eiulatus, cum matronae scilicet a complexibus liberorum et coniugum in perpetuam abripiuntur servitutem, cum pueri puellaeque nefandis libidinibus foede polluntur et dehonestantur! Quis talia fando temperet lachrimis; sed quotusquisque tamen est, qui sensibus haec aut cordi reponat?
Haec nobis etiam iam licet extra teli iactum constitutis cum aliis communia esse aliquando posse quis non praevidet, qui mentis aliquid aut rationis habet, cum scilicet iniquitas nostra, quae ad summum iam evasit gradum, divinae misericordiae nihil amplius reliqui faciat.
Haec, inquam, cum mecum cogito, rei magnitudine pene opprimor; rursus, cum Christi, praeceptoris nostri, et apostolorum salutaria monita menti subiicio, cum nonnulla etiam ex antiqua historia memoria repeto, omnes humanos casus
moderate ferre incipio, et quemcunque eventum deus dederit, aequo animo expecto.
Longius me provexit nescio quis impetus.
Ignosce mihi, pater; vis, ut aliquid scribam: scribo etiam pueris nota.
Sed mihi idem accidit, quod poetis interdum, qui attoniti et oestro quodam perciti non raro extra sese rapiuntur.
Quid mirum, si me idem impetus aut similis aliquis abripuit, ut decoris oblitus etiam vulgarissima auribus tuis ingerere non erubescam.
De Caesaris morte Caroli 5. satis constans apud nos rumor percrebruit.
De duce Wirtembergico cupimus verum ex te scire.
Sunt, qui affirment eum sedibus suis expulsum esse propter militem, quem Gallo submiserit: sed hic rumor non habet certum authorem.
Quid clarissimus vir Fridericus a Salice apud Venetos obtinuerit, puto te ex ipsius literis intellecturum; brevior ergo sum.
 Vale, pater in Christo venerande, et me amare perge.
Salutabis tuos ex me omnes.
Salutant te nostri omnes.
D. Collino non scripsi; si in eum incidis, dic nos valere cupereque eum cum familia salvum.
Curiae 13. septembris 1557.
Ioannes Fabritius tui deditissimus.
Antequam has literas obsignarem, comperi tuos libros, quos ad me misisti, esse in via; quare ne sis sollicitus.
Clarissimo viro eruditione et pietate praestanti d.
Heinrycho Bullingero, ecclesiae Tigurinae antistiti fidelissimo, patrono et mecoenati suo plurimum colendo.
Zürich.
Dem herren Bullingern.
