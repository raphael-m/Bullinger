<nr>[24081]</nr>
<ae>Hieronymus zum Lamm an Bullinger</ae>
(Frankfurt am Main, 24. März 1554).
<vo>Zürich StA, E II 361, 302. / Orig.(Aut.)</vo>
Mein freuntlich und gantz willig dienst zuvor, wurdiger,
hochgelerter, innsonders gunstiger her unnd freundt. Mir
seind verschiner tage vonn uch zwey schreyben zukhommen; daß
ain habe ich den 23. novembris jungst, als ich der zeytt von
wegen meiner herren ains erbarn rhats alhie verraisset
gewessen und wider anheimsch khommen, in meinem hauß funden;
daß ander hatt mir der her Froschower disse meß behandiget.
Daß ich uch aber uff das erst nicht geantwurt, ist kein
ander ursach, dan daß ich kurtz noch obgemeltter reiß
widerumb ain andere thun mussen, uff welche mir etliche
wochen gangen, unnd ich sonst in dissen unfelligen mühesamen
zeyten bey meinen herren inn warheit mit solchen geschefften
beladen binn, daß ich nit alweg der weyll haben mag zu thun,
waß ich gern wolt, sonder die praesentia et urgentia
verrichten muß. Dieweyl mir dan auch von dem hern Baptista
Ioanne Wysmaro kein brieff zukhommen, die ich uch uwerm
begeren nach hette sollen uberschicken, habe ich in summis
aliis occupationibus uch zu schreyben underlassenn. Bitt
derhalben, mich disses fahls gunstiglich entschuldiget zu
haltenn. Als ir dan in berurten baiden ewern schreyben uff
commendation deß hern doctor Wolffgangen Waydners meiner
khundtschafft und frundtschafft begert, wiewol ich der mahn
nit bin, wie mich gemeltter her doctor bey uch angeben haben
mochte, unnd ahn dessen kundtschafft uch so hoch gelegenn
sein sollte, so bedanckh ich mich doch gegen uch mit allem
vleyß solcher fruntlichen zuneigung, so ir zu mir habt, unnd
will uch fur meinen gunstigen hern unnd freundt gern habenn
unnd erkhennen, uch auch noch meinem vermogen allen
fruntlichenn unnd dinstlichen willen hinwider ertzaigenn
unnd uch denselben hiemit offerirt habenn, mitt fruntlicher
bith, mich hinwider als für ewern freundt auch aufftzunehmen
und zu haltenn, uch auch anders nicht dan aller
frundtschafft unnd dinstlichen willens zu mir zu versehenn.
So viel aber vorgemelten hern doctor Waydnern belangt, ist
der gutt, from, alt mahn nuhnmehr mit alter unnd leibs
schwacheyt dermassen beladenn, daß er meins besorgens nit
wol lang leben kahn, wiewol er mir disse meß seiner sachen
unnd vorhabens halben (dessen ir meins versehens auch gut
wissens tragt) ainen langen brieff geschrieben unnd darin
begeret, daß ich onbeschwert sein wolle, mich der muhe, so
er mir inn seinem letstenn willen als einem testamentario
uffzulegenn entschlossen ist, zu underfahren. Dan nachdem er
durch verleyhung deß almechtigen . . . . . . . . . .
(Schluss fehlt,)
Dem wurdigen unnd hochgelerten hern Hainrichen Bullingern,
lehrern der heylligen schrifft und predicanten im Grossen
Münster zuͦ Zürich, meinem günstigen, lieben hern unnd
freund.
Zürich.
Bemerkung v. Bullingers Hand: "Hieronymi Agnini
Franckfordiensis literae vonn d. Wolffen Waydnern und seinem
testament  24. martii 1554."
