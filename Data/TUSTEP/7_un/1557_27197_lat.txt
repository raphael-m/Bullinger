<nr>[27197]</nr>
<ae>Wolfgang Waidner an Bullinger</ae>
<od>
Worms, 6. September 1557.</od>
<vo>Zürich StA, E II 361, 307.   Orig.(Aut.)
S. Quum rescriptum ad tuas literas, alteras 5. iunii a barbitonsore, alteras a filio tuo 30. iulii acceptas, Francofurtum ad dominum Agninum<f1>Zum Lamb.<fe> misissem, nempe 5. huius mensis ad vesperam eiusdem diei, cum iam quieti nocturnae me commisissem, attulit Froschouerus tuas litteras datas Tiguri 28. augusti.
Coactus itaque sum prioribus meis litteris et praesentes addere.
De valetudine estis solliciti;
gaudeo in domino et gratias ago pietati vestrę, et crede mi Bullingere, quod vita prorogetur septuagenario mihi, sanctis precibus vestris ad dominum adscribo idque saepe apud amicos, qui me aliquoties invisunt, palam contestor.
Ego quoque, utinam tam ferventi et ad thronum gratię (qui Christus est, ad dexteram patris sedens) elevato spiritu quam singulis prope horis una vobiscum dominum precibus interpello, non pro divitiis Croesi aut vitae longitudine (vixi enim abunde), sed pro foelici
hinc emigratione et bona spes est in eo iuvantibus me vobis preces exauditum iri nostras.
De valetudine autem hodierna, quod pise gratia deo adhuc vides, manus meas ad scribendum utcunque aptas.
De bellis usque adeo ubique ferventibus illibenter audio; vereor enim irruptura eadem in miseram germaniam, sive Gallorum sive Anglorum rex postremo vincat.
Idem audio metuere quoque te.
Non enim omnino vanum, quod vulgo dicitur, semper aliquid mali propter vicinum malum.
Deus tueatur oviculas suas et filios pacis. Amen.
Conciones tuas in Apocalypsim nondum accepi, cum has scriberem; haud dubium tamen est recepturum me, quum Froschouerus in redeundo ad suos per nos transibit.
Ago igitur tibi pro iis gratias immortales; easdem ago et pro homiliis in Hieremiam immeriti et indigno dedicatis mihi.
Quinquaginta aureos, quos Froschouerus mihi nunc attulit a vobis, cui destinarem in prioribus seu maiusculis meis, quas nunc accipies, litteris indicavi, nempe tibi in qualequale subsidiolum sumptuum, qui faciendi tibi
propter filios studiorum piorum causa apud exteros alendos.
Ne asperneris, precor, exiguitatem.
De colloquio nihil certi scribere possum; mihi sane de eo nulla boni spes.
Miseret me Melanchthonis, quod in tales inciderit tum auditores tum colloquentes.
Scripsi tamen de eodem paucula ad Rodolphum Gvalterum, qui, qualia sint, te non cęlabit.
Miror, quod is nunc ad me nihil scripserit; timeo, ne indigne ferat, quod ad litteras eius cum tuis 5. iunii apud barbitonsorem admissis responsionem hucusque distulerim.
Causam dilationis eius indicaveris, quaeso, illi, utpote in alteris litteris
certior per me factus extra nundinarum tempus, nisi velim tabelliferum proprium mittere, nescio, per quem mittam.
Si igitur ob id indignatur, remittat precor eam indignationem.
Amo enim et magni facio eundem non secus atque te, colendissime Bullingere, quem precor ut diu servet nobis deus incolumem ad illustrandam ecclesiam dilectissimi filii sui Christi Iesu, reconciliatoris et servatoris nostri. Amen.
Vale in eodem cum universa domo, coniuge, liberis, generis et nepotibus, si quos dominus tibi
donaverit, foelicissime.
Ex Wormatia 6. septembris anno etc. 57.
Totus semper et perpetuo tuus Gvolphangus Waidnerus.
Clarissimo piissimoque viro d.d.
Heinrycho Bullingero, Tigurinae ecclesiae maioris fidelissimo ministro, domino suo patrique iuxta spiritum unice ac perpetuo observando etc.
Darunter von Bullingers Hand: (d. h.
auf d. 2. Seite unter d.
Unterschr./Adr.S.4)
Philippus una cum Peucero et Ebero Wormatiam venit, Vimarienses, Ienenses, Magdeburgen[ses] et Hamburgenses theologi, qui puri Lutheranismi assertores videri volunt, statuerunt in colloquio in colloquio accusare Philippum tanquam suspectum de haeresi Zwingliana, Maiorana et adiaphoristica urgereque, ut se purget de illa.
Audimus tamen admonitos, ne suis intemperiis papistas exhilarent et omnes pios dolore afficiant.
Quievisse.
Urserunt item, ut omnes Zwingliani, Osiandriani, Maiorani et
adiaphoristae excommunicentur et expellantur Germania.
         Philippus scribit ad Kayltonum Anglum ex Wormatia se graviter accusari a <gr>thw artolatreiaw</gr> defensoribus.
Contenderunt papistae, ut evangelici ipsi agnoscant p    ecclesia alioqui nihil se acturos; sed ad hanc petitionem principii reclamantibus omnibus quievisse ac destitisse.
