<nr>[21206]</nr>
<ae>Christopher Mont an Bullinger</ae>
<od>Straßburg, 6. September 1551.</od>
......., ... Orig. (Aut.)
Iam tardius literis tuis respondeo, ornatissme d.
Bullingere; nam modo Augusta reversus sum, ubi serenissimi
regis nostri oratores invisi, quorum is, qui posterior ad
Cęsaris aulam advenit, domum revocatus est; Moresinus
vero
stato et solito tempore legationis munere perfungetur. De
Turcicis impressionibus tum in Africa tum in Hungaria factis
non dubito vos iam dudum certiores factos. Magna Germanię
calamitas, dum nos intestinis cladibus mutuum proscindimus,
hostes christiani nominis in viscera et membra nostra
furiunt ac desęviunt. Turcarum exercitus dicitur constare
in Walachia sexaginta milibus equitum. Rex Ferdinandus modo
aliquot peditum signa per Danubium in Hungariam advexit, ex
quibus ad septuaginta ebrii et contendentes adversum nautas
submersi sunt. Utinam, quicquid eius fecis hominum est,
similiter fato ablatum esset; nunquam enim Germania bene
habere poterit, dum ii sicarii et venales homines in imperio
libere pervagantur, quibus non virtus, non pax, non
iustitię conservatio bellandi finis est, sed vilissimum
stipendium, licentia et libera predę actio. Imperator
adhuc 4 peditum signa secum habet Augustę, qui miseris
hospitibus irreparabilia damna iam in alterum inferunt
annum. Dux Wirtenb[ergensis] Christophorus modo
verum ad Cęsarem profectus et, ut audio, vocatus offert
trecenta aureorum milia pro reconciliatione redimenda et
pręterea arcem illam Hohenwhyel; hii sunt imprudenter
suscepti et turpius desiti fructus. Magdeburgum adhuc gravi
obsidione premitur et nuper Mauritius et reliqui vicini
principes pro eis intercessisse dicitur pro pacis
conditionibus mitigandis, sed Cęsarem immotum in sua
perstare sententia. Facile enim est ex alienis loculis
belligerari. Quis tandem exitus huic destitutę et
relictę urbi ferendus sit, horret animus meminisse. O
tempora, o mores! libet cum Livio exclamare. Quo vobis
animi, qui recte stare solebant?       Pręsentis concilii
strepitum et fervorem scio vos pro vestra prudentia nosse.
Trevir et Maguntinus electores iam dudum eo pervenerunt,
Coloniensis propediem eam porfectionem ingredietur; noster
Argentinensis omni fere familia exauthorata ante dies septem
profectus est. Primi Germanię episcopi eius eius iussis,
cui contradicere sacrilegium est, Tridentum sese conferre
coguntur; clerus quisque suo episcopo sumptus subministrat,
dum peregre abest. Treverensis et Maguntinus in triennium se
domo abfuturos existimare; hinc coniicere licet; nam in
tantam moram res domesticas constituerunt. Quid ex adverso
nostri facturi sint, nondum satius conventum est; modo enim
quidam consultant, ut ea actio commodius institui possit.
Nostris omnino necessum est, ut in concilium compareant; nam
hoc in binis comitiis sese facturos receperunt. Tum huius
cause desertio irreparabile damnum allatura esset; id
quanquam nulli spes concipi possit quicquam boni et ęqui
ab hoc hominum genere vel exorari vel evinci posse, tamen
nobis nostra opera pręstanda est et eventus domino
committendus. Utinam Gallię rex suę protestationi
fortiter adhereat; sed principum animi plerumque leviter
religionis causa commoventur et hac pro pręsenti
commoditate uti solent. Tum Gallicorum cardinalium et
episcoporum non levis authoritas et necessitudo in aula est.
In urbe Augustana in templis quinque adhcudum pię admodum
et liberę contiones habentur magna populi frequentia; sed
quamdiu hęc libertas perstitura sit, admodum dubito. De
imperatoris abitu et quonam, omnia incerta sunt et indiem
mutantur; nam Italica et Hungarica bella eum in Superiori
Germania retentura diutius videntur. Imperator omnium fere
oppidorum supra Augustam versus Alpes sitorum opulentiores
et supersticiosiores cives ad se vocavit, quibus regimen et
moderationem eorum locorum commisit putens, fore ut
magistratuum mores et exempla plebs sequatur adeoque purior
et syncera religio aboleri et antiquari possit perinde, ut,
proh dolor, Constantię et Ulmę factum videmus. Utinam
in
chamo et peno maxillas eorum constringat, qui non solum
appropinquare ad eum nolunt, sed et alios ab eo depellere
annitentur. Rogo, ut has coniunctas literas fido et certo
nunccio perferri quam primum commode potes cures Genevam;
pertinent enim ad marchionem Neapolitanum. Rogo, ut me
commendes tuis generis et Bibliandro et Anglo Butlero. Bene
vale. Argentine  6. septembris anno 1551.
Christophorus Mont.
