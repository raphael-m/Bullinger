<nr>[22093]</nr>
<ae>Johannes Haller an Bullinger</ae>
<od>Bern, 22. April 1552.</od>
<vo>Zürich StA, E II 370, 168. / Orig.(Aut.)</vo>
S.  Quid Augustę sit actum, proxime scripsi. Dubito, an
illas acceperis; tradideram enim eas Felici Lindinero
Tigurino, qui se recta illuc iturum pollicebatur; sed paucis
post diebus iterum illum hic inveni. Dicebat se incidisse in
alium quendam, cui tradiderit eas ad te perferendas; scribe
ergo, an receperis. Interea nihil amplius accepimus.
Mecardus nondum quicquam ad nos scripsit, quod vehementer
miramur. Regem Metis esse ferunt, Mauritianos oppugnare et
obsidere Ulmam Caesareanis adhęrentem partibus,
Wirtenbergenses occupasse vi Aspergum Caesarisque trucidasse
praesidium, Caesarem magnas copias Italorum per vallem
Athesinam educere in Germaniam etc. Sed omnia hęc incerta
sunt et sine fide sparguntur; non dubito, quin tu habeas
aliquid, quod nobis impertias quoque. O quam necessariae
sunt iam preces ad dominum frequentissimę et
ardentissimę; praeter enim extremum interitum nihil nobis
sperandum video causa illa cadente. Metuo valde Caesaris
artes et Germanorum perfidiam; videor etiam quidem videre
mihi, quid futurum, etsi nostri vincant: magna erit
dissolutio et corruptio quum in religione tum in aliis
rebus, nisi dominus clementer inspiciat et moderetur ipsemet
omnia.
Hic nostri quiescunt modo. Negelinus novum consulatum iniit;
electi sunt etiam 3 novi senatores, ex quibus unus Beatus
Iodocus a Mülinen, gener Negelini, homo popularis et
factiosus, qui cum in tribu nobilium promoveri non posset,
contulit se ad fabros, quorum tribus est maxima hic et
multos habet pedarios; eorum opera emersit ad hoc fastigium.
Scribo hoc, ut nostrates quoque tanto melius tibi sint
cogniti, si quando quid cum illis sit agendum. Reliqui duo
sunt viri boni, ut illos nostrum fert seculum.
Musculus nihil nisi Augustam meditatur et aegre, quid fiat,
expectat cognoscere. Ego subinde illum retraho, quantum
possum; longe enim alius erit nunc Augustę status, quam
fuerit prius. Pro Rotvilensibus communes audio literas
scribendas ad principes; expectabimus, quid responsi dent.
De Fuchßbergero nihil est, quod ferebant illum trucidatum.
Hoc vero testantur omnes, quotquot ex Pedemontana huc
veniunt, milites Helveticos se mutuo conficere et vulnerare
cotidie et, cum alium non habeant hostem, in se mutuo
converti.
De exemplaribus Gallicis De perfectione christianorum
distrahendis scripsi ad Viretum; sed licet ad illas literas
responderit, nondum tamen ad hunc articulum respondit;
iterum ergo monebo illum. Lavare vero tecum Urdorffi ex
animo cuperem; sed classium nostrarum visitationes me
impedient, quę hoc maio fient. Iuvenem illum, qui hisce
diebus ad vos venit, Casparem Linderum, tibi commendo;
missus est in locum Valentini Ampelandri; est consobrinus
meus eoque nomine spero ipsum tibi fore commendatiorem.
Scripsi ad Ammianum  quoque pro illo, tum ad d. praepositum,
cuius uxori d. scholarchę coronatum mittunt, quo magis
sit
in suscipiendis et fovendis nostratibus benevola. Haec
raptim iterum ad te scribere volui, ne quam rescribendi
negligam occasionem. Valeant nostri re[cte] omnes et te
tuosque salutant, quos etiam meo nomine  salutabis. Bernę
 22. aprilis 1552.
Tuus Ioannes Hallerus.
Clarissimo viro fidelissimoque Christi et ecclesiae ministro
d. Heinrycho Bullingero, Tigurinę ecclesiae pastori
vigilantissimo, domino et compatri suo venerando.
Zürich.  M. Heinrych Bullingeren.
