<nr>[36041]</nr>
<ae>Johannes Haller an Bullinger</ae>
<od>Bern, 15. März 1566.</od>
<vo>Zürich StA, E II 370a, 333. / Orig. (Aut.)</vo>
S. Heri sub noctem accepi tuas, quas una cum 12 exemplaribus et tribus aliis Confessionis nostrae communis ad me
misisti, pro quibus omnibus tibi magnas ago gratias, praesertim pro illo quoque, quod mihi singulariter inscripsisti.
Faxit dominus, ut in illa Confessione concorditer semper vivamus et moriamur! Reliqua exemplaria distribuam, sicut
iussisti. Steigero duo dedi, Latinum et Germanicum, tuo nomine, quia singularem nobis in hac re promovenda praestitit
operam; is tibi gratias agit et te salutat mihique novitates has communicavit, quas tibi communicarem suo nomine. Inter
caetera intelligo alias literas abs te esse in itinere, quas nondum accepi, quibus de Basiliensibus fortassis scribis,
qui quid responderint, valde miramur. Sulcerus iis ipsis diebus multas huc literas misit, quibus d. Gvaltherus illic
fuit. Quid singulis scripserit, nescio; apud me (nam mihique scripsit) egregie hoc negotium dissimulavit nec ullam eius
fecit mentionem. Ego rescripsi illi me mirari, cur de hoc non scribat; audiam, quid respondeat.              Per nuncium
Genevensem, qui has novitates attulit, et literas et exemplaria, quę ad illos pertinebant, eis commode misi; habebunt
illa proxima sabbati aut solis. Aliud non habeo, quod nunc scribam.
Salutant te amici et fratres omnes. Saluta meo nomine eos, qui a[pud] vos sunt, praesertim qui de tua sunt
fa[milia].
Bernae  15. martii 1566.
[Unterschrift und Adresse fehlen.]
