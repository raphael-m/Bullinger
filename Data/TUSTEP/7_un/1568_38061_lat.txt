<nr>[38061]</nr>
<ae>Stanislaus Sarnicki an Bullinger.</ae>
<od>Krakau, 15. Juni 1568.</od>
ZÃ¼rich StA, E II  345, 670/71. / Orig. (Aut.)
Wotschke, S. 295f.
S. in domino P.  Cum audiamus tuam praestantiam bene valere
et, quod magis est, labores consuetos, si non etiam
graviores quam antea, cum quodam animi vigore et firma
corporis valetudine obire, non possumus non vehementer
laetari et aeternum patrem laudibus celebrare, quod nobis
post tot lumina invidia superiorum temporum erepta te
reliquum veluti communem omnium doctorum parentem eatenus
conservat, dum et alii quoque succedanei bonae spei et
magnae expectationis viri ad iustam maturitatis metam
perveniant. Quid in nostra patria [agitur, ex Trecio fratre
cognoscet] vir eximius. Non quidem ferro et igni, quod in
Galliis, Flandria et aliis provinciis excidium meditatur
sathanas ecclesiae dei sed aliis, qui sunt haut dubie
perniciosiores, modis, nimirum excitando laevia ingenia
haereticorum multiplicium, qui pro innata ipsis malignitate
nunquam conquiescunt, sed in horas aliquid novi parturiunt.
Horum dominus vesanas mentes compescat et infrenet. Faciam
autem mentionem tuarum doctissimarum literarum, ne existimes
vel me earum oblitum esse vel saltem eas mihi non esse
redditas. Scripseram ego quasdam meas cogitationes et
miseram scripto comprehensas ad te, vir eximie, quibus
recordor me suasisse non seorsim tantum a quibuslibet regnum
antichristi, sed coniunctis viribus (quae fortiores esse
solent) adoriendum esse veluti agmine oportune instructo.
Haec ego tum scripseram, cum hic in nostra patria de isto
imperatore et de rege Galliarum multa praeclara ferebantur,
at quia alea secus, quam iacta erat, cecidit, et ipse
propemodum in tuam sententiam transeo. De modo tamen
abolendi regni antichristi ante diem iudicii, quia
pulcher[r]ima quedam adscripsisti et quia doctores a se
invicem dissidere ea in re videntur, libenter a te
sciscitarer, vir eximie, an aliquid certi ex sacris literis
colligi queat. Alii enim spiritu oris interficiendum iuxta
Paulum, alii igne coelitus delapso conflagrandum iuxta
Ioannem autumant. Deinde alii tempus hoc usque ad diem
novissimam extendunt, alii iusto temporis spacio ante diem
illam id perficiendum credunt. Ego huic postremae sententiae
semper magis favebam, nisi literis tuis monerer, ac
iudicavi, interfectionem hanc spiritu oris dominici filio
perditionis<f1>Vgl. Joh 17, 12; 2Thess 2, 3.<fe> tam varie administrari posse, quam variis et
multiplicibus modis verbum dei annunciatur. Annunciatur
autem et publice et privatim iam in pareciis, iam in ipsis
synodis vel conciliis iam suadendo regnum dei iam etiam
convincendo contradicentes. Nec putavi alienum fore a
scriptura, si tale concilium contra proterviam huius
scelerati instrueretur ibidemque, quod aliis antichristis,
Ario nimirum, Eutycheti, Nestorio acciderat, convinceretur,
confunderetur ac demum excommunicatus regibus ac principibus
(si  nquam possibile id factu videretur propter intestina
eorum* odia) (*a.R.:.......
"de qua re melius vos nosse potestis") risui et praedae
exponeretur. Nec putavi ignem, qui coelitus delabi deberet,
oculis antichristi terribilior m fore, quam si eo modo a
viris cordatis et doctrina praecellenti instructis ardens
rogus ei extruatur.
Ad quam sententiam plurimum me illa prophetia d. Calvini in
Genesim invitabat. Tractabiturque, inquit ille, papa, donec
redigetur ad eum titulum, ut se vocat servum servorum, qui
titulus Chamo illi primum inditus erat. Hanc quaestiunculam
hic inserui, partim quod non occurrebat mihi materia magis
ductilis, de qua tecum suavius tanquam cum patre charissimo
sermones miscere possem, partim quia eius rei non obscuram
mentionem in tuis ad me literis fecisti. Quare si molestus
sum tibi, ne quidem ad ea ut respondeas mihi velim, si autem
liberior eris, ut tempore vindemiarum verosimile est,
liceat, tecum absente per literas colloqui, quando non
licuit praesente domino sic negante occasionem. Equidem ego
in parte rerum foelicissimarum, quae mihi in vita contigere,
duxissem, si tuum decorum tali senecta vultum mihi intueri
licuisset. Sed quod non licuit in tam misera vita, haut
dubie licebit in illa beata et foelicissima. Dominus autem
nos regat spiritu suo ad laudem et gloriam nominis sui
sanctissimi. Amen. Vale, vir eximie, et dominus te servet
cum omnibus collegis tuis quam diutissime. Data Cracoviae
15. iunii anno domini 1568.
Stanislaus Sarnicius, minister ecclesiae dei Ursinorum,
tuae pietati coniunctissimus.
Excellentissimo viro domino Henrycho Bullingero, Tigurinae
ecclesiae pastori et moderatori prudentissimo, domino et
amico mihi reverenter colendo.
Darunter v. Bull.s Hd. bem.: "Sarnicius 1568."
