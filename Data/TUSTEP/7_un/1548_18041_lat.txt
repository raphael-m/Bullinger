<nr>[18041]</nr>
<ae>Béat Comte an Bullinger</ae>
<od>Baden, 23. Februar 1548</od>
<vo>Autograph: Zürich StA, E II 359, 2834</vo>
<dr>Ep. Calv. 996(XII, 661f)</dr>
<re>Regest</re>
<tx>
Ecclesiae Tigurinę doctoribus atque episcopis B[eatus] Comes S. D.
^$Non cessat impius ille spiritus cribrare nos et modis mirabilibus nostras
impetere ecclesias; adeo vafer est et versipellis, adeo astute et callide malus,
ut valde metuam, ne plerosque nostrorum in suam nassam pelliciat. Pietatem
simulat et plane mirandam mortificationem quandam carnis, ut impium dogma suum
nostris persuadeat. Angelum lucis refert Tartareus ille dęmon, ut insinuatus
animis (animos) zizanium impietatis suae ei interserat sementi, quam iam olim
fecit dominus. Atque inter eos primas tenet Viretus, Lausanensis episcopus, cui
quoniam in faciem resistere ausus est Andreas Zebedeus, collegii Lausanensis
primarius, Bernam in ius ab eodem ipso Vireto vocatus est indidemque coactus
causam dicere, nimirum quod ausus fuerit repugnare asserenti Vireto locum illum
Lucę, qui est de ascensione Christi in caelos nihil facere contra realem ac
corporalem eiusdem Christi in coena pręsentiam, asserenti inquam pleraque
alia nefanda et hactenus inaudita, quae quoniam, ut spero, vobiscum coram sum
brevi tractaturus, nunc scribere prętermittam.
Huic novo antagonistę supra fidem favet Calvinus, archiepiscopus Gebenensis,
qui non ita pridem ausus est in hęc verba de doctissimo atque beatę
memorię viro D. Zvinglio scribere: "Alii", inquit, "in eo sunt toti, ut
salvus sit Zvinglius; falsa tamen eius et perniciosa fuit de re eucharistię
opinio, ut qui verum eius usum disiecerit et dissiparit." Hęc ille. Quę
quam sint impia et blasphema, vos, o venerandi episcopi, iudicate ac cogitate,
ut sancto Christi spiritu impiis istis daemonibus resistatur. Valete.
^$Badis Helvetiorum 7. calendas Martias MDXXXXVIII.
<un>Vester ex animo confrater Beatus Comes Donzarensis.
</un>
<lz>[Adresse:] fehlt.</lz>
