<nr>[20063]</nr>
<ae>Ambrosius Blarer an Bullinger</ae>
<od>Winterthur, 14. März 1550.</od>
Zürich StA, E II 357, 342ff. / Orig.(Aut.)
Bl. III, 70f. R. Exc.
S.  Priores tuas, quas per Lutii filium reddendas curaveras,
posteriores accepi,
quod nescio quis bonus vir adulescentis reditum toto triduo
remoratus sit. In
illis tu, mi venerande charissimeque Bullingere, quod de
attollendis capitibus
nostris admones idque verbis et christianam prudentiam et
flagrantissimam
charitatem omninoque Christi spiritum resipientibus, hoc me
vehementius movet,
quod etiam res ipsa istuc ipsum maximopere, quoquoversum me
conferam, urgere
videatur, nisi forte, quod absit, cum mox ruituro et in
praeceps ituro mundo
scientes ac prudentes una involvi et perire velimus.
Precemur igitur optimum
maximum servatorem Christum, ut humi nos adeo misere
iacentes fortiter erigat
erectosque, ne relabamur, constanter teneat, cęcorum
oculos aperiat et ad se
attollat, quo in se unum velut propositum totius vitę
nostrę signum omnia
nostra summo studio dirigantur, sic enim, etiamsi per ignem
et aquam eundum
nobis in refrigerium fuerit<f1>Vgl. Ps 65, 12 (Vulg.).<fe>, tamen excelsis prorsumque
infractis animis per omnia mundi mala strenue perrumpemus.
Sanctorum, ne dubita, sanguinem sitit abominandum istud
monstrum Ioannes Maria
<gr>ermajroditos</gr>, quod cardines inferorum ianę
tandem post longam
incubationem excluserunt ac in orbem christianum
extruserunt. Quid parerent
autem <gr>ermajroditoi</gr> inter cęlum et terram
lascivientes quam nec viros
nec foeminas, quemadmodum festiviter huc quoque pasquillus
allusit, qui Paulum
pontificem apud inferos vetulam fieri opportuisse scribit,
ut olim quoque
fęmina papatum acceperit. Sit igitur adhuc sexus
promiscuus, Maria videlicet
Praenestinus etc. utriusque sexus sanguini et saluti
insidiaturus!
Quanto vero fęlicior longeque faustioris ominis tuus hic,
mi Bullingere,
partus, qui publicam omnibus, modo recipere velint, tamque
certam salutem quam
alter ille praesentissimum multis exitium adferat.Deinde
quemadmodum carnales
isti cardinales execrandis blasphemiis maceratum pontificem
in eam formarunt
bestiam, quę os laxatura sit in convicia adversus deum et
eos quoque, qui in
cęlis habitant, quam etiam adoraturi sunt omnes, qui
inhabitant terram, quorum
non sunt scripta nomina in libro vitę, cuique dabitur
bellum facere cum
sanctis, ita tu in huius tertię decadis tuę
nuncupatoria epistola eiusmodi
parturis angelicum Anglię regem, qui cunctus ad divinę
manus unguem effictus
sit ac Christi ipsius regnum propagatum unice ac omnibus
modis cupiat. Atque
hic, mi anime, quid ego tibi quantumque pro datis ad me
istarum frugum tuarum
primitiis hoc est pro primo illo, quod ex typographica
officina prodiit
exemplari christianissimorum sermonum tuorum debeo? Tantum
profecto, ut nunquam
plane futurus sim solvendo. Certe iam a multis annis non
raro anxius animi mecum
cogitabam, ecquanam in re tandem aliquando pro magnis illis
et innumeris tuis
erga me beneficiis non ingratum tibi vicissim animum
testarer nec quiquam tamen
unquam te dignum invenienbam, cum essent tamen integrę
adhuc meę
qualesquales fortunae; quanto minus igitur nunc illis
tantopere accisis
invenero! Plane plane oppressum iri me video tua illa
plusquam principali
munificentia impar illi futurus, etiamsi totum me in servum
tibi dedam. Sed unus
tamen pater est in cęlis, a quo omne datum optimum; quem
sollicitis votis
continenter precabor, ut hic vicem meam inexhausta sua
benignitate impleat ac
affatis tibi tuisque omnibus de pleno divitiarum suarum
copię cornu corporis
et animi temporaria simul et ęterna bona largiatur idque
hoc magis, quod sciat
se ipsum in me nihili homuncione abs te tantopere diligi ac
id genus honorariis muneribus ornari.
In altera epistola tua gratissimum fuit, quod intelligebam
te Alexandri causam
etiam absque mea commendatione adiuturum fuisse, sed multo
tamen diligentius iam
post illam meam commendationem adiuturum esse. Sic enim
fieri non potest, quin
votorum nostrorum Alexander, mater illius et ego compotes
fiamus. Utinam vero
sit aliquando, nam vehementer etiam atque etiam optamus,
unde summę illi
benevolentię et officiositati tuę aliquo saltem modo
respondere possimus!
Quod adeo amanter me non semel per Buttlerum nostrum, nunc
vero etiam
dulcissimis literis tuis, istic vos invisam, invitas ac te
ipsum hospitem,
ędes tuas diversorium, utrumque certe omnium longe
gratissimum offers,
insignis beneficii loco duco ac maximam habeo gratiam.
Iamque dudum hanc tuam
invitationem maturo meo adventu antevo/ertisse meque tibi,
incomparabili ac vere
summo amico, cęterisque doctissimis ac sanctissimis, qui
tecum sunt, viris
ultro statuissem, nisi non vulgares caussae atque inter
praecipuas etiam istę
hactenus me remorarentur, nempe quod valde semper metuo, ne
intempestivus vobis
adsim interpellator neve temporis simul ac rerum mea caussa
iacturam faciatis.
Expertus equidem novi, noverunt etiam multi alii immodicam
vestram ac valde
sumptuosam in excipiendis et tractandis hospitibus
humanitatem, quę vel sola
me meique similes frugalitatis amantiores absterrere possit,
quominus istuc
venire sustineamus. Et fore tamen spero, ut una simus
aliquando hac ęstate
nosque in domino complectamur et communem capiamus
consolationem per mutuam fidem vestram simulo ac meam.
Rogas ad calcem epistolę posterius abs te scriptę, ut,
quem misisti librum,
diligenter legam; quo plane non erat opus, cum tuos ego
libros sic in summis
deliciis habeam, ut vehementer optem illos me diurna pariter
et nocturna manu
continenter versare posse. Deinde non minus rogas, ut
ingenue et fraterne tecum
agam, id est libere, quę aliter ponenda vel omittenda
putavero, ostendam, id
quod minus etiam addere conveniebat; ne enim istuc mihi
sumam, non solum
modestia, sed amor etiam erga te meus prohibet; illa namque
debere, hic vero
posse me hoc praestare prorsus negat, ne tu ignoras, qualis
iudex cum omnis
affectus tum vero praecipue amor esse credatur. Semel et
vere dicam non posse
mihi displicere, quicquid a te proficiscitur. Vale in domino
nostro Iesu Christo
cum castissima coniuge dulcissimisque pignoribus ac tota tua
domo, cuius sacris
ac plenis fide precationibus ego meique iuvari apud
cęlestem patrem unice et
cupimus et speramus. Reverenter te salutant seque tibi
commendant pientissimi et
optimi viri huius ecclesię venerandi antistites. Salveant
in domino, qui istic
sunt symmystę ac administri tui. Iterum vale.  Vitoduri
14. martii 1550.
T[uus] Ambr[osius] Bl[aurerus].
D. Heinricho Bullingero, incomparabili summoque amico suo.
       Tiguri.
