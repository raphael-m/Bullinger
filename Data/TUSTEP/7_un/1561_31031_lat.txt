<nr>[31031]</nr>
<ae>Johannes Haller an Bullinger</ae>
<od>
Bern, 12. Februar 1561.</od>
<vo>Zürich StA, E II 370, 280. / Orig.(Aut.)
S. In praesentiarum quod scribam, non habeo.
Expectamus, quid Neocomensis, qui nunc habetur, ferat conventus.
Amplissimam nostri miserunt legationem; audimus etiam multorum principum et civitatum legatos illuc venturos.
Quid futurum sit, novit dominus.
Ego parum boni spero; sive enim bellum simus habituri, quid bellum ferat, non ignoras, praesertim ut populus noster erga eiusmodi bellum est affectus, sive pacem, vix habebimus talem, quae non cum detrimento gloriae dei et interitu multarum
ecclesiarum sit coniuncta.
Mallem ergo honestum bellum, si mihi decernere liceat, quam iniquam pacem.
Non deesset dominus pro gloria sua aliquid audentibus.
Cives sane bene sunt animati; sed metuo potentiores, qui, postquam res suas egerunt, possent facile nunc quasvis pacis recipere conditiones, modo cutis illis incolumis et salva maneret substantia.
Dominum oro, ut is servet ecclesias suas.
Monemus publice et privatim, et bona nobis fit spes; sed metuo carnis artes; quaerit illa pacem cum
mundo; pacem vero, quę cum deo est, non curat.
Utinam fallar! Audimus quidem ducem nihil remittere de suę postulationis rigore, atque utinam id esset! Non enim aliter video nostros ad defensionem illius terrae protrahi posse.
Urget etiam transactionem; vult nimirum uti occasione.
Vellet mox decidi rem omnem.
Sed certiora habebimus nostris reversis; tum te de singulis quoque faciam certiorem.
Pro ultima tuorum in Ieremiam sermonum parte nuper per fratrem gratias egi, sed etiamnum ago et habeo maximas.
Memento vero, obsecro, eorum, quę de Daniele scripsi.
Quę libertas fidelibus in Gallia concessa sit, ex hoc mandato regis cognosces, quod hic mitto.
Curabis tibi per aliquem transferri; Germanicum enim exemplar mihi nunc ad manus non est.
Glaronense negotium nunc silet; allein der badischen cantzly ist man übel zuͦfriden mitt der h[eiligen] mäß.
Ich acht, min herren habind den üweren drumb gschriben.
Man ist gsinnet, es nitt ze lyden.
Gott geb das hertz, das es gschech! All unser volk wäre den Gl[arneren] ze helffen 10 mal williger dann in Saffoij ze ziehen.
Sed haec propere.
Commendo te domino.
Habeto me quoque tibi commendatum.
Saluta uxorem, filios, filias, generos, omnes denique vestros.
Salutant te nostri, Musculus, socer, Hagius, Hallerus, Vischerus.
Reliqui sunt Neocomi, Tilgerus scilicet, Steigerus, Diesbachius, Wingartnerus et Ambrosius imm Hof.
Bernę  12. februarii 1561.
                                                H[allerus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
H. Bullingeren.
