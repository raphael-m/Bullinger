<nr>[39042]</nr>
<ae>Johann Konrad Ulmer an Bullinger.</ae>
(Schaffhausen) 7. Juli 1569.
<vo>Zürich StA, E II 377, 2449. / Orig. (Aut.)</vo>
S. D.  Literas tuas, clarissime vir et pater in Christo
reverende, summa animi laetitia accepi, et gratulamur omnes
in domino, quod sensim te dominus ex infirmitate diuturna ad
sanitatem reducit, optimo de iusto quoque brevi robore
restituendo in eodem domino sperantes. Cognovimus tuam et
censorum in emendanda catechesi sententiam. Quantum ad
primam eius lineam attinet, interposuimus verbum, de quo
admonuisti; deinde vocabulum ketzer in verbum sectler, quod
similiter disyllabum sit et d. Wolffio non displiceat,
muatvimus; recolimus enim, quod vox ketzer apud nos non
errori tantum maledicto pertinaciter inhaerentem, sed etiam
foedissima libidine pollutum significet ideoque in nostris
regionibus abominabilius sit quam in plerisque aliis.
Quantum ad vocem papae in penultimo cantico pertinet,
malumus totam omitti quam papae nomen mutari et Turcae
relinqui; causae praecipuae sunt, quod minus recte
sęparari videantur, quos scriptura coniungit. Deinde quod
plerisque videri possemus nos maeretrici Babylonicae
blandiri velle; nam idem Noribergensibus apud plerasque
Germaniae ecclesias reformatas accidit, qui verba "und wehr
des papsts und Türcken mord" in ista mutarunt tempore
Interim "und wehr des teuffels lug und mord", unde
pasquillus ubique sparsus cecinit: "witz habuit Nürnberg,
achsla tragavit utraque." Quia igitur hoc canticum in
omnibus celebrioribus Germaniae ecclesiis solenniter
canitur, malumus, ut dixi, omittere inter nostra
catechistica carmina quam mutatum inseri, ne nobis, quod iam
scriptum est, a malevolis accidat. Quia enim breve est et
prius in libello Psalmorum a d. Froschouero excusorum
habetur, poterit quaelibet ecclesia, cui canere placebit,
inde petere.  (Poterit et hanc ob causam forte haud
incommode omitti, ne ob hanc vocem aliquibus infirmis tota
catechesis excutiatur ex manibus; debet enim catechismus
simplex esse veritatis doctrina.)* (* Zusatz a.R.)  Latine
vero hoc tempore nolumus excudi catechesin, donec inspiciant
scholae nostrae. Hoc ex silentio nostro antea intelligere
vos putabamus. Festinanter haec scribo, quare festinanti
ignoscas.
Resalutant vos fratres. Salutabis nostro nomine clarissimos
viros d. d. Gvaltherum et Wolffium omnesque fratres. Vale.
Datum  7. iulii 1569.
Tuus Iohannes Conradus Ulmerus.
Hortator eris d. Froschouero, ut brevi excudatur propter
iuventutem catechismus.
Clarissimo omnique eruditionis et virtutis genere
ornatissimo viro d. Henrico Bullingero, Tigurinae ecclesiae
antistiti fidelissimo, patri meo in Christo summe colendo.
