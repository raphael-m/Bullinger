<nr>[25067]</nr>
<ae>Dietrich Lorenz Becks an Bullinger</ae>
<od>Roermond,  30. April 1555.</od>
<vo>Zürich StA, E II 338, 1516. / Orig.(Aut.)</vo>
S. D. P.   Ne mei liberi, ubi ad adultam ętatem venerint,
hic in hominibus huius sęculi cum periculo suę salutis
matrimonia contrahant neve ego, quod ad cultum divinum
attinet, aliquando metus caussa, quid agam, quod magis
hominibus quam deo placeat, atque ob eam rem mihi in agone
mortis cum diabolo dimicandum sit, prorsus decrevi, quam
primum commode potero, mutare solum et alibi figere pedem,
ubi illud periculum subire non sit necesse. Quare tuam
humanitatem rogo, mi Bullingere, frater in Christo, ut meo
nomine sapientem et prudentem aliquem civem consulas
illiusque consilium mihi transscribas, in quo oppido apud
Helvetios commodissime familiam alere possem. Ut autem in ea
recte mihi consuli possit, vitam, ingenium et conditionem
meam aliqua ex parte aperire visum est. In iuventute Leodii
in particulari schola ieci fundamenta grammatices
Latinę lingę, ubi anno 26. primum rescivi Lutherum
papistarum doctrinę adversari. Quare anxius de mea salute
optabam certior reddi, quenam pars recte doceret. Anno 27. a
quibusdam in mea patria docebar Lutherum papistis in
articulo de iustificatione iuste adversari; anno 28. plenius
discendi gratia, que ad salutem necessario forent, me invito
patre Wittenbergam contuli, ubi aliquot annos versatus post
mortem patris in patriam reversus aliquot annos negotior,
ante contractum matrimonium negotiatio admodum bene, post
autem  matrimonium minime succedit. Quamobrem id fiat, novit
deus; facultates iam 700 aut 800 daleros non excedunt. Anno
45. duxi uxorem, ex qua 4 proles superstites habeo. Ni certo
scirem me non admodum magna vi memorativa praeditum et plus
satis verecundum esse, negotiationem non aggressus aliam
conditionem suscepissem. Neque Grece neque Hebraice doctus
sum, et ut maxime Latine utcunque calleam, tamen extemporali
facultate dicendi non valeo. Quamobrem docendis iuvenibus
aptus non sum. Natura mea ad ea studia et artes inclinata
est, quę ab arithmetica iuvantur, ex quo coniicio, si in
iuventute et adolescentia mea natura ducem secutus fuissem,
me potuisse evadere in peritum mathematicum. Fugi autem
illud studium (quod me iam poenitet), partim quod paucos
alat, partim vero quod non multum utilitatis inde ad
proximum transferri posse arbitrarer, et quidem delectarer
adhuc eo studio, ni etas, utpote 47 annorum, et conditio iam
aliud postularent. Antequam Wittenbergam discederem,
intellexi Lutherum et Bugenhagium non recte sentire de
sacramento corporis Christi, non tamen perspicue, sed quasi
per cribrum vidi, quidnam Christus voluerit, cum diceret:
"Hoc est corpus meum:" Postea in patriam reversus ex
Oecolampadii antisyngrammate admonitus Augustinum scrutatus
sum, ubi rem iam perfectius didici. In ea autem sententia
Augustini, quod sacramenta non essent sacramenta nisi
similitudinem quandam earum rerum haberent, quarum sint
sacramenta, non valde fixe inherendum censeo; nam in sacris
literis meo iudicio multa reperiuntur signa et excogitari
possent quam plurima, quę neque in substantia neque in
effectu similitudinem earum rerum haberent, quarum signa
sint, ut, si quis dominus peregre profecturus inter
cęterea servo mandet, ut
statuto quodam die ipsi cum equo obviam veniat, timeatque,
ne servus illius mandati oblivisceretur, quare illi nodum in
cingulo faciat cum hac admonitione: "Ecce, serve, hic nodus
sit tibi memoraculo, ne illius mandati obliviscaris. Cum
ergo videris ac senseris hunc nodum, tunc hui[us] mandati
memineris" etc. Quis hic non videat nodum nullam habere
similitudinem cum re significata? Fateor tamen ingenue ea
signa, que similitudinem rerum significatarum habent, ad
commonendum esse aptiora. Vehementer miror et doleo tam
multos pios et egregios doctores ecclesię eo scientię
nondum venire, ut intelligant et videant signa sepe sortiri
nomina rerum significatarum atque iuxta eam regulam verba
Christi: "Hoc est corpus meum" esse exponenda, presertim
cum illa expositio non solum nihil in se habet perplexi aut
incommodi, verum etiam gloriam dei ad nostram salutem maxime
illustret, cum contra neothericorum literalis expositio
multas opiniones et absurda secum trahat et nullum nisi
fictitium et imaginarium nescio quod commodum ostendat.
Spero tamen pedetentim illum errorem apud pios correctum
iri, praesertim cum audiam a vobis satis modeste et non
acerbe veritatem de sacramentalibus locutionibus doceri.
Lutherus, ut vir fortis, multum certe de nobis omnibus
meritus est, quare illum errorem illi merito condonare
debemus, cum absque omni dubio et deus ipse illi illum
condonet. Non omnia novimus omnes; imo meo iudicio nemo
christianorum, dum in hac vita agit, est, qui non aliquo
errore versetur. Modo crediderimus deum nobis propter
Christum propitium esse, salva res erit, etiamsi non omnia
tam acute perspiciamus, que nobis tradita sunt, ut bonam dei
voluntatem erga nos probe intelligamus.          Si mihi
respondere volueris (opto mihi autem responderi proximis
futuris nundinis Franckfordiensibus, si non citius), tum
literas per hec verba ad me mittas: "Diessen bruieff sol
der ersamer Bartholomeus Boichorst, dorwerter zu Collen, am
platz by der herren huis wonhafftig, senden synem schwager
Diederichen Becks, mynem gudten frund."  Bene vale. Datum
Ruremundę in ducatu Gelrie, pridie calendas maii anno
1555.
Theodricus Beccius Laurentius, vester amicus ac frater
in Christo.
Piissimo ac eruditissimo viro domino Henrico Bullingero, suo
amico charissimo.
Zurich.
