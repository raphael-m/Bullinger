<nr>[19170]</nr>
<ae>Matthias Erb an Bullinger</ae>
<od>Reichenweier, 10. Juli 1549</od>
<vo>Autograph: Zürich StA, E II 361,163.(Siegel...)</vo>
<dr> </dr>
<re> </re>
<tx>Gratia domini tecum. Basileę in aedibus Miconii die 7.
iunii rediens a Thermis Leucanis in Vallesia accepi tuas
literas, quę scriptę fuerant 11. maii, e quibus intellexi tuum
erga nos et nostram ecclesiam iuge studium, curam et
diligentiam. Erat vero mihi gratissima inprimis christiana illa
tua consolatio, tum exhortationis verbum ad perpetuam in rebus
ecclesię admodum adflicta constantiam. Tu ora dominum nostrum
Iesum Christum, ut procul dubio facis, ne defitiamus in tempore
tribulationis. Opus est enim spiritu fortitudinis, quem pater
orantibus non negabit etc.
^$In quibus periculis Christi ecclesia fuerit 3. et 4. maii,
brevibus difficile est enarrare. Omnes, quotquot huius ecclesię
fuimus ministri, per legatos senioris ducis exauthorati sumus,
quoniam nolebamus esse Cęsareani, sed christiani, respuentes,
et si licuisset, impiissimum dogma percacantes Interim. Et cum
diu certassemus propter solidam Christi veritatem, tandem, quo
clavum clavo extruderemus, non adpellavimus ad Caesarem, sed
nostrum principem; ab illo enim, non a duce, et vocati et
instituti sumus, quem putabam Basileę esse. Annuerunt.
Postridie ergo Nicolaus Regius et ego nomine fratrum legatione
(gestr.) suscepta Basileam venimus; verum ille noster ante
triduum abierat cum tota familia ad Thermas, de quibus dixi.
Sequuti sumus per agrum Solodorensem, Bernensem, tum per nivosas
Alpes usque ad calidas aquas et strumosos illos homines, qui
suam chimeram maczen [Vgl. Brief 811, Anm. 7!] erexerant, et invento principe ecclesię
causam et periculum exponentes summa omnia proposuimus
diligentia. Ille persancte adfirmabat se id nescire nec unquam
fratri consessisse etc. Quinque diebus deliberatum et consultum;
tandem eo spiritus dei illum impulit, ut datis litteris ad
nobiles et proceres agri nostri iusserit omnes restituere
moreque solito nostrum facere officium. Quid vero de eo negotio
fratri scripserit, ignoro. Hoc certo nobis constat varias esse
practicas adversariorum, ut rursum ceu rebelles multemur et
ablegemur. in eo nunc sumus statu. Quid futurum sit, dies
declarabit. pergimus tamen intrepide bonos et pios ad
constantiam et resipiscentiam exhortantes, ne cęptum opus
domini intereat etc. Vicini nostri Ensensheimenses militem
conscribunt, quem putant certo nostram ditionem occupaturum.
Sunt plures inter illos, qui mihi bene volunt et qui rerum
utcunque apud illos pociuntur, cottidie monentes vel ad fugam,
vel ut thezaurum meum coti insepultum ad tutiora transferam;
verum non sum lupus ante clamorem etc. In manu domini sum; ille,
si mihi et ecclesię suę bonum fuerit, in tempore monebit, etc.
^$Plura plura scribenda forent; sed iam non vacat. Alias totam ad
te dabo tragoediam. hi duo viri, Vitus Sacellius cum Erasmo, qui
exulant pro Christo, verbotim<f1>wörtlich; vgl. ^#/+Hoven^#/- 378.<fe> dicent de rebus nostris, Ducatus,
Argentoratensium, et quid Magdeburgenses, Saxones reliquęque
maritimę urbes faciant. Quos tibi commendare supervacuum
fuerit; commendabit enim Vitum pietas, eruditio, longevitas,
constantia et ipsa crux, quam portat. O mi Bullingere, quam
deplorate et pessime vivitur apud plerasque ecclesias, quę
Christum iam pluribus annis audierunt. Metuendum valde, nisi
deus solita clementia illas servarit, ne propter impoenitentiam
pristinis erroribus sint involvendi.
^$Duas Decades tuorum sermonum accepi et habeo agoque tibi
gratias immortales, et si aliquando superstes fuero et potis,
maiori benefitio relaturus; sin minus, est in cęlis, qui
retribuat. Expectabo et in reliquos, ut in unum compingam
librum.
^$Descendentes per Ergaviam<fn>Aargau.</fn> cupiebamus te invisere ego et
Nicolaus; sed properandum erat domum, ne Interimistę
nidificarent in ecclesiis nostris. Rediimus vero valde fessi et
exhausti 7. die iunii etc. Salutabis inprimis tuam familiam,
quam aliquando, si deus dederit, videbo, fratrem nostrum
Gualtherum, antichristi encomiasten, senemque a sene Erbio
Pellicanum, Geroldum, omnes bonos etc.
<odtx>Raptim Richenvillę 6. iduum iulii 1549.</odtx>
^$Tuus ex animo Erbius.
^$Orate dominum sedulo pro nobis, ne deficiat fides Christi apud
nos etc.
<lz>[Adresse ......]: Praestantissimo viro domino Henrycho
Bullingero, theologo et ecclesiastae Tigu[rin]o, frati in
[Ch]risto semper colendo.</lz>
