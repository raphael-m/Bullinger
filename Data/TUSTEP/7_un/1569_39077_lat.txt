<nr>[39077]</nr>
<ae>Georg von Stetten an Bullinger.</ae>
<od>Augsburg, 26. Oktober 1569.</od>
<vo>Zürich StA, E II 378, 1839. / Orig. (Aut.)</vo>
S.  Literas tuas, domine colendissime, 30. septembris
scriptas accepi; diversa tamen quidem, imo prope contraria
narras ex Gallia ab iis, quae hic feruntur, prout illa et
aliae quoque quaedam ex adiecta scheda intelliges. Laudandus
Septemcastrensis, qui religionis cognitionem ipse suscipit
nec in dies negotium reiicit. Certamina in religione
existere oportet, prout semper extiterunt; vę illis, qui
ista temere movent. Interim nosti illis ad suorum profectum
semper abusum dominum. Bavarus ante septimanas 4 legatos
misit ad Bipontini filios consolandi gratia ob parentis
obitum; illi cum contemptu quidem reiecti, quod hi
asserebant nihil se de parentis obitu scire. Hispanum Mauri
indies magis urgent; his Turca auxilia submittit. Apud nos
licet facile(?) tranquilla sint omnia, ita tamen constituta
sunt, ut ingruente etiam minimo motu omnia sursum deorsum
moveri visuri simus. Magna annonę caritas in Hispania,
Italia, Germanię plerisque locis, etiam Constantinopoli,
ut aiunt. Hęc volui tibi brevibus indicare; festinante
nuntio, qui plerumque temere et ex improviso sese offert,
mihi quoque festinandum fui. Bene vale. Datum Augustę
26. octobris anno 69.
R[everentiae] t[uae]studiosissimus Georgius a Stetten.
Reverendo, pio atque erudito domino Henrico Bullingero,
ecclesię Tigurinę antistiti fidelissimo, domino et
amico suo colendo.                Tiguri.
