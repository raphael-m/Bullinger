<nr>[23017]</nr>
<ae>Pier Paolo Vergerio an Bullinger</ae>
<od>Chiavenna, 15. Februar 1553.</od>
<vo>Zürich StA, E II 356, 577.</vo>
Gr. I,  S. 284.
Orig. (Aut.)
Clarissime Bullingere, exortus est in Valle Tellina
tumultus, qualem Raetia nunquam vidit aut sensit. Commota
est, inquam, ab imis radicibus tota flabella e Babilonia.
"Quid hoc?" inquies. Tuus Vergerius ingressus est cum
praedicatione evangelii. Aliquot Christi oves libenter
audiunt; sed diabolus non potuit ferre et accivit e media
Roma aliquot rasos, qui omnia miscerent et turbarent. Ego in
tumultu fortiter restiti et vere possum dicere: nemo mihi
affuit; ita timebant sibi omnes. Dixi tamen causam in medio
foro media inter arma, et nemo ausus est manu quicquam
adversum me; sed lingua maledictis, execrationibus, minis
agebant. In summa: Antichristus facile ostendit se timere a
nobis, quum videat proximam Italiae vallem ardere. Si
potuisses videre, Henr[ice] Bulling[ere],
quot hominum mille accurrebant et quo furore incensi,
dixisses: "Actum est de meo Vergerio." Sed dominus non
reliquit me. Convenere omnes magistratus et nonnihil
sedarunt tumultum. At rursus insurget intra 15 dies; nam huc
venturi sunt commissarii non[n]ulli, qui causam audituri
sunt. Magis mihi timendum ab occulto aliquo nebulone quam a
toto populo. Possum tribus horis ex valle hac ingredi ad
fines Venetorum et Caesaris. Quid, quaeris? Pericula
superiorum annorum nihil fuere, si spectes ad pręsentia.
Clamant impii me paucis annis, id est tribus, exturbasse
missas et papatum ex octo pagis et exturbaturum ex tota
valle brevi, si non opprimar. Volui, ut scires, quo in statu
res meae sint. Claven[n]am veni, ut cum fratribus agerem et
viderem, quid agendum.
Is nuncius, qui tibi has literas reddet, fuit mecum non
quidem in toto tumultu, sed in parte; ab eo itaque disces
multa. Cupio scire, num recte valeas, et anxius quidem sum
de tua valetudine. Rogamus pro te cum his nostris ecclesiis.
Salvere iubeo ecclesiam, scolam et familiam. Claven[n]ae, in
die cinerum (en tibi papistam) 1553.
Vergerius.
[C[larissimo d. Bullin[g]ero etc.
                         Tiguri.
