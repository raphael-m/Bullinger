<nr>[27280]</nr>
<ae>Matthieu Coignet an Bullinger</ae>
<od>
Paris, 5. November (1557).</od>
<vo>Zürich StA, E II 368, 439. / Orig.(Aut.)
S. Heri, cum pararem discessum ab aula regis apud S. Germanum, reddite mihi sunt percommode ab interprete legati amplissime vestre reipublice tuę litere, nec satis explicare possem, quam iucundus mihi fuerit de tua valetudine nuncius et quantum optarim prudentissimo illi viro animum erga te et rempublicam vestram meum posse testari eique gratificari potissimum in causa tam iusta.
Prius illum salutaveram mihi ignotum, quia me presente convenerant reverendissimum cardinalem Lotharingie, et
amicis, qui aliquid possunt apud r[egiam] m[aiestatem], illos commendaveram non vulgariter.
Cum eo et aliarum urbium legatis comitibus, ubi in hanc urbem redierint, spero me familiarius collocuturum, et eos excepturum, ut digni sunt.
Cęterum ob multa negocia a r[egia] m[aiestate] mihi demandata intra dies octo sum Camberiacum repetiturus, ubi uxorem et familiam reliqui tantisper, dum sedarentur, que et his regionibus excitate sunt tempestates.
Non abs re dicebat
quidam solitudinem eis iucundam, qui malos odio habent.
Nunc certe gravissima errata grassantur, magnusque est verbi dei contemptus in delira hac mundi senecta, nec mirum debet videri, si augeantur poene et sunt imperiorum periodi.
Non tamen desino optima sperare ab eo, qui Sathanam, mundum et mortem vicit nec suos deserturus est.
Quoniam a Sabaudie finibus discessit hostis, ad magistrum Ciconię scripsi, ut vectori duas meas cistas traderet, quo pervenire possint Genevam, ubi persolvetur, quod
pro vectura promissum erit.
Hoc negocium tibi commendo et oro, ut me absentem diligas omniaque de me tibi polliceare, si quid possim, et meo nomine saluta d.
Lęlium et amicos, qui de me percunctabuntur.
Bene vale.
Lutetie 5. novembris.
Tuus ex animo M[atthęus] Coignetius.
D. Henricho Bullingero, Tigurine ec[c]lesie pastori.
Tiguri,     Zurich.
