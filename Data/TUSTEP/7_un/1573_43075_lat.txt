<nr>[43075]</nr>
<ae>Johannes Haller an Bullinger.</ae>
<od>Bern, 11. Mai 1573.</od>
<vo>Zürich StA, E II 370a, 484. / Orig. (Aut.)</vo>
S.  Miraris sine dubio, quod nihil scribam; unica vero
subest causa, quod
propter debilitatem et dolores dextrae manus ad quindecim
fere dies vix literam
pingere potuerim. Praecipua autem, quae scribere poteram et
debebam, illa sunt:
1. Ut remitterem tibi historiam illa Rhoeticam, quam nunc
remitto per d. Albini,
praefecti iam Lausanensis, filium, quem prius tibi quoque
nomine patris et
Samuelis Telamonii nostri, cum adhuc in vivis esset,
commendaveram; natus est
enim ex Telamoniorum sorore;  2.  ut te instruerem de vino
d. Steigeri; veremur
enim, ne error sit admissus, cum tu scribas alterum dolium
ex his, quę
Glaronam erant mittenda, transmissum esse dem statthalter
Häßi. Ibi d. Steigerus
nescit, neque ego scio, an is ille sit Häßius Fridolinus,
qui praefectum egit
proxime Badenę ex Glaronensibus, aut alter; nam dolium ad
Fridolinum illum
pertinuit, qui etiam domino Steigero pro illo, ut ipse ait,
18 persolvit
coronatos. De Schuͦleri dolio nullum iam superest nobis
dubium. Fac ergo,
quaeso, ut nos illa cura liberes. Quod reliqua attinet, non
habemus valde
singularia. Ex Delphinatu et de Rochella nihil iam per
aliquot dies audimus.
Rumor est, cui tamen nullam adhuc fidem do, duas civitates
prope Burgundiam et
in finibus Germanię ab Hugenothis esse occupatas, San
Desir et Langres. Nostri
legati nondum redierunt Badena; illi fortassis aliquid
afferent. Hodie huc
venerunt ambo illi legati, Gallus et Hispanus; nescio, quid
moliantur.
Impetrarunt aliqui nobiles ex profugis Gallię, qui in
hisce iam terris
nidulantur, a rege concessionem suarum facultatum et suorum
reddituum ea
conditione, ut in praesentia regii legati senatui nostro
iurent se nihil
molituros hostiliter contra regem, sed pacifice in his
terris victuros. Hoc
prastiterunt aliqui; multi vero alii se iam segregant ab his
et nolunt se ita
obligare et putant hos non satis esse fidos erga fratres
suos. Also hatt man
immer zschaffen. Gott verbeßers an allen orten! Plura
scribam, cum melius valuero.
Bene vale. Salutem dic omnibus amicis et fratribus,
praesertim iis, qui sunt ex
tuis. Nostri communiter te salutant.
Bernae  11. maii 1573.
I[ohannes] Hallerus tuus.
Clarissimo viro d. Heinrycho Bullingero seniori, domino meo
honorando et
compatri charissimo.
                   Tiguri.
