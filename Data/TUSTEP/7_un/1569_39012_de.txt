<nr>[39012]</nr>
<ae>[Bullinger] an Joachim Bäldi.</ae>
<od>Zürich, 28. Januar 1569.</od>
<vo>Zürich ZB, Ms F 59, 366. / Orig. (Aut.)</vo>
Frommer, eerenvester etc. Min willige dienst und alles
guͦts bevoran. Ich dancken üch fast früntlich umb üwer
flyssig schryben, hat ouch ein ansähen der warheit.
Hinwiderum schicken ich üch yngeschlossen ein abgeschrifft
eins schrybens; sol ein Lucerner herus uß dem läger gesendt
haben. Die abgeschrifft hat mir gäben min früntlicher,
lieber schwager Heinrych Berckher<f1>Bercker/Bereker? Vgl. Verzeichn. d. Geschlechts d. Bullinger 1823, S. 102.<fe>, jetzund nüwer wirt zum
Storchen; von dem hab ichs. Und alls ich inn fraget, ob ichs
üch schicken gedörfte* (*a.R.: getörste / f!), antwort er:
"Ja, gar wol; dann ich willens xin, den Beldinen (üwern
lieben sünen) zuͦ schicken; so schicks du grad dem vatter
und gruͤß mir sy früntlich mitt erbietung miner gar
willigen diensten." Das wil ich hiemitt ußgericht haben.
Von Straßburg vernimpt man, das ir bischoff gestorben und
die thumherren in der waal uff zwen zerfallen, in zwytracht
kummen. Das ist der statt unangnem, in sorgen ettwas
prattick, insonders so Aumala mitt einem starcken züg zuͦ
roß und fuͦß by Metz ligt; dorumb nimpt die statt
Straßburg knächt an zuͦ irem bewarung etc. Diser zyt ist
mir nüt wyters zuͦ wüssen.
Gott mitt üch. Gruͤssend mir die üweren und all guͦt
herren und fründ.
Datum Zürych in yl uf Carolj anno 1569.
Der üwer etc.
Dem frommen, eerenvesten herren Jochimen Beldi, allten
landtamman zuͦ Glaris, minem günstigen, lieben herren.
                                               Glaris.
