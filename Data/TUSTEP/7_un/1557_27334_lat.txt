<nr>[27334]</nr>
<ae>Engelbert Milander an Bullinger</ae>
<od>
Augsburg, 31. Dezember 1557.</od>
<vo>Zürich StA, E II 345, 442. / Orig.(Aut.)
Salutem et pacem a domino.
Nihil iam habeo, colendissime domine, quod ad tuas literas respondeam, quam ut de transmittendis sermonibus, quos tuus filius Christophorus meo nomine abs te petivit, te securum esse iubeam.
Nolim enim te aliis multis laboribus oppressum, quicquam molestiarum mea causa ferre.
Mitto tibi scriptum, cuius autor est d.
Caspar Schwencfeldius.
Hoc quidem bonus, pius et doctus vir, cum ei nimium in vestram partem inclinare viderer, mihi obiecit.
Descripsi, ausus tamen non
fui, ut ad vos mitterem.
Iam tuae humanitati confisus mitto.
Spero te id non male habere.
Si ita est, ut homo iste dicit, vobis Tigurinis, ut salva pace dixerim, non iniuria fit, si Lutherani vobis idem faciunt, iuxta illud: Quo quis mensura metitur, eadem ipsi metiatur.
Si minus, miror hominis impudentiam, qui talia de vobis spargere ausus sit.
Bene vale meque tuum esse sine.
Augustae ultimo(a?) decembris 1557. Non opus est, ut exemplar Schwengfeldii remittas.
Tui observantissimus Engelbertus Milander.
Reverendo et excellenti viro domino Henrico Bullingero, ecclesię Tigurinae ministro primario, domino suo plurimum observando.
^$Zurich.
