<nr>[19323]</nr>
<ae>Johannes Calvin an Bullinger</ae>
<od>Genf, 7. Dezember 1549</od>
<vo>Autograph: Zürich StA, E II 368, 14f. / 24, 14.(Siegel...)</vo>
<dr>Ep. Calv. 1324 (XIII, 488ff.)<dr>
<re> </re>
<tx>S. De librarii censura et tibi et optimis nostris fratribus,
qui eam ad te miserunt, magnam habeo gratiam. Utinam citius
fuissem admonitus. Pręstat tamen sero quam nunquam. Facturus
sum quod consulitis. Sed ego scriptionem illam, quia brevis
erat, in tempus nundinarum distuli. Mihi tamen molesta erit
magis quam laboriosa, quia cum domesticis litigandum erit.
Mallem vero cum professis hostibus certare. Quanquam hęc quoque
sunt nostra exercitia. Hęc causa erit cur brevius absolvam.
^$Formulam consensionis libenter omnes fratres mei amplexi sunt.
Subscriptam, si voles, omnium manibus quam primum habebis.
^$Quia spes non est ut brevi recudatur liber de vitandis
superstitionibus, cum adhuc plurima exemplaria typographus se
habere dicat, auctarium quod misisti curavi ut attexeretur. Ita
liber erit vendibilior. Et prestat hoc ornatu fuisse locupletatum priusquam longius
spargeretur.
^$Lausannensium fratrum causam tibi commendatam esse cupio. Nuper
senatusconsulto vetiti sunt ex more convenire ad tractandam
scripturam. Erat hęc ratio ut suo quisque ordine locum
scripturę exponeret, deinde afferret quisque quod datum esset a
domino. Hęc communicatio hactenus valde fructuosa fuit, ac
multos retinuit in officio. Nam is, cuius viceserant locum
exponere, privatim admonebatur, si quid inscite, si quid minus
dextre aut non suo loco dixisset. Quoniam importunus ille
rixator Zebedęus aliquoties suis contentionibus turbavit, in
eius gratiam pręclarum institutum abrogari perquam iniquum est.
Senatus quidem Vireti rogatu hunc rigorem nonnihil mitigavit.
Manet tamen edictum quo iubentur tertio duntaxat quoque mense
convenire. Fratres interea Bernenses imperiose, ut audio, magis
quam fraterne erga eos se gerunt, ut nihil in calculum pręter
ipsum ministerii nomen veniat. Hęc tamen non est ecclesiastica
ratio. Verum si Bernenses contemnunut collegium illud, nihil
aliud dico nisi quod se et eos, quibus sunt adeo iniurii, male
noverunt. Contemni autem et contumeliose haberi plus quam clarum
est. Ut nihil sit gravius, subinde audiunt heriles minas. Nec
vident, cum in fratres dominium appetunt, quanto durius sibi
iugum servitutis accersant. Non in omnibus regnat hęc pravitas.
Deterior tamen pars superat. Querimonias istas libere in sinum
tuum deponere mihi permitto. Longius manare neque necesse est
neque expedit. Tu modo, pro tua prudentia et ęquitate, studebis
his malis aliquid saltem interponere remedii. Pręsertim hoc
agendum erit ut illi quos nosti Zebedęum suum obliviscantur et
similes delitias.
^$Nuper cum in diaconi munus electus esset quidam frater doctus
et acutus, is qui meum de astrologia iudiciaria libellum vertit,
qui patrem, regium in curia Parisiensi consiliarium, cum spe
opimę hęreditatis ultro deseruit ut Christo militaret, factum
est eorum studiis ut senatus eum repudiaverit. Hęc tibi probari
nequeunt, scio. Quod si curare penitus hanc malevolentię pestem
non potes, aliquo usque tamen ut cohibeatur danda erit opera.
^$Bucerus postremis literis quas ad me scripsit conquerebatur se
ab Hoppero traduci, quasi ubiquitatem corporis Christi asserat.
A quo delyrio quam procul absit, ego optimus sum testis. Si
quando ad hominem scribes, admonebis ut Bucerum unum fuisse hoc
seculo ex primariis Christi servis cogitet, pręclare de
ecclesia meritum, multos labores sustinuisse, et nunc Christi
esse exulem, ne senem extrema iam etate inhumaniter fatiget.
^$Vale, ornatissime vir et frater mihi in domino observande.
Collegis tuis ex me plurimam salutem, et privatim tuę familię.
Omnes fratres mei vos plurimum salutant. D. etiam Henrichum
salutari meo nomine cupio.
^$Genevę 7. idus decemb. 1549.
^$Ioannes Calvinus tuus.
<lz>[Adresse ...]: Clarissimo viro D. Henricho Bullingero
Tigurinę ecclesię fido pastori symmystę et fratri
colendissimo et charissimo.</lz>
