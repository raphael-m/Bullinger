<nr>[38110]</nr>
<ae>Bullinger an Tobias Egli.</ae>
<od>Zürich, 24. September 1568.</od>
<vo>Zürich StA, E II 342a, 551. / Orig. (Aut.)</vo>
Graub. III,  118f. R.
Gott mitt üch! Ich hab üch geschriben verganges montags.
Siderhar ist nüt mir zuͦkummen, daran neißwas gelägen,
onet das der houptman Dionysy von Schaffhusen uß dem läger
uß Franckrych heymkummen, wöllen sin fennli erfüllen und
knächt annemmen. Das ist imm verbotten von der oberkeit,
ouch hoch verbotten allem irem volck, das niemandt ziehe
diser zyt. Sy habend ouch ein botten hinyn in Franckrych
geschickt, die iren heimzuͦmanen, die noch mitt dem fennli
da inn in Franckrych ligend. So hab ich üch hievor bericht,
das min herren hie und die zuͦ Bernn zum höchsten
verbietend den iren, sich in disen zug zuͦ begäben. Und
wiewol der Franzoß ein tag angesetzt  26. septembris zuͦ
Solenthurn, wirt doch der tag zuͦ Baden  29. septembris
sin fürgang haben. Gott wölle, das es ein guͦt end näme;
dann mir die händel unser eydgnoschafft übel gefallend.
Besorg, es sye nitt wyt, das wir ouch gestraafft werdint.
Gott erbarme sich unser!
Gott mitt üch. In yl und schneller yl.
Datum Zürych  24. septembris 1568.
H[einrychus] B[ullingerus] s[enior].
Ornatissimo viro d. Thobiae Eglio, Curiensis ecclesiae
ministro, fratri meo percharo.
                                   Chur.
