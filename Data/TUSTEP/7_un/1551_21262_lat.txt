<nr>[21262]</nr>
<ae>Oswald Myconius an Bullinger</ae>
<od>Basel, 6. November 1551.</od>
<vo>Zürich StA, E II 336a, 330. / Orig.(Aut.)</vo>
Deutsche Teilübersetzung: Horning, S. 43. (Datierung: 7. Nov.)
Accepi libellum tuum ad regem, legi; placet ut reliqua tua.
Sed illud vereor, ne Sorbonam concitaveris; nam irritabiles
sunt, maxime ubi sibi timent, hoc est, ubi timent regem a se
per adversarios abalienari, id quod ferre plane haud
possunt.  Est enim Sorbona locus, ex quo solet emergere,
quicquid per totum regnum fere magnum est, ut ipse nosti.
Sed hoc operis tuum est; expectabimus, quid dominus inde
velit fieri.  De Argentinensibus, quod nuper interrogasti,
nunc accipe: concionatores sibi et scholę suę timent,
quod accidit Svevię; non est securitas. Sectę novę
exoriuntur ab hominibus nihili: Epicurismus cum Gentilismo
invalescit; anabaptistę, Schwenckfeldiani, papistę
habent suos defensores et promotores; soli pii execrabiles
sunt. Magistratus se devovit Carlo, nutum eius expectat,
quamvis interim subscripserint Witembergensi confessioni,
quam missurus est Mauricius ad Tridentinos; nam ad
Cęsarem
pridem, ut ferunt, misit. Ipsi ordinarunt legatum
Schledanum, virum doctum, prudentem ac pium, qui Tridentum
abeat una cum scriba et duobus famulis; quod fere miror,
tantum videlicet eos tribuere antichristo, ut hic
obsecundent. "Sic faciunt", inquis, "propter Carlum." Esto;
cur igitur suscribunt Witenbergensibus? Summa: factis
probamus, qualesnam simus, homines videlicet Christo nihil,
hominibus omnia tribuentes. Verum de illis satis.
Scriptum est Ulmenses Hispanis non concessisse transitum per
urbem, sed pontem infra urbem fabricasse, quo Danubium
traiecisse feruntur; exercitu autem traiecto impedimenta
prohibita sunt, et edictum factum mox sub poena capitis, ne
quisquam sequatur. Miramur consilium; si quid audisti,
narrato posthac.
Cęsarem solvisse Augusta nimirum nosti. Pecunia deest,
quamobrem milites exhauriunt miseram plebem. Per Aenipontem
transitum parat in Italiam promittens sibi se magna
commissurum. Timet Mediolanensi ducatui, aurifodinę
sę.
Res prę se fert magnum malum esse futurum, quod nemo scit
in quem sit maxime incubiturum; tota nanque fere Europa hic
involvitur. Dominus adsit ecclesię sę, sicut aderit
indubie.
Dixit propter hęc vir magnus pacem factam esse inter
Magdeburgenses, Mauricium et Cęsarem, sed non publicari
propter militem Mauricianum, cui multorum mensium stipendia
adhuc debeantur. Certum est festum Michaelis statutum fuisse
pro concordia sarcienda, id quod scriptum est ad me ante
dies paucos ex Witenberga, loco ad conventum instituto.
De iuramento ne mentio quidem hic habetur; proposui tamen
fratribus, et una voce responderunt: "Sic semper fuit mens
nostra nec mutabitur, nisi velimus discedere a verbo, quod
absit." Utinam liberet Confoederatis nostris aliquando
sapere et quidem ad salutem; persuadent enim sibi, quod
evangelium habeant tam clarum ut quispiam alius. Equidem
contendi ea de re cum cognato quodam meo; ex hoc homine
audivi mira. Domini voluntas fiat. Vale semper in Christo
cum tuis et omnibus fratribus. Basileę  6. novembris anno
1551.
T[uus] Os[valdus] Myconius.
D. Heinricho Bullingero, viro praestantissimo, Tigurinorum
antistiti, fratri ac domino inprimis observando suo.
