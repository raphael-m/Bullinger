<nr>[26017]</nr>
<ae>Die Pfarrer von Zürich an [Felix Cruciger und die Brüdergemeinde in Polen]</ae>
<od>Zürich, Januar 1556</od>
<vo>Autograph: Zürich StA, E II 371, 675. Kopie von Heinr. Bull.jun.(Siegel...)</vo>
<dr> <dr>
<re> </re>
<tx>S. D. Exposuit nobis clarissimus vir idemque charissimus
frater noster d. Franciscus Lysmanninus se literas accepisse abs
te, vir amplissime, scriptas tuo, symmistarum nobiliumque
nomine, quibus inter alia postuletis vobis fidelia dari
consilia, qua ratione in ecclesiis Polonicis veritatem Christi
evangelicam et retinere et latius propagare valeatis, praeterea
adversus eos etiam tueri, qui novis subinde opinionibus vel olim
damnatis vel nunc de novo excogitatis renascentes perturbant
ecclesias. Libenter autem pro charitate christiana nostrum hac
in re communicabimus consilium, modo aequitate pia nostra illa
exceperitis.
^$Ante omnia videtur nobis spectandum iis, qui veritatem Christi
evangelicam in ecclesiis retinere, deinde et latius ad alios
quoque extendere conantur, ut ipsi primum recte institutas et
reformatas habeant ecclesias. Nisi enim hoc curetur, instabilis
erit illa reformatio, et error seminaque contentionum spargentur
ad alias ecclesias. Nisi enim iuxta regulam verbi dei legitime
constituta sit doctrina et sacramentorum usus, semper habebant
non modo contentiosa ingenia, quod impetant, sed et pii et vere
docti non approbabunt mixturam conflatam ex pluribus. Civilibus
hominibus mirum in modum placet claudicare in utramque partem;
oderunt hi integram religionem et puram putam reformationem in
religione. Nam reformidant seditiones, quas orituras metuunt ex
abrogatis religionibus receptis, revocata autem simplici
doctrina et syncera. Ergo mixturam quandam commodamque
religionem cogitant contexere ex evangelio Christi et doctrina
antichristi, quae utrique parti tam christianis quam
antichristianis non omnino adversa et ideo prorsus improbari non
possit. Atque his debemus varietatem et diversitatem illam, quam
nimis pugnantem videmus in tot extare eclesiis. Quid vero
iudicat de hac temperatura verbum domini? Legatur Ezechiel cap.
13: Olim sacerdotes Israelitici voluerunt et ipsi combinare deum
Israelis et Baal, Iudaismum et gentilismum. At contra hos clamat
fulminens propheta Helias et ait: "Quousque claudicatis in
utrumque latus? Si dominus est deus, sequimini illum; si Baal
est deus, sequimini illum." Et sermones prophetarum non
approbant omnino reges, qui reformarunt quidem ecclesias et
impietates plurimas sustulerunt, excelsa autem intacta
reliquerunt. Dominus noster Iesus Christus diserte vetat pannum
novum assuere veteri et vetus vinum condere utribus novis. Idem
ex ore suo evomit tepidos, qui neque calidi sunt neque frigidi.
Nazaraei quoque vel Minaei ex pharisaismo ad evangelium conversi
legalia voluerunt commiscere cum evangelio. Sed hos oppugnat in
omnibus epistolis suis sanctissimus et doctissimus Christi
apostolus Paulus. Damnati sunt illi ipsi in concilio
Hyerosolymitano conscripta adversus eos synodica epistola, quam
recitat S. Lucas in Actis cap. 15. Exempla quoque extant
testantia mixturam illam semper noxiam fuisse ecclesiae dei et
peperisse interminabiles contentiones. Muhamedis,
sceleratissimus et infaustissimus ille Arabs, ex Iudaismo,
paganismo et christianismo, denique ex variis haeresibus
pestiferam conflavit religionem atque ita in orbe plantavit
malum sempiternum. Nostra memoria prodiit interdecretum quoddam,
Interim appellatum, et ipsum contextum ex corrupto et integro.
Sed quid peperit? Notiora sunt haec, quam ut a nobis commemorari
debeant. Docent ergo haec omnia reformare ad vivum ecclesias et
omnis generis fugere mixturas utpote perniciosissimas et deo
quoque abominabiles.
^$Exhibeat autem formam reformationi perfectam et deo gratam
scriptura canonica; nam haec sola perfectissima est. De hac
testatur apostolus et ait: "Omnis scriptura divinitus inspirata
utilis est ad doctrinam, ad redargutionem, quae est in iusticia,
ut integer sit deo homo ad omne opus bonum apparatus." Et addit.
"Tu ergo persistito in his, quae didicisti, quae tibi credita
sunt, sciens a quo didiceris et quod a puero sacras literas
noveris, quae te possunt eruditum reddere ad salutem per fidem,
quae est in Christo Iesu." Agnoscitis locum apostoli ex 2. ad
Timoth. 3. capite transcriptum. Cui in 4. capite adhortationem
gravem attexit, ut in his persistat et legitime progrediatur, eo
quod in postremis temporibus quidam aversuri sint aures a
syncera veritate et conversuri ad fabulas humanas.
^$Quaecunque ergo videbuntur pertinere ad constituendam ecclesiam
et ad integritatem sanae doctrinae, ad institutionem
ministrorum, ad invocationem et preces iustas, ad ritus et
sacramenta rite celebranda, ad corrigendos mores et ad alia
huius generis necessaria, ea inquam omnia petantur ex
scripturis. Neque vero displiceat hic nobis divina simplicitas
et frugalitas. Divina disparia sunt humanis; humana superstitio
nihil miratur, nisi mundano apparatu splendeant: inde tot
nobiles picturae, tot ornamenta, ut vocant; apparatus gemmarum,
auri et argenti copia in templis obtinuit Christianorum. At
ignoravit illa vetus apostolica ecclesia, quae et paucissimas
habuit caeremonias; opulentissima autem fuit in annunciatione
verbi dei, in assiduis precibus et emendatione et puritate
vitae. Ubi est cęremoniarum copia, ibi in arctum retruduntur,
quae amplissima esse oportuerat. Haec admonuisse satis sit; non
enim leges praescribimus neque plenam de his instituimus
disputationem.
^$Ad conservationem syncerioris doctrinae profuerit illud non
parum, si diligenter perspecta habueritis veterum haereticorum
dogmata contra scripturam divinam et doctrinam apostolicam olim
vulgata a Valentinianis, Manichaeis, Patripassianis, Novatianis,
Sabellianis, Arianis, Macedonianis, Nestorianis, Eutychianis,
Donatistis, Pelagianis, Messalianis et id genus aliis pestiferis
sectis. Omnino enim ab his refugiendum arbitramur neque
permittendum, ut olim sepultas haereses homines maleferiati et
in fide non confirmati reparent. Si qui ergo oborti fuerint, qui
spargere ceperunt blasphemias, vocentur in colloquium et
revincantur scripturis, admoneantur et compescantur.
^$Ad pacem ecclesiarum et confirmationem veritatis evangelicae
faciet et hoc non parum, si praescideritis omnem occasionem
curiosis disputationibus et quaestionibus subtilibus, sed nihil
conducentibus ad pietatem. Curate ea potius, quae salutis sunt,
ut recte et syncere in deum credamus, ut syncere intelligamus
redemptionis mysterium et, quae sunt officia sanctorum,
praestemus, in his exerceamus nos, meliores quam doctiores
haberi et videri cupientes. Non temere admonet apostolus Paulus,
ut nobis caveamus a quaestionibus et disceptationibus; nam ubi
hae admittuntur et recipiuntur, simul inserunt ac insinuant sese
ambitio, invidia, vincendi studium, vana gloria, vindicta et
perturbant omnia; nam et amicissimos non raro committunt.
^$Praecipue vero conferet ad conservandam et propagandam
veritatem evangelicam institutio scholarum. Vetus hoc est
institutum, quod historia ecclesiastica duravisse indicat a
temporibus apostolorum. Neque dubium est, quin scholarum
corruptio initium dederit collegiatis ecclesiis et multis
monasteriis certe vetustioribus. Iusserit ergo vera pietas et
iusta restitutio illa rursus convertere in scholas. Loquimur hic
de schola christiana et ecclesiastica, non philosophica aut
Antiochica vel ethnica. Maxima sunt hodie vitia scholarum apud
reformatas quoque ecclesias, quae nunc persequi nolumus.
^$Institutis scholis aliquibus curandum vobis fuerit ante omnia,
ut sint in his doctores et praeceptores pii, syncere et vere
docti, a contentionibus et novationibus alienissimi, laboriosi,
modesti vitaeque puritate venerabiles et authoritate graves, qui
non ad plausum et ad parandum sibi eruditionis rarae
existimationem declament, sed se auditoribus accommodent, utilia
et necessaria doceant et profectum requirant discipulorum.
Doceant autem linguas et artes, sobrie quidem et quantum satis
est, ut semper meminerint se non Platonicum aut Aristotelicum,
denique scepticum aliquem instituere aut formare philosophum,
sed servum Christi, qui aliquando scholae aut ecclesiae
christianae inserviat. Ergo opus fuerit et theologica
praelectione. Nolumus hic obtundi ingenia summis, uti quondam
fieri solebat in scholis theologicis, in quibus summa
praelegebatur Lombardi. Suademus omnes theologiae syncere
studiosos recte adducere ad lectionem evangelicam et
apostolicam, deinde etiam propheticam, in qua ipse contextus
suppeditabit ipsos theologo necessarios locos communes. Hic non
damnamus scripta priorum virorum, qui in hoc genere illustrando
et in enarrandis scripturis laborarunt. Laudem meritos esse
confitemur et laudamus ipsorum diligentiam. Caeterum formando
iam theologo proponi malumus ipsum purum putum dei verbum.
Doctores norunt, quomodo utantur interpretum opera, atque hic
monemus inprimis, ne luxuriantibus ingeniis permittatur, ut
nihil certi habeant pererrentque, imo grassentur per omnia.
Oportet enim eum, qui velit cum fructu aliquo studere et bonas
literas discere, certum habere scopum, ad quem omnia studia sua
referat. Hinc ergo sit studioso nostro ecclesiastico pietas et
ecclesiarum gubernatio doctrinaeque ecclesiasticae puritas.
Nihil hic loquimur de formandis medicis aut iureconsultis,
quorum opera respublicae quoque utuntur.
^$Intelligit autem eruditio vestra ordinibus et classibus fore
opus in scholis, ut ex imis ascendatur ad summa. Praeterea
delectu ingeniorum esse opus iuxta illud vulgare: "Non ea quovis
ligno sculpitur Mercurius." Qui autem semel sese studiis
dedidere sacris et ministeriis sacris consecrarunt, non tam in
artibus videntur instruendi bonis et in sacris literis quam in
honestate vitae morumque integritate; impuri enim, licet sint
doctissimi, plus tamen diruunt vitae licentia, qua assueverunt,
in scholis quam eruditione polita proficiunt et extruant.
Mediocriter doctus et purae vitae homo plus fecerit
promoveritque pietatem; sine huiusmodi autem scholis a
corruptela alienis vix conservabitis aut longe propagabitis
veram religionem. Ex bene autem institutis scholis prodibunt
tandem viri ad synceram veritatem tuendam, longe lateque
spargendam instructissimi. Ubi tamen inprimis preces addi
oportet, quibus auxilium domini imploremus, ut ipse sibi in
vineam suam operarios formare dignetur idoneos.
^$Videtur inter haec illud quoque attingendum ad conservationem
veritatis propagationemque non parum facere, si non tantum
abrogemus noxia, sed mox in abolitorum locum salutaria
substituamus. Qua in re hodie a multis graviter peccatur, qua re
offenduntur etiam piorum mentes. Quis enim approbaverit omnia
tolli e medio et populum negligi nec ulla ipsum religione
institui ac in ordine retineri? Sunt enim, qui satis esse putant
semel omnia tollere et in abusus et abominationes quotidie
detonare atque etiam rabide debachari. At dominus ad prophetam
dicit: "Constitui te hodie, ut evellas et extirpes, ut adifices
et plantes." Sublata itaque sunt idola, quae picturae et literae
appellabantur laicorum; reponatur mox praedicatio verbi dei,
literae inquam caelitus et clare voluntatem dei loquentes, ex
quibus omnes intelligant deum verbo suo docere, deum in spiritu
et veritate adorari, deum nolle simulachris exprimi aut in illis
coli. Abrogata est missa, quae venditabatur pro sacrificio
vivorum et mortuorum, reponatur salutaris coena domini, addatur
interim doctrina, qua omnes discant unicum et aeternum esse
Christi sacrificium, quo expientur omnes credentes, discant item
christianorum sacrificia porro esse spiritualia. Eiecta est ex
templo Christi lingua peregrina et non intellectum psalmorum
murmur; instituatur protinus legitima et religiosa oratio,
instituantur sacri coetus, instituatur enarratio sacrarum
literarum ad praescriptionem apostoli 1. Corinth. Proscripta est
ex templo lucrosa mercatura; efficiatur, ut populus intelligat
requiri ab ipso eleemoynam. Haec exempli causa commemoravimus,
ex quibus pietas vestra similia facile diiudicabit.
^$Ex his omnibus intelligitis, fratres, quae sit sententia nostra
de conservanda et propaganda veritate evangelica. Scimus hac de
re longe plura dici posse; sed scimus nos loqui cum peritis.
Nihil ergo restat aliud, quam ut inhortemur vos, ut in via
domini constanter pergatis sedulo ipsius invocantes auxilium,
sine quo nihil feliciter tentaverimus. Orate pro nobis dominum;
nam et nos pro vobis oramus. Vivite et valete. Dominus deus
noster benedicat vobis.
^$Tiguri mense ianuario anno domini 1556.
^$Pastores et lectores, ministri ecclesiae Tigurinae.
<lz>[Adresse ...]:</lz>
