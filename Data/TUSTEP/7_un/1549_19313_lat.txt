<nr>[19313]</nr>
<ae>Die Lausanner Prediger an die Zürcher</ae>
<od>Vevey, 27. November 1549</od>
<vo>Autograph: Zürich StA, E II 337, 447f.(Siegel...)</vo>
<dr>VT 105, 447. Ep. Calv. 1315 (XIII, 468ff.)<dr>
<re> </re>
<tx>Gratia vobis et pax a deo patre et domino nostro Iesu
Christo.
^$Optamus quidem, fratres in domino colendissimi, nos omnes qui
in Christo renati sumus ita in ipso coalescere, ut unum idemque
perpetuo sentiamus. Verum quando haec est nostrae conditionis
ratio ut quandiu hic versamur illud optemus potius quam
assequamur, paucique sint qui recta videant, pauci qui aliis
credere malint quam sibi, optime nobis facere videntur qui ad
graviores controversias iudicandas optimos quosque viros in
consilium adhibent. Ea res fecit ut, quum hoc tempore nobis a
fratribus et charissimis nostris symmystis Bernensis ecclesiae
ministris dissentire contigerit, nos operae pretium facturos
censuerimus, si vos potissimum, quorum et pietas et eruditio
singularis a sanctis omnibus commendatur, ad hanc non
contentionem quidem (absit enim a nobis inimica omnis
discordia!) sed iudiciorum dissensionem dirimendam ceu
honorarios arbitros adhiberemus. Res autem omnis sic se habet.
^$Iam inde a restituto nobis domini nostri Iesu Christi evangelio
haec in nostris omnibus ecclesiis politica consuetudo fuit,
synodorum authoritate introducta et confirmata, ut, quum
ecclesia in certas quasdam classes distincta esset, et singulae
rursus classes in alias dioeceses, singulis hebdomadis
singularum dioecesium ministri certa et praescripta die mane
publicoque loco convenirent, atque in iis conventibus, post
solennes preces, scripturae liber aliquis a singulis vicissim
exponeretur, deinde comparatis, ubi fieri id posset, cum
hebraica veritate Graecorum et caeterorum interpretationibus,
quid cuique visum esset aut de aliis quaerere aut ad eum
scripturae locum interpretandum adferre (etiamsi ipse ministerio
non fungeretur) id quaereret aut proferret. Postremo re unanimi
fratrum consilio et decani authoritate decisa, inter ministros
verbi tum de doctrina et moribus illius qui eo die dixisset, tum
de pauperum caussa, et reliquis ad ecclesiam pertinentibus
negociis quaereretur, tandem actis gratiis concilium solveretur.
Quemadmodum autem in caeteris classibus soli fere ministri
conveniebant, ita in hac nostra Lausan[n]ensi academia, in quam
velut portum quendam, praeter eos qui magnif[icentissimorum]
Principum benignitate foventur, multi quoque docti piique
homines ut Galliae vitarent tempestatem profugerunt, nunquam
deesse solebant qui in hoc coetu grave et utile aliquid vel
discerent vel dicerent. Haec a nobis consuetudo solebat
observari, et ita quidem religiose ut sancte in domino testari
vobis possimus, nulla pene ex re alia maiorem ad ecclesias
nostras utilitatem rediisse. Nobis igitur nihil aliud
meditantibus quam ut pro grege nobis commisso vigilaremus, ecce
nobis edictum magnific[entissimorum] nostrorum Principum
adfertur, quo saepius quam quater singulis annis convenire
prohibemur, nisi si quid inciderit de quo extra ordinem referre
oporteat. Nec vero quicquam est cur de optimis Principibus
conqueri possimus: constat enim ex ipsis edicti verbis fratres
nostros Bernenses id omne suasisse. Hic igitur, si qua est
culpa, omnem ipsi sustineant oportet potius quam optimi
piissimique Principes, qui, quum de nobis falsum fortassis
aliquid accepissent, nihil tamen nisi fratribus consultis
decernere voluerunt.
^$Duabus vero caussis ad id suadendum videntur impulsi: altera,
ut fratres qui ruri habitant hac in urbem conveniendi molestia
liberentur, altera, quod haec colloquia a pristina origine
multum discesserint et multis dissensionibus occasionem
praebuerint. Nos ad utramque paucis respondimus, sero id quidem,
sed eorum culpa qui nos indicta caussa condemnandos esse
censuerunt. Primum in ea re quae nulli unquam molesta fuit, immo
vero omnibus periucunda, quas tandem molestias imaginari
possumus? Nemo e nostris (nisi forte clam id factum est) de
itineris incommodo conquestus fuit aut conqueri debuit, quum
nullus unquam invitus sit coactus, totaque haec res officii
esset atque voluntatis: plerisque id certe gratissimum fuisse
vel ex eo constat quod magna classium pars de hac suasione apud
senatum est conquesta.In ordine formaque ipsa colloquiorum
quicquam a nobis immutatum esse pernegamus. Quod attinet ad
dissidia, quamvis hoc ecclesiae nostrae vulnus, quod sanatum
videtur, libenter non patiamur refricari, paucis tamen rem omnem
vobis putamus explicari oportere.
^$Zebedaeus hic quidam fuit C lii Secundi successor in
scholasticis magnif[ic.] nostrorum Principum erudiendis. Is vel
invidia, vel ambitione, vel alio animi morbo arreptus Petri
Vireti conciones et libros etiam nonnullos reprehendere coepit
atque Lutheranismi accusare: tandem, ne quid flagitii
praetermitteret, omnia fere quae in colloquiis dicerentur
sophistice et calumniose interpretari coepit. Ea res, ut molesta
fuit omnibus (nisi quis illi occulte favit), ita varias hic
turbas excitavit, quum hypocrita iste, quamvis publice illi
responsum esset, adeo ut sibi satisfactum palam fateretur,
nullum tamen calumniandi finem faceret. Quid multa? Caussa
Bernae dicta est, quid illic sit actum, quidve de Petri Vireti
innocentia boni omnes iudicarint, ex ipsis fratribus Bernensibus
vos malumus intelligere quam his literis explicare, ne nostris
ipsi favere videamur.
^$Videte nunc, rogamus, ipsisne colloquiis an vero potius
turbulento scelesti hominis ingenio haec mala imputari oporteat?
Quod si culpam transferre placet, age, concionum etiam usus
abrogentur, crementur libri christianissime et eloquentissime de
verbi ministerio et sacramentis scripti, quando haec omnia iste
est calumniatus. At iniqua est comparatio, quum sit concionum
usus necessario retinendus. Fatemur id quidem, sed hoc etiam
adiicimus re ipsa experti: hanc colloquendi consuetudinem, (etsi
non penitus in omnibus ecclesiis necessariam) nostris tamen adeo
commodam utilemque esse, ut absque insigni detrimento abrogari
vel mutari non possit. Deinde vero, qua tandem ratione, quum, si
qua in ea re culpa est, ea nostrae sit unius classis, poena ad
innocentes pervenire debet? An aequum est, ob unius hominis
culpam iudicatam communia commoda inhiberi?
^$Sed de his satis multa. Itaque ad aliud transimus quod nos
certe non parum offendit. Nam ut piissimorum nostrorum Principum
christianum factum non possumus non probare in consulendis
fratribus verbi dei ministris, ita etiam, si aequum fuisse
dederimus quicquid fratres suaserunt, illud tamen pessimo
exemplo factum esse dicimus, quod, quum de ea consuetudine
ageretur quae toti ecclesiae authoritate constituta, soli ipsi
nemine consulto de ea mutanda consilium dare sint ausi. Hoc ab
illis rite fieri non posse dicimus, atque ut omni ambitionis
crimine ipsos carere fateamur, pessimum hoc tamen exemplum ut in
ecclesiam introducatur pati non possumus. Vigilare ipsos pro
nostrarum etiam classium pace et concordia gaudemus, atque adeo
facere id ipsos scimus oportere, quod magnificentissimis nostris
Principibus sint proximi. Sed hoc pretextu dolemus ausos fuisse
ecclesiarum politiae, quas plaerique ipsorum ne conspexerunt
quidem, immutationem suadere, ut hoc arrepto exemplo posthac
quicunque Bernenses erunt ministri synodalia decreta suasionibus
suis figere tandem et refigere possint. Quod si futurum est,
quae tandem ecclesiae facies erit? At non frustra certe dominus
noster regum et principum potestatem a ministrorum officio
distinxit, ut miserabilis romanae ecclesiae tyrannis convincit.
Absit tamen ut huius criminis fratres insimulemus, a quo ipsos
esse alienos satis certe nobis persuademus. Sed hoc vicissim
nobis petimus ut concedatur, nos sine magno scelere ista
dissimulare non potuisse.
^$Et haec quidem sunt, fratres charissimi, quorum vos facere
voluimus certiores, nulla id adeo animi in fratres nostros
malevolentia (ita nobis propitium esse Christum precamur), sed
pacis et tranquillitatis ecclesiarum studio, quae ut nunquam
esse tanta potestquanta esse debet, sic nulla prorsus erit, nisi
in doctrina consentiant omnes, et verbi ministri tum morum tum
doctrinae suae rationem reddant. Haec enim praecipua fuit horum
conventuum indicendorum caussa, ut interim taceam quantum haec
collocutionis species ad eos exercendos valeat qui ad
ministerium erudiuntur, quantum denique toti ecclesiae
utilitatem adferat haec sententiarum comparatio, dum suum
quisque symbolum confert, et quae cuiusque sit diligentia,
industria, eloquentia, pietas, facile ab omnibus intelligi
potest.
^$Nostra haec est igitur his de rebus sententia, quam etsi
fratribus Bernensibus copiose exposuimus, nunquam tamen ab illis
potuimus impetrare ut opinionem mutarent. Scriptum est tamen
alterum edictum in alteram ipsorum suasionem, paulo quidem minus
acerbam, quandoquidem reddita sunt nobis ingularum hebdomadarum
colloquia, sed ea tamen forma scriptam quam satis probare non
possumus, in eo vero priore quoque acerbiorem, quod id nobis
interminandum censuerunt quod serio suadere, nedum exequi, nemo
salva ecclesiae politia, ut nobis quidem videtur, aut debeat aut
possit.
^$Ea porro omnia ut planius intelligatis, edicti utriusque
exemplar ad vos mittimus, bona fide in latinam linguam versi una
cum mandatis, quae Petrus Viretus nostro omnium nomine coram
ipsis exposuit, et iis etiam epistolis quas de hac re putavimus
ad illos scribi oportere. Etsi autem non dubitamus quin maiora
sint ecclesiae vestrae negotia quam ut ad aliena inspicienda
vobis otium esse possit, confidimus tamen fore ut quae ad
Christi ecclesias pertinent a vobis aliena nunquam sitis
existimaturi. Vos igitur obsecramus, fratres optimi, ut caussa
nostra cognita, siquidem aequa vobis et honesta esse videbitur,
authoritate vestra nos apud nostros [fratres] Bernenses
adiuvetis, ut pristina nobis colloquiorum forma restituatur, aut
alia certe quae cum Pauli de ea re ad Corinthios scribentis
sententia magis videatur convenire: sin minus, ea omnia nos
docere non gravemini in quibus nos errare iudicetis. Quod enim
scripsimus ita scripsimus ut, si rationibus fuerimus convicti,
libentissime de sententia simus decessuri. Dominus noster Iesus
vos incolumes servet, et sancto suo spiritu ita ut coepit
corroborare pergat. Viviaci ex generali totius nostrae classis
conventu 5. cal. decembris 1549.
^$Petrus Viretus classis Lausan[n]ensis decanus.
^$Ioannes Reymondus Merlinus eiusdem classis iuratus in colloquio
Lausannensi.
^$Augustinus Marloratus eiusdem classis iuratus in colloquio
Lausannensi.
^$Ioannes a Thornaco eiusdem classis iuratus in colloquio
Aquileiensi.
^$F. Sampaulinus eiusdem classis iuratus in colloquio Viviacensi.
^$Totius classis nomine.
<lz>[Adresse ...]: Clarissimis et praestantissimis viris
pastoribus et professoribus ecclesiae Tigurinae fratribus et
symmystis in Christo colendissimis.</lz>
