<nr>[19094]</nr>
<ae>John Hooper an Bullinger</ae>
<od>[Antwerpen, 26. Aprili 1549]</od>
<vo>Autograph: Zürich StA, E II 369, 6</vo>
<dr>Zur. lett. III, S. 51ff., Ep. Tig. III, S. 36ff.</dr>
<re> </re>
<tx>
S.P. Gratiam et vitę innocentiam a domino. Quam clementer hactenus adfuit
nobis deus et iter nostrum prosperum fecit, colendissime domine et compater, ex
literis nostris Dietikonę, Basileae, Argentinę, Moguntię et Coloniae
Agrippinę factis te intelexisse speramus. Quas Coloniae scripsi, accipies per
D. Ioannem Utenhovium, virum praeclarum et integrum, Gandensem natum claris
parentibus. illum suscipite amanter, enixe precamur. Praeterea, si contingat
aliqua mentio sacrę coenę domini, admonete, docete illum diligenter; nihil
invenietis tractabilius nec promptius ad discendum. Nos 14. Aprilis relicta
Colonia iter versus Antverpiam per Campiniam Brabantinam sterilem et arenosam
instituimus; 18. eiusdem venimus omnes dei gratia salvi et incolumes Antverpiam;
20. die precibus oratoris regis nostri, qui apud Caesarem nunc agit, compulsus
Bruxellam me contuli una cum Ioanne Stompheo, ut videret mollitiem et miserias
aulę; praeterea servitutem bonorum civium Bruxellensium, qui jam Hispanorum
imperium, latrocinium ac furtum, violationem filiarum, uxorum impuditiciam,
minas denique ac plagas perditissimę gentis ferre coguntur, ut statum ac
conditionem suę patrię altius consideraret, ardentius pro illo oraret, et
diligentius suos admoneret, ut alienis malis edoctos cautiores redderet.
Caesarem non vidimus, qui raro cubiculum suum egreditur, nec filium, qui Pascha
suum egit extra civitatem in monasterio quodam. Ducem Saxoniae Ioannes Stomphius
vidit per fenestras. Ego bis fui in aedibus illius valde humaniter acceptus a
suis germanis, qui ei adhuc inserviunt ad numerum 30. Voluit dux bis vel ter me
admittere ad colloquium, sed impedivit semper primi capitanei Hispanorum
praesentia. Vivit constante[r] in sua fide, et valet quantum ad corporis
valetuidinem spectat; de liberatione illius nulla penitus effulget spes, nisi,
quod absit, religionem suam mutet, et male speret de verbo Dei. Catus
Landgravius captivus detinetur Auldenardi, septem miliaribus a Gandavo, homo
omnibus numeris miser et inconstans: nunc omnem obedientiam Caesari ac fidem
pollicetur, missam ac caetera impia sacra obviis ulnis amplectitur; nunc
Caesarem cum suo interdecreto execratur ac detestatur. Dominus misereatur
illius! misere affligitur et meritas penas perfidię suę jam luit. Vidimus
praeterea Lazarum Suendie, proditorem illum quem nostis.
^$D[e] Brandeburgensi ac aliis Germanis Hispanorum mancipiis nihil opus est quod
scriberem. Legatus Papę per totam quadragesimam in sua aula est concionatus;
quam impie, non scribam. Hoc tamen pro certo scio, non bene convenire inter
Papam et Caesarem, nec inter Gallum et Caesarem. Uterque valde sibi timet a
Caesare. Caesar vicissim a fulmine Papę maxime timet. Iam agitur serio inter
illos, an consilium generale Tridenti an Bollonię sit celebrandum. Papa
urget, mandat, rogat, ac jubet ut Caesar consemtiat de Bollonia; is renuit,
negat, ac pernegat omnibus modis, et potius dicit se omnes amicitias cum Papa
dissuere quam illum locum (Bolloniam scilicet) admittere. Quid monstri in hoc ex
parte Papę lateat, facile divinare liceat; diffidit regno suo valde: nam hoc
didici ab oratore nostro, quod si Caesaris confessor esset mediocriter pius,
esset maxima spes quod brevi in cognitionem Christi induceretur; nam aperte mihi
retulit et Caesarem et consiliarios suos omnes regi, impelli, duci et trahi per
confessorem, qui omnia Papae suasu et consilio agit. Et facile credo; nam ante 7
menses, cum Caesar adhuc erat in superiori Germania, fuit derelictus a suo
confessore, quod crudelius noluit sevire in pios viros, et in integrum papatum
restituere.
Caesar obtulit ei episcopatum in Hispania ad 20 millia coronatorum per annum;
neglexit Caesaris liberalitatem et Caesarem ipsum hisce verbis: "Ecclesiae
Christi me totum debeo, sed non tibi nec dono tuo, nisi ecclesię mavis majori
studio inservire."
^$Jam de Caesaris animo erga Helvetiam: omnes in hoc consentiunt illum vestrę
libertati hostiliter invidere, praeterea nullum non movere lapidem ut rumpat
inter vos concordiam; si hac via res non succedat, omnia aget pollicitationibus:
cavete igitur ne lactet vos inani spe. Denique absque dubio vos aggredietur
hostili manu, non ut sic vincat, vel multos ex suis exponat periculo, sed ut
vobis incutiat timorem. Rogo itaque ut unanimiter ac mutuo vos diligatis: Deum
timete, sancte vivite, strenuo pugnate, et expectate victoriam a Deo qui
proculdubio vobis aderit ad defendet. Adhuc putant vobis non imminere periculum;
sed sitis semper parati, et absit procul omnis securitas, ne obruat inopinatos.
Adhuc Caesar bene scit se non posse pro voto uti rebus Germaniae. Doluit illi
saepius (ut accepi a viris fide dignis) aliquid mutasse in religione, quam si
Germanis promisisset liberam maxime fuisse in re illius. Aiunt Caesarem brevi
profecturum Gandavum, et a Gandavo iterum petiturum Bruxellam vel ascensurum
versus Spiram. Copias militum habet prope Bremam et civitates maritimas<f1>die Hansestädte ("Seestädte").<fe>, sed
otiosas; nihil proficiunt, nec a civibus multum timentur; indies magis ac magis
civitates suas muniunt, et com[m]eatum habent ad quinque annos, nec multum
Caesaris gratiam amplius ambiunt.
Quam graves exactiones a suis Caesar jam exigit, credo te non ignorare; dicam
tamen tristem ac deplorandam orationem quam effudit pia mulier hospita nostra in
Campinia. "Si," inquit, "ferre potuerim in insu meo magnam ac jam mihi molestam
turbam liberorum meorum, fugerem et per stipem victum quererem; nam Caesaris et
reginę exactores labores sudoris nostri exantlant." Hac ex parte Angli etiam
jam valde laborant. Concessa est regi quinta pars omnium bonorum. Sed adhuc de
Helvetia unum. Heri 25 Aprilis invitatus ad prandium a quodam cive Antverpensi,
qui optime novit Helvetiam, et sępe in omnibus civitatibus Helvetiorum
exposuit merces suas, is mihi retulit se frequenter vidisse in aula Caesaris, ex
eo quod Caesar superiorem partem Germaniae reliquerit, publicos ministros
civitatis Lucernanę; nam bene novit illos ex colore vestium: metuendum est ne
archana patrię per hujusmodi patefiant, vel aliquid majus malum lateat.
^$Primo Maii agent Bruxellę novum triumphum in gratiam principis Hispaniae. De
priore audivisti per D. Ioannem Utenhovium, spero; sed quia non vidit portas et
columnas novas extructas in civitate, scies quod in prima porta sit columna cui
inscribitur, "Beati qui ejus parent imperio."
^$Quis genus Austriadum, quis stirpem Caesaris altam Herculei vere generis esse
neget?
^$Ex altera parte: Alcidem jactant nugę et fictitia monstra: Caroleos ausus
fortia gesta probant.
^$In porta 2a: Sancta fides merito collaudat vosque patresque, Auxilio quorum
coepit et aucta fides.
^$Ex alia parte: Se ter felicem hoc fausto tempore clamat, Prole quod Augusta
vindice tuta manet.
^$Tertia porta imaginem habet Herculis navigantis cum suis columnis, cui utrinque
virilis statua apponitur. Prior inquit: "Perge," altera: "Veni." Carmina sunt
hęc: Adsit Caroleo coelestis palma labori, Et maneat soli gloria prima deo.
^$Item: Fida lacessiti cunctatio restituat rem Christicolamque fidem provehat
ulterius.
^$Antverpię aquila est depicta expansis alis, sub cuius pedibus hęc impia
sacrorum est applicatio subscripta: "Sub umbra alarum tuarum protege nos."
^$Primo Maii in triumpho Bruxellae certabant primi hastis in equis princeps
Hispanię et filius ducis de Askot Brabantini. Nescio quo fato quave
negligentia galea principis male firmata non potuit sustinere ictum teli filii
de Askot, ita quod princeps fuit laesus bis in facie, semel in mento, secundo in
fronte; sed nihil erit ex vulneribus periculi.
^$Caesar tamen timore perculsus distulit certamen inceptum in octavum diem
sequentem. De Frisia orientali audio admiserit interdecretum Caesaris; si res
ita se habeat, redibit in Angliam brevi D. a Lasco, cuius absentiam vehementer
doleo, presertim cum Petrus Martir et Bernardinus mordicus defendunt
Lutheranismum et iam adest etiam tertius, qui nullum non movebit lapidem, ut
locum optineat; is est Bucerus. Angli omnes, ut audio, recte sentiunt de eo
argumento. Si ad nos brevi non venerit D. a Lasco mittam ei literas tuas cum
scripto; sed si deus velit, optarem, ut coram homines convenirem. Mansimus hic
ad 14 dies, ut commodius hinc in Angliam traiiceremus cum docto et perito nauta
Anglo, qui hic agit et onera expectat; sed metuo, ne ventus mutet se in
contrarium; tunc et tempus et impensas perdemus frustra.
^$Schluss und Adresse fehlt</tx>
<un></un>
<lz>[Adresse:]</lz>
