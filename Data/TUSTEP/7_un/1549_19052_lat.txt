<nr>[19052]</nr>
<ae>Ambrosius Blarer an Bullinger</ae>
<od>Griesenberg, 8. März 1549</od>
<vo>Autograph: Zürich StA, E II 357, 314</vo>
<dr>Bl. III, 17R.</dr>
<re> </re>
<tx>
S. Ego tibi, mi venerande charissimeque Bullingere, frater in servatore Christo
plurimum suspiciende, si unquam alias certe maximas nunc tibi pro consilio illo
tuo vere ingenuo et christiano viro digno gratias ago. Quo non credas quam me
nec dubium quin etiam Memmingenses illos in domino exhilararis. Ego, dum nuncius
rediret et ipse sic temperavi meam sententiam, quam fratribus illis scribere
destinabam, ut facile possem cunctus in tuam (si forte a mea dissidere
videretur) discedere. Verum opinione fęlicius omnia ceciderunt; quamquam
enim, quanta infirmorum ratio habenda sit, non dissimulavi, si forte frangi
nonnullos inter ista pericula videamus, tamen non convenire dixi, ut quisquam
infirmitatem illiusmodi vel doceat vel suadeat, sed potius ut omnibus ad omnia
pro Christi confessione fortiter perferenda invictos animos addamus, quo vel
decies emori melius longe ac gloriosius esse ducant quam quicquam a germano
christianismo alienum urgentibus adeo adversariis concedere sicque vel paulum
fortunę vel vitam etiam ipsam dieculis aliquot mox deinde magna ignominia
perituram redimere. Horret hic animus meminisse, quantum sibi nunc nostri titulo
tenus evangelici permittant quibusve artibus crucis Christi iugum iactent et
excutiant interim sibi suavissime de christiana sua prudentia et animi
moderatione, de retinendo, tuendo prorogandoque hac ratione Christi regno
blandientes, quod mox tamen prorsus collapsum videbimus, si id genus arundineis
fulcris nitatur. Ah precemur Christum, vitę nostrę solidęque salutis
authorem, ut caducam hanc et plusquam umbraticam vitam promptissimis animis sua
caussa contemnamus et impendamus, quandoquidem prior ipse animam suam pro nobis
posuit, ut viam nobis rursus ad vitę immortalitatem sua morte muniret.
Sumus plane iis temporibus reservati, quibus rursus reflorescente verbo
evangelii, quo novum testamentum Christi sanguine obsignatum nobis nunciatur
nostro quoque sanguine ad declarandam dati nobis spiritus virtutem uti vult
cęlestis pater per nos gloriosissime de mundo et principe ipsius
triumphaturus, cui nos ut obsequentes ac promptulos praebeamus opportet, nisi
sorte illa filiorum dei excidere, quod absit, velimus, quam etsi duram hic in
speciem experimur, tamen postea et in sempiternum experiemur, ut leve istud et
momentaneum afflictionis praesentis pondus aeternę fęlicitatis benignitate
dei et sospitatoris nostri Iesu Christi nobis conficiat. Ah precemur
flagrantissimis votis, ut pro Christi gloria quidvis et facere et perferre, ubi
usus erit, et velimus et possimus. Dominus te conservet cum tota tua domo, quam
meis verbis amantissime salutabis cum omnibus bonis fratribus et amicis.
Salutant te nostri omnes, inprimis frater, soror et uxor. Bene vale.
<odtx>Griessenbergi 8. Martii 1549.</odtx>
</tx>
<un>T[uus] A[mbrosius] Bl[aurerus]s.</un>
<lz>[Adresse:] Clarissimo viro D. heinricho Bullingero, amico longe
amant[?]cissimo suo. Tiguri etc.</lz>
