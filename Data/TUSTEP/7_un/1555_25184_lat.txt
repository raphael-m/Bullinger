<nr>[25184]</nr>
<ae>Bullinger an Nikolaus Radziwill</ae>
<od>Zürich, 12. November 1555</od>
<vo>Autograph: Zürich StA, E II 342, 342.(Siegel...)</vo>
<dr>Wotschke 84<dr>
<re> </re>
<tx>S. D. Nulla mei aut facultatum mearum fiducia, sed sola humanitate et
pietate tua fretus, deinde et amplissimi viri d. Francisci Lysmannini sermonibus
persuasus qualescunque hasce meas ad tuam pietatem, princeps illustrissime,
audeo scribere literas. Condonabit hoc mihi peccati, si modo peccatum videbitur,
tua pietas, ut quae omnino persuasa esse debet me illi favere ex animo. Ideo
gratulor ei beatam illam cognitionem evangelii filii dei, quam prae caeteris per
gratiam dei immensam consequta est, oroque clementem et beneficum dominum, ut
confirmet in ipsa, quod coepit, ad prorogationem gloriae Christi amplissimam.
Neque vero dubium est, princeps clementissime, quin singularem hanc cognitionem
Christi non in alium nactus sis finem, quam ut impulsor sis, apud sanctam regiam
maiestatem et principes caeteros illustrissimos, denique apud omnes alios
proceres regni, quo et ipsi sacrosanctum evangelii librum legant, doctrinam
quoque apostolicam cognoscant, deinde ad praescriptionem hanc omnia et cogitata
et dicta factaque sua dirigant. Non potest sane felicior hominis status obvenire
in hoc seculo, quam si verbo dei sancto et vivificio, evangelio dei et hominis
veri, mediatoris nostri Iesu Christi addictus ex illo omnes vivendi et agendi
formas petierit; nam certissimum est illam doctrinam coelitus esse allatam,
illam doctrinam purissimam neque ullis coinquinatam esse sordibus humanis, illam
doctrinam adducere tuto et recta ad vitam aeternam, denique placere nos deo
optimo maximo, si in hoc genere doctrinae acquiescimus eique immoriamur. Nam
omnino verissimam esse oportet illam aeternae veritatis in evangelio
pronunciatam sententiam; "Amen, dico vobis, qui sermonem meum audit et credit
ei, qui misit me, habet vitam aeternam et in iudicium non veniet, sed transivit
a morte in vitam." Multa quidem hodie contra hanc doctrinam proferuntur, sed ab
illis, qui terrena magis curant quam coelestia. Scit tua singularis pietas illis
non posse obtemperari nisi cum dispendio vitae, ideoque prudenter, quid
suadeant, discutiendum. Inter alia varia illa mea opera scripsi ante triennium
hunc, quem mito, libellum, non ut te doceam, princeps optime et doctissime, sed
quo inde intelligas me tibi esse obstrictum; simul enim omnia mea tuae pietati
officia obsequiaque defero. Dominum deum nostrum oro, ut te cum omnibus tuis,
princeps illustrissime, diu servet incolumen.
<odtx>Tiguri 11. novembris 1555.</odtx>
<lz>[Adresse ...]: Illustrissimo principi d. Nicolao Radziwil, duci Olika et
Nieswiesz, palatino Vilnensi, magno ducatus Lithuaniae supremo marschalco,
archicancellario it. Brzestensi etc., domino suo clementissimo.</lz>
