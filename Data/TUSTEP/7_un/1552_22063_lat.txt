<nr>[22063]</nr>
<ae>Petrus Martyr Vermigli an Bullinger</ae>
<od>(Lambeth), 8. März 1552.</od>
<vo>Zürich StA, E II 209, 111.</vo>
Zur.lett. III,  S. 503f.
Ep.Tig. III,  S. 330f.
Orig. (Aut.)
S. D.  Cum vester nosterque Froschoverus, vir clarissime
atque in domino mihi plurimum observande, iam ad vos reverti
constituerit, absque meis literis nullo pacto eum dimittere
volui, quibus et me recte valere ac tui non oblivisci
cognoscas. Londinum ante multos dies veni, quod iam
habeantur comitia, quę vulgo parlamentum appellantur:
decrevit enim maiestas regia, ut cum in suo regno evangelium
sit receptum et Romanus episcopus exclusus, non amplius
Anglicana ecclesia pontificiis decretis, decretalibus,
Sexto, Clementinis, et aliis huiusmodi legibus papisticis
regatur; tacito quippe nomine papę in foro ecclesiastico,
maiori ex parte harum legum hucusque viguit usus, cum
nullę alię essent editę, quibus ecclesię politia
externa gubernaretur. Ne itaque hoc, ut visum est,
necessario commodo tantum regnum destituatur, declaravit rex
triginta duos viros, qui leges ecclesiasticas pro hoc regno
conderent, nempe 8 episcopos, 8 theologos, 8 iuris canonici
peritos, 8 denique iuris huius regni consultos, quorum
maxima pars egregia eruditione iuxtaque singulari pietate
sunt insignes, ac inter istos nos quoque sumus asciti,
Hopperus inquam, a Lasco et ego. Faxit itaque deus, ut hic
ea decreta sanciantur, quę pietate ac sancta iustitia
Tridentinos canones apud fideles Christi ecclesias abrogent.
Verum quia intelligo, ut ad tantum opus tuis atque
symmistarum precibus opus habeamus, ideo, qua possum fide
atque vehementia illas imploro; non solum enim oportet deum
rogare, ut pie sancteque conscribantur leges, verum ut a
suffragiis comitiorum probentur. Alioquin neque vim neque
robur ullum essent habiturę.
Quo vero ad alia, satis modo tranquille agimus. Verum quidem
est ante aliquot menses quosdam in republica motus excitatos
fuisse; verum nunc videntur sedati. Det deus cum regno tum
ecclesię tranquillitatem, quam tamen plenam et absolutam
probe video alibi expectandam, quippe dum hic vivimus,
potius eam optare licet quam vere sperare.
Commentarios meos in epistolam ad Corinthios iam tandem
vidi; aliquot enim volumina circa 15. ianuarii huc
appulerunt, sed tam pauca, ut iam nulla supersint venalia.
Nescio enim, quo fato acciderit, ut Byrgmanni libri nondum
potuerint ad nos afferri; debebat sane mihi aliquot
exemplaria, quorum ego ne unum quidem habui. Non possum
autem non laudare typographi diligentiam, quam tamen non
illi uni, verum authoritati tuę ac nostri Gvaltheri studio
receptam refero; omnibus itaque vobis gratias ago et doleo
non parum, quod referre non valeam. De commentariis vero
aliis in Genesim et Exodum tibi polliceor, quod, ubi mihi
per tempus vacaverit eos recognoscere, ad te imprimendos
transmittam; nunc vero tantis occupationibus premor, ut fere
obruar. Commentaria quoque in epistolam ad Romanos desydero
absolvere, ut a vobis imprimantur. Huic autem Froschovero,
cui has litteras tibi reddendas tradidi, non possum nisi
bonum reddere testimonium. Apud nos Oxonii bene se gessit et
conversatus est absque ulla querela. Iohannes item et
vestrates adolescentes modeste vivunt ac diligenter student.
Opto te in domino bene valere tuosque symmistas omnes ad
unum meo nomine salutari cupio.  8. martii 1552. Ex
ędibus domini Cantuariensis.
Tui studiosissimus Petrus Martyr.
Clarissimo doctissimoque viro d. d. Henrrico Bullingero,
ministro verbi dei fidelissimo.
                                      Tiguri.
