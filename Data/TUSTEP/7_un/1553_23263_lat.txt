<nr>[23263]</nr>
<ae>Petrus Martyr Vermigli an Bullinger</ae>
<od>Straßburg, 15. Dezember 1553.</od>
<vo>Zürich STS E II 335, 2261. / Orig.(Aut.)</vo>
Zur.lett. III,  S. 507ff.
Ep.Tig. III,  S. 333f.
S. D.  Quamprimum veni Argentinam, vir clarissime
pluribusque nominibus observande, litteras ad te dedi,
quibus non tantum mea, sed etiam Anglię statum
significabam. Nunc denuo visum est scribere, quo non ignores
quid postea in Anglia contigerit, et quomodo res meę
tandem hic habeant. 14. novembris dominus Cantuariensis una
cum Iohanna olim regina et filiis ducis Northumbrię in
publicum sunt producti atque damnati capitis; et
archiepiscopo attributum est genus supplicii crudelissimum,
nempe, ut suspendatur, et postea eius cadaver in 4or partes
dissecetur: cumque tantum re ipsa ista faciant religionis
causa, illam tamen ut magis honorificam nolunt pretexere,
obtendunt solum proditionis crimen; qui tamen aliis
proceribus, qui eadem noxa involvebantur, ignoverunt, quod a
religione iam recepta vel desciverint, vel illi nunquam ex
animo faverint. Statuerunt pręterea in comitiis, ut missa
ubique admittatur, ac terminum pręfixerunt 20. decembris:
stabilierunt etiam dogma transubstantiationis, quod illis
non fuit difficile factu, cum doctos et pios viros ad illa
consilia et colloquia non admiserunt: sed interea, dum ista
tractabant, illos vel in carcere conclusos habuerunt, vel a
suo maglinantium cętu prorsus exclusos. Ne tamen ita suis
hisce artibus potuerunt sibi cavere, quin sit de
transubstantiatione reclamatum; sed resistentes nil
profecerunt, siquidem numero sunt obruti, non autem
rationibus, quę nullę possunt esse, convicti. Indicant
nobis hęc, quid possit de conciliabulis episcoporum
sperari: probi vel non admittuntur, vel si fuerint
imprudenter adsciti, nil proficiunt, cum indoctorum et
impiorum turba vincantur; unde moderni episcopi, atque
nostrorum temporum patres et concilia, suspecta nobis
reddunt vetera. Iure igitur absque verbi dei authoritate
illis non fidimus. Hęc de Anglicana ecclesia.
De regina hoc nuntiatur, quod iter adornet Caletum, quo
altera Maria, soror Cęsaris, est itura: ibi una
colloquentur, omnesque putant matrimonium inter Anglicam
reginam et Philippum Hispaniarum regem esse ineundun; quod
si successerit, Angli non solum religionis, verum etiam
regni iacturam facient. Proinde apud deum precibus quam
efficacissimis adiuvandi sunt.
Res autem meę sic habent: Sturmius noster una cum
professoribus pręcipuis et plerisque ministris plurimum
laborarunt ut hic retinerer, et scholarches ad hos habuerunt
satis propensos. At duo seu tres ex ministris, qui sunt
alicuius authoritatis, resistunt propter dogma
sacramentarium, et ita se opposuerunt, ut nondum potuerit
negotium confici. Quia itaque nolo esse cum invitis, rogo te
per nostram in Christo amicitiam et charitatem, ut mihi
dispicias alicubi conditionem aliquam, in qua valeam honeste
atque cum fructu vocationem meam exercere. Quia prolixiori
adhortatione certo scio mihi apud te non esse opus, ideo de
hac re plura non dicam; sed magno desyderio expecto, et
quidem brevi, tuum responsum. Det dominus ut non frustra
laborem et operam mea causa impendas.
Vides quam audacter tecum agam. Sed nihil est quod mihi de
tua erga me voluntate polliceri non ausim maxime cupidus, ut
ipse identidem erga me facias. Deus te nobis incolumem quam
diutissime servet! Omnes tuos symmistas meo nomine salvere
iubeas.  15.  decembris Argentinę.
Tuus in Christo, quantus est, Petrus Martyr.
Clarissimo viro domino Henrycho Bullingero, ecclesię
Tigurinę ministro fidelissimo.
                                                 Tiguri.
