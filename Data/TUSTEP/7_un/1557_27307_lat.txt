<nr>[27307]</nr>
<ae>Bullinger an Philipp Gallicius und Johannes Fabricius</ae>
<od>Zürich, 3. Dezember 1557.</od>
<vo>Zürich StA, E II 441, 66. / Orig.(Aut.)
S. D. Accepi literas ab optimo fratre nostro d.
Conrado Episcopio scriptas ad vos, quas etiam nunc remitto.
Intellexi item petere vos meum ea in re iudicium; at maluissem prius audire vestrum.
Dicam tamen, quod dederit dominus et quidem paucioribus, quam vos velitis.
Ego vero scio multis apud vos nihil esse opus, ut qui peritissimis scribam, non imperitis, denique sentiam negotia mea ad alia quoque me retrahere.
Puerum ab homine laico tingi neque recte neque ordine fieri omnes nos fateri
concorditer arbitror; sic tamen datum baptismum repetendum non opinor, quia multa interdum fiunt aliter, quam oportuit, quae nihilo minus, postquam facta fuerint, non retractamus neque rescindimus.
Exempla non pauca proferre liceret; sed unum sufficiat: Olim baptisatos ab haereticis, modo iusta tingendi formula servata fuissent, non rebaptisabant, cum tamen illi non a ministris ecclesiae, sed potius a ministro Sathanae tincti fuissent.
Movere hic vos debet non parum ecclesiae mos antiquus usque
ad nostra tempora servatus, quo talium baptismus nunquam fuit repetitus.
Si testimonia audire libeat, en in promptu sunt: Elibertinum concilium Constantini imperatoris saeculo celebratum cap. 42. necessitatem excipit.
Alexander, episcopus Alexandrinus, qui in episcopatu Athanasium praecessit, baptismum datum ab Athanasio veluti per lusum et imitationem repeti vetuit, id quod refert Hist[oria] eccles[iastica]. S. Hieronymus adversus Luciferianos.
"Inde venit", inquit, "ut sine
chrismate et episcopi iussione neque presbyter neque diaconus ius habebant baptisandi, quod frequenter, si tamen necessitas cogit, scimus etiam licere laicis" etc.
Ipsi legite Ambrosium in Epistola   ad Ephesios interpretantem illa: "Et ipse dedit quosdam quidem apostolos" etc.
Augustinus quoque contra Epistolam Parmeniani lib.2. cap.13. ita scribit: "Et si laicus necessitate compulsus baptismum dederit, nescio an pie quisquam dixerit esse repetendum; nulla enim cogente necessitate si fiat,
alieni muneris usurpatio est; si autem necessitas urgeat, aut nullum aut veniale delictum est." Loqutum autem arbitror de more ecclesiae sui saeculi.
Atque utinam de infantibus decedentibus sine baptismo non nimium severiter idem ille iudicasset.
De quo cum fuse disseruerim in Decadibus meis de baptismo, non est, quod pluribus repetam.
Quia tamen per baptismum puer fidelium ecclesiae, cuius antea membrum erat, visibiliter actione solenni inseritur, fortassis nihil peccare videri possit pastor
ille, si (ita ut scribit) puerum prius baptisatum a laico, iiuberet ad sacrum deferri coetum, ubi pastor factum exponat neque tantum declaret parvulum ad ecclesiam fidelium pertinere, sed omnes diligenter moneat, ne posthac tale quidpiam ad illud exemplum admittant docendo non esse periculum excidendi a salute, si quis aliqua necessitate prius obeat, quam ab ecclesiae ministro queat baptizari.
Habetis paucissimis, quid sentiam, salvo tamen semper meliori iudicio.
Scio autem non aliter in veteri
ecclesia de hac causa fuisse iudicatum.
^$Quia describere haec non potui neque cuiquam dare describenda (nam mirum in modum festinavi), oro, ut descriptam hanc epistolam remittatis.
De rebus aliis nihil nunc possum alias scripturus.
Dominus Iesus benedicat vobis.
Qui fit autem, mi Philippe, quod nullas ad me amplius scribas literas?
Valete, optimi fratres; commendate me d.d.
consulibus et amicis ac fratribus.
Tiguri 3. decembris 1557.
Bullingerus vester.
Pietate eruditioneque praestantissimis viris d.
Philippo Gallicio et d.
Ioanni Fabritio, Curiensis ecclesiae ministris, dominis et fratribus suis colendissimis et charissimis.
