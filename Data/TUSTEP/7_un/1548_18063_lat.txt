<nr>[18063]</nr>
<ae>Celio Secondo Curione an Bullinger</ae>
<od>Basel, 21. März 1548</od>
<vo>Autograph: Zürich StA, E II 366, 79 (Siegel....)</vo>
<dr>Ungedruckt</dr>
<re>Regest</re>
<tx>S. D. per Christum Iesum.
^$Ab eo, quem mihi commendabas, ecclesiae scholaeque vestrae
alumno, sapientissime et amantissime Bullingere, literas
tuas una cum sancto et eleganti munere [Verb fehlt]; navasti
operam praeclaram et tua ista doctrina singulari dignam, qui
Pauli labores illos plusquam Herculeos illorumque temporum
ordinem et gesta nobis, imo reipublicae christianae tamquam
in tabula spectanda proposueris, in qua re tu si minus
superasti, aequasti tamen Pauli immensos illos felici stilo
et tractatione labores. Mihi autem tuus iste libellus ita
placuit, ita ipsa veterum temporum descriptione affecit, ut
mihi non iam huius aetatis aliquis, sed illorum temporum
unus esse viderer. Perge igitur, mi doctissime Bullingere,
talibus muneribus ecclesiam augere et ornare istumque
vestrum praeclarum iuvenem aetate, doctrina vero et
prudentia senem Gvalterum, compatrem et fratrem et sacrum
collegam hortari, ut et ipse nobis quottidie aliquid tale
excudat, cuiusmodi Antichristus eius et hic, quem tuo
libello adiunctum ad me misisti, sermo est, in quem si
pastores et dei mysterium dispensatores intuebuntur, minus
in eorum procuratione aberrabunt. De utroque igitur tibi
gratias ago. Sed ut de vestro hoc alumno aliquid scribam,
ego illum humanissime accepi meamque omnem operam et studium
obtuli; verum nescio quid animi haberet, postridie eius
diei, quo ad me cum Zvinglio venit, abiisse aiunt; et sunt;
qui dicant eum Lutetiam proficisci. Miratus sum equidem non
mediocriter adolescentis tam subitam mutationem et mihi
alioqui bene institutus et satis iam magnas in literis
Graecis et Latinis progressiones fecisse videbatur. Volui
autem te, mi frater et patrone, certiorem facere, ut
intelligeres per me non stare, quin ei, qui mihi a te
commendantur, sint apud nos in bona gratia et cura.
^$Acceperam antea tuas humanissimas literas, in quibus
iudicium illud tuum de isthoc Augustano de religione
colloquio vehementer arrisit; neque enim aliter futurum
puto, nisi dominus horum consilia intervertat. hic nihil
audio novi, ex Italia autem Venetos sibi potissimum hunc
Caesaris apparatum timere; idcirco illos dictatorem creasse,
quod vix etiam in maximo discrimine et trepidatione solent.
Qui ex Itallia veniunt, affirmant inter papam et Caesarem
inducias esse idque eius rei signi esse, quod papa militum
magnam partem et praesidiorum, que Parmae et in aliis
urbibus habebat, dimisisse. Quodsi tu aliud habes, cumprimum
ad me scribes, nobis significabis.
^$Vale felix, mi pater, et deum pro nobis ora.
^$Basileae XII. calendas aprilis MDxlviiJ.
^$Saluta familiam tuam nostrae nomine et simul D.
Bibliandrum, qui et ipse novum dedit opus, et D. Gvalterum
et alios.
<un>Tuus ut semper Caelius S(ecundus) C(urio).
</un>
<lz>[Adresse] Clarissimo ecclesiae Tigurinae antistiti
doctorique sapientissimo et pastori vigilantissimo. D.
Henricho Bullingero, amico et patrono observandissimo.
Tiguri.</lz>
