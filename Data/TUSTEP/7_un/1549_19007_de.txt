<nr>[19007]</nr>
<ae>Ambrosius Blarer an Bullinger</ae>
<od>[Griessenberg], 12. Januar 1549</od>
<vo>Autograph: Zürich StA, E II 338, 1456</vo>
<dr>Bl. III, 7f</dr>
<re> </re>
<tx>
Ich hab euch ain brieff geschriben und ainen an den Hallerum und yetz, so ich sy
suͦch, kan ich sy nitt finden, sollt ich tob und toll werden; ist die copey
des schribens an Bern ouch daby. Byn über die masß unrichtig und kan im aber
nitt thain, waiß nitt, wa ichs verzogen hab oder ob ichs uff gestert mitt
andern brieffen ongefar uff S. Gallen geschickt. Hoff, ich well ir widerum innen
werden, bin doch gar ubel zuͦfriden. Ich schick euch das schriben an die von
Bern; diewyl des Marcellen knecht hie ist, hab ichs uffgeben und zwen batzen
geschenkt, das ers morn gen Zürich mitt ettlich andern brieffen fuͤr; der hat
mir zuͦ gesagt, solichs auss zerichten oder ainen andern zuͦ bestellen.
^$Der innhallt des schribens ist aller ding, wie ich euch geschriben die
ursachen, und daby hab ich die andern ursachen ouch fuͤrgewendt, die ir
gewellt habend.
^$Hab nichts neuws, dann das mir ain vertrauwter, waidlicher Aidgnosß anzögt
hat, das er ain lange schrifft gelesen hab by dem [von Hertenstain von Lucern];
die hellt inn vyl beschwerlicher articul, so der könig den pfaffen und bischoff
zuͦ muͦtet. Sagt, es seyen etlich bogen und der articul vyl, und diew[<ll]
das stifft zuͦ Lucern burger seye, habind sys disem gemeldten man uffgeben
oder zuͦ geschickt und wellen deren von Lucern rath haben; dann sy sind der
sach ga[ntz] beschwärt und unwillig.
^$Si sollend yetzund dem kon[ig] 10,000 fl. geben zuͦ stür
an der statt buw und sonst sibne von der ouw wegen, sollen ouch bischoff und
stifft die hertzogen von Osterrich für ir schirmherren erkennen, ettlich flecken
zuͦstellen, mitt allen stettlin, flecken, höfen etc. raisen, und sind der
articul und beschwerden gantz vyl. Sind factiones under inen, ettlich guͦ
kongisch, aber wenig; ettlich wellend, alls sy mainen, nitt in die statt und
diß nitt annemen, aber sy werden muͤssen; es kan inen nieman davor sin.
^$Man handelt yetz subtilklich mitt den usstrettnen durch sonder personen, hette
gern, das sy in die statt begerten widerum inzekommen, und verhellt man die
absolution usß der acht, ouch das neuw regiment und ordnungen, wie es gehalten
soll werden, byß die andern ouch hinin kemind; aber sy werdends nitt thain
konnen.
^$Verzicht mir um gottes willen; ich kan nitt baß, byn doch so gar entsetzt der
verzognen brieff halber, das irs nitt globen köndt; ist ainer an den Meuslin
ouch daby und die copiey. Hab mich toll gemacht mitt dem suͦchen. Bitten gott
trulich fuͤr mich. Der herr ewer lon und alles guͦts hie und ewigklich.
^$Datum den 12. Januarij.
</tx>
<un>Fehlt</un>
<lz>[Adresse:] An meister Heinrich Bullinger.</lz>
