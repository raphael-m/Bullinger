<nr>[32013]</nr>
<ae>John Jewel an Bullinger</ae>
<od>
Salisbury, 9. Februar 1562.
ZÃ¼rich StA, E II 375, 690.
Zur.lett.
I, S. 61f.</od>
<vo>Orig.(Aut.)
S. plur.
Vix quicquam nunc superest, clarissime vir et domine in Christo colendissime, quod ad te scribam: omnia enim, quae opus erant, quaeque scribenti occurrebant, perscripsi diligenter ad d.
Petrum Martyrem.
Tamen quicquid est, pro observantia et amore erga te meo, non possum te insalutatum dimittere, saltem ut intelligas me vivere, et pro tuis maximis erga me plurimisque meritis memorem esse tui.
Park[h]u[r]stum, Sandum, Leverum, Elmerum, Samsonem biennium iam totum non vidi, nec illi me.
Tamen nihil dubito, illos omnes erga te, tuosque, vestrosque adeo omnes, ea esse voluntate, qua debent.
Ex Scotia nihil ad nos adfertur novi: nisi religionem ibi et secundis animis recipi, et constanter defendi, et in singulos dies latius propagari.
Reginam tamen Scotiae missam suam adhuc aiunt retinere.
Deus illi, spero, aliquando aperiet oculos: est enim alioqui, uti dicitur, mulier non mala.
Utinam prorsus exuerit omnes spiritus atque animos Lotharingicos!
Apud nos omnia sunt pacata.
Episcopi quidam pauci, qui superioribus istis temporibus Marianis insanierunt, non possunt adhuc tam brevi tempore satis verecunde redire ad sanitatem.
Itaque asservantur in turri, ne contagione sua inficiant alios.
Papa clam palamque molitur quantum potest.
Ante quatuordecim menses ad reginam Elisabetham misit nuntium: is quoniam nondum etiam recipi potest in Angliam, haeret adhuc in Flandria.
Sperant adhuc aliquid posse effici; nondum omnes ineptiarum suarum radices
evulsas esse; esse adhuc aliquos, quos non dubitent esse suarum partium.
Sed quid ego ista? ea enim omnia ad d.
Petrum, ut dixi, scripsi fusius.
D. Iohannem Schnider, iuvenem illum vestrum Tigurinum, ex quo Iulius noster discessit ex Anglia, nunquam vidi.
Nec mirum; longe enim gentium absumus.
Tamen illum ante aliquot menses audivi satis commode agere: quod si quid opus erit, et ego eius rationes scire potero, dabo diligenter operam, ne quid illi a me desit.
Id ego et humanitati tuae et
Tigurinae civitati debeo, et me debere profiteor.
Nonnihil miror, Burcherum nostrum ad nos ante hoc tempus non venisse: scripsit enim se venturum; et ex literis videbatur esse in itinere.
Ego illi valde cupio, et tuae dominationi eius nomine ago gratias.
Deus vos omnes, et te, mi pater, inprimis, et ecclesiam rempublicamque vestram conservet incolumem: et si quis est, qui vobis male velit, det illi breve vivere et parum posse.
Scriberem plura, si occurrerent plura digna quae tam procul scriberentur.
Saluta optimam illam foeminam, uxorem tuam, d.
Gvalterum, d.
Iosiam Simlerum, d.
Lavaterum, d.
Zvinglium, d.
Hallerum, d.
Gesnerum, d.
Volphium, d.
Vickium, d.
Frisium, d.
Henricum Bullingerum, filium tuum, optimum iuvenem.
Etsi nullus nostrum est
mecum, tamen ego te non dubito omnium illorum nomine salutare; scio enim illos de tua dominatione, uti debent, quam honorificentissime cogitare.
Vale, mi pater, et domine colendissime: et si quid ego aut sum aut possum, id omne puta esse tuum.
Sarisberiae  9. februarii an[no] 1562. Ex Anglia.
                  Tuae d[ominationi] deditissimus Io[hannes] Juellus Anglus.
[Adr.
fehlt.]
