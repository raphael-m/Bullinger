<nr>[35119]</nr>
<ae>Theodor Beza an die Zürcher Prediger</ae>
<od>Genf, 14. Dezember 1565.</od>
<vo>Zürich StA, E II 371, 1026. / Orig.</vo>
mit aut.
Unterschr.
u.
Adr.
S. Plurimam vobis salutem optamus in domino, charissimi et plurimum observandi fratres, quem etiam quotidie summo studio precamur, sicuti par est, ut a vobis et
vestris ecclesiis pro bonitate singulari sua pestis flabellum avertat nosque adeo omnes deletis semel peccatis nostris clementer respiciat.
Caeterum, quo magis
est praeceps occasio et arduum negotium, de quo nunc vobiscum agere instituimus, eo certius speramus fore, ut nostram interpellationem, utpote non ab aliqua
<gr>polupragmosunH</gr> vel levitate, non denique aliunde quam a communi salutis studio profectam in bonam partem accipiatis.
Est autem res tot huiusmodi:
Constitutum est imperatori Maximiliano, sicut nostis, comitia totius imperii Augustae habere 14. proximi mensis, in quibus non tantum in genere de constituenda
religione, sed specialiter et expresse de cohibendis haeresibus et sectis disputabitur.
Haec enim in edicto nominatim contineri ad nos scribitur.
Sanctum sane
et plane necessarium consilium.
Sed quid, si illic quoque hoc praetextu veritas et quidem indicta causa damnetur? Hoc vere non temere veremur.
Quoties enim hoc
nonnulli superioribus annis sint moliti et quam mirabiliter dominus eorum consilia fregerit, minime ignoratis.
Tantum abest autem, ut tempus emollierit
quorundam duritiem, ut contra nunquam iniquiores fuerint, adeo quidem, ut et libris editis et quotidianis concionibus nos non modo papistis, sed etiam quibusvis
Epicureis atque adeo diabolis ipsis deteriores esse clare et aperte declamitent.
Acuit autem vehementer hanc illorum rabiem optimi principis electoris Palatini
aperta in veritatis partes transitio; cui nisi modis omnibus primo quoque tempore obstiterint, patefactos suos errores ac proinde sui dogmatis ruinam propinquam
prospiciunt.
Huc accedit, quod adiuncta nobis Gallia sese ne numero quidem superiores fore satis intelligunt ac proinde toti in eo sunt, vel ut Gallicas
ecclesias ad Augustanam confessionem amplectandam adactas a nobis abducant, quod tamen nunquam effecturos speramus, vel papistis, qui et ipsi in hanc unam
occasionem sunt intenti atque adeo iam quandam cum illis concordiae speciem simulant, aditum ad illas ecclesias semel perdendas patefaciant.
Adeo ferri tandem
praecipites necesse est, quia bona conscientia naufragium semel fecerunt.
Putant autem sese, quod nunc optant, multo quam unquam antea facilius effecturos, tum
quoniam papistas ipsos in nobis damnandis socios habebunt, quod ante factum non fuit, tum etiam quoniam, praeterquam quod nullus iam superest Melanchthon, qui
authoritate sua illos compescat, quosdam habent magnae auctoritatis, quos non attinet nominare, adeo in hoc ipsum, id est ad nos damnandos potius quam audiendos
propensos, ut illi nostri adversarii nullis magis quam iis nitantur.
"Esto vero", dicet fortassis aliquis, "obtineant illi, quod volunt, quid hoc ad nos
attinet, qui illorum decretis minime tenemur?" Nos vero non modo ita esse fatemur dei beneficio, sed etiam plane confidimus, fore ut, sicut nobis deus noster
promisit, superior evadat ipsius veritas, quicquid tandem universus mundus adversum eam moliatur.
Interea vero si cessatione nostri commiserimus, ut et nos ipsi
et fratres adhuc tenelli in nos respicientes velut ultro in ea mala coniiciamur, unde postea non facile possimus emergere, sane veremur, ne hoc nobis aliquando
coram dei tribunali merito obiiciatur.
Nam quod ad nos attinet, si forte acciderit, quod illi moliuntur, ut pro haereticis damnemur ac proinde tum ab illis tum
a papistis communi quodam consensu oppugnemur, quid tandem futurum arbitrabimur? Galliae vero multo etiam deteriori erit conditio, quoniam nihil aliud iam
pridem illic captant adversarii, quam ut hoc praetextu (Germania non tantum silente, sed etiam approbante) nascentes ecclesias funditus evertant.
Neque vero nos
temere haec coniicimus, observandi fratres, quum et ex Gallia et ex Germania ipsa subinde literas de iis rebus accipiamus, quae nos profecto in maximas
difficultates coniiciunt, quoniam etiam si periculum ad nos usque non pertineret, quos tamen certum est ab illis nominatim peti, nos inquam Zvinglianos et
Calvinistas, ut ipsi vocant, iuberet tamen charitas fratres in tanto periculo non deserere.
Remedio itaque opus est, cui dominus, prout ipsi visum erit,
benedicet; sed quodnam aptissimum sit remedium, praesertim occasione tam praecipiti, nondum nobis venire in mentem potuit.
Itaque hoc ipsum est, de quo nunc vos
consulendos putavimus vestram sententiam audituri libentius quam nostram exposituri.
Quid tandem nobis videatur, ingenue scribemus, sed ea lege, ut, quid facto
sit opus in communi periculo, alii potius quam nos decernant.
Quoniam igitur neque fieri posse, praesertim in tanta temporis brevitate neque, si per tempus
liceret, expedire putamus, ut Civitatum legati ad comitia mittantur, idcirco nobis maxime placet haec ratio (utpote quae extra omne periculum esse videatur), ut
breve Germanicum aliquod scriptum seu Latinum statim edatur, quanvis non publica Civitatum authoritate, tamen paucis fideliter et quam placidissime complectens
doctrinam in omnibus harum partium ecclesiis receptam, eam ipsam nimirum, quae iam olim Helveticarum ecclesiarum nomine scripta et edita est, tum etiam
ostendens commodissimam atque adeo unicam componendi de coena domini dissidii rationem apparere, non si damnentur ex unius partis arbitrio, qui nunquam fuerunt
coram auditi, sicut in Tridentino concilio damnati sunt, quicunque pontificis Romani doctrinam non probant, sed si Germanicae saltem totius gentis synodus
convocetur loco et tempore convenienti, in quo primum omnium de sessuris iudicibus ac deinceps de tota futura actione praesente ipsa Caesarea maiestate sicut in
veteribus synodis legitimis factum est, decernatur venturis etiam eo papistis, si voluerint, ut et ipsi ex uno dei verbo iudicentur.
Posse autem Caesaream
maiestatem caeteros etiam reges ac principes ad illam synodum probandam ac mittendos legatos hortari, quibus si hoc placebit, tanto maiorem fore huius synodi
utilitatem.
Quod si id recusent, pacatam nihilominus Germaniam fore magno cum imperii commodo nec dubium etiam esse, quin saltem quicunque in reliquis
regionibus extra imperium evangelii doctrinam profitentur, eius synodi auctoritatem sequantur.
Et quoniam hoc non ita brevi tempore praestari possit,
aequissimum esse, ut interea utrinque asperitas omnis tum in libris scribendis tum in concionibus habendis inhibeatur, quae res nihil aliud quam turbas et
dissidia partim fovet partim etiam subinde excitat, ut ipsa experientia comprobavit.
Hoc igitur, observandi fratres, nobis nunc in mentem venit, quod quidem eo
libentius probamus, quod Gallicas ecclesias, quibus eaedem fere difficultates obsistunt, nec Gallicas solum, sed etiam Anglicas et Belgicas, similia scripta
edituras audimus, quem consensum plurimum valiturum speramus.
Quod si quis ulterius progressus roget, quis sit exitus istius consilii futurus (nec enim prudentis est ultro sese eo praecipitem dare, unde postea evadere sine
damno non posset), nos quidem arbitramur perdifficilem atque adeo pene<gr>adunaton</gr> fore huius agendae synodi rationem, quae tamen si adeo praeter spem
offeratur, pro singulari beneficio sit habenda.
"Quorsum igitur ista?" dicet quispiam.
Nempe ut istorum consilia nunc impediantur, qui nihil praeter damnationem et anathemata spirant; hoc enim, si fiet (fiet
autem, ut speramus, facillime ea una ratione), tum confidimus intra breve spatium sic confirmatum iri recte sentientes ecclesias in ipsa quoque Germania, ut
illos postea minime reformidemus.
Haec igitur de hoc negotio nostra est sententia, observandi fratres, quam et multo ante vobis significassemus, si citius essemus de his rebus admoniti, et nunc
precamur, ut boni consulatis.
Nec enim haec alio consilio et a senatu nostro, quem de iis commonefecimus et a nobis istuc scribuntur, quam ut in communi
periculo, quid facto sit opus, dispiciatis.
Quam nostram solicitudinem, etiamsi fortasse supervacanea videtur, vobis tamen non improbatum iri speramus.
Genevae
14. decembris anno domini 1565.
Theodorus Beza ex sententia omnium pastorum urbis
agrique Genevensis subscripsi.
Fratribus ac symmystis nobis in domino plurimum venerandis Tigurinae ecclesiae pastoribus ac doctoribus.
Tiguri.
