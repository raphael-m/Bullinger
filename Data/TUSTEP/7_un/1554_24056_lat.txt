<nr>[24056]</nr>
<ae>Johannes Pontisella an Bullinger</ae>
<od>Chur, 27. Februar 1554.</od>
<vo>Zürich StA, E II 343, 459.</vo>
Gr. I,  S. 362.
Orig. (Aut.)
S. P. D.   Richardus Thürr, honestus civis Curiensis et meus
familiaris, mihi abs te (colendissime domine) literas et
librum, quo me donas, reddidit. Quam iucundae vero et gratae
cum literae, tum liber fuerit, verbis consequi nequeo. Quis
enim sum ego, ut tu (vir longe clarissime
praestantissimeque) me libris donandis ornes? Mihi equidem
nihil gratius, nihil acceptius hoc dono potuisset accidere.
Cęterum epistola tua plena amoris et benevolentiae mihi
hoc aspersit doloris, quod ab initio commemoravit te,
domine, me hoc exemplo donare, ne te mihi ingratum
existimem. Quare obsecro, mi colendissime domine, hoc? Quid
a me in te profectum, cuius meminisse oporteat, cui gratia
tribui debeat? Abs te aut[em] in me collata sunt omnia,
quę ad meum commodum, quę ad honorem pertinerent. Me
vero nullam partem horum beneficiorum non modo referenda,
sed ne cogitanda quidem etiam gratia consequi posse facile
intelligo. Voluntas colendi tui nunquam mihi deerit. Quod
mandas, domine, ut exemplum meo coniunctum curem ad dominum
Bonett tuto transmitti, faciem id, et studiose, ne sis
sollicitus de hoc. Cognatus meus Bartholomaeus Cornu a
Castromuris huc Curiam affuturus est hac septimana, ut una
cum aliis scholae nostrae praesidibus rationem subducant cum
coenobii oeconomo. Illi meo cognato id negotii tradam;
exequetur fideliter - sat scio - et commode quoque, cum
Cleven[n]ensibus sit vicinus. His vale, domine colendissime,
meque tuae fidei commissum habe. Totam tuam familiam salvam
cupio, imprimis praestantissimum virum d. Ludovicum
Lavaterum, amicum et dominum meum colendum, dominum
praepositum, patronum ac mecenatem meum singularem. Curiae
Rhetorum,  27.
februarii, anno 1554.
Iohannes Pontisella, clientulus tuus.
Clarissimo viro, domino Heinrycho Bullingero, Tigurinae
ecclesiae antisteti[!], domino ac mecoenati meo colendissimo.
