<nr>[24042]</nr>
<ae>Pier Paolo Vergerio an Bullinger</ae>
<od>Tübingen, 15. Februar 1554.</od>
<vo>Zürich StA,  E II 356, 591. / Orig.(Aut.)</vo>
Clarissime Bullingere. Scripsi ad te ante octo dies et
literas misi Lindavium; spero te habuisse. Significabam de
Beato illo tuo visum fuisse Ratisponae visum esse incolumem,
quum a Pannomiae bello rediisset.         Dies Halcyonios
dixeris ita et apud nos et in tota Germania pacata sunt
(quod ad evangelium pertinet) omnia, utinamque in eo
promovendo essemus diligentiores; sed frigemus nimium, neque
credidissem ego tantum esse hic frigoris. Oremus dominum, ut
misso spiritu suo sancto calfaciat corda nostra.
Dux e Stucardia huc brevi est venturus et per aliquot menses
haesurus. Quotidie pleni erimus rebus novis, si quas mundus
produxerit. Ego totos dies toto animo incumbo in mea studia;
at mirum, ut non possim vitare invidiam. Sunt enim hic
(inter professores loquor) insignes aliquot papistae, qui me
etiam tacentem et fere latitantem ferre non possunt;
quamquam non omnino latito neque taceo. Cupio habere tuum
librum De iustificatione; si incideris in aliquam
occasionem, mitte ad me primo quoque tempore.
Princeps iussit, ut differam profectionem meam Augustam; ait
se timere, ne opprimar, quin iubet, ut caveam mihi undique.
Ego quidem non usque quaque timeo; sed ut eius celsitudinis
consilium ne videar contemnere, Tubinga non exeo. At non
potero me diu continere, quin aliquo eam et clamem atque
excitem dormientes. Vale et salve cum tota familia, generis
tuis, cum tota schola atque ecclesia, pastoribus et
professoribus. Iuvate me, obsecro, vestris precibus apud d.
deum nostrum. Tubingae  15. februarii 1554.
Vergerius.
[Adr. fehlt.]
