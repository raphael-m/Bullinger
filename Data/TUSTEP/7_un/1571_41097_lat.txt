<nr>[41097]</nr>
<ae>Tobias Egli an Bullinger.</ae>
(Chur, Anfang November 1571.)
<vo>Zürich ZB, Ms F 182, 134.</vo>
Gr. III, S. 267ff.
Er dankt für einen Brief Bullingers. "Quod vero ad Merium,
hominem natura contentiosum suisque coloribus recte a te
depictum, non vereor certe, ne factis suis aequum ac debitum
sit recepturus praemium; ita multorum iram et indignationem
in se concitavit.    -      Quae de Flavio Gargano nuper
etiam adieci, ita sunt animata, ut metuam causae gravitatem
et nostrum periculum litteris committere. Fuit ille monachus
Neapolitanus et ante paucos annos in has nostras regiones
Italia pulsus ob religionem, ut ille perhibebat. Ita vero se
humiliavit, ut concionandi etiam munere in foribus Italiae
sit usus, seque ita fratribus familiarem reddidit, ut omnes,
quotquot fuerunt, blanditiis suis et fucatis miseriis
deceperit. Videns enim Christum pauperiorem esse, quam ut
pontificio ritu deliciari possit ipsum, statim animum suum
vafrum ad principum virorum aulas appulit seque in numerum
regii oratoris amicorum subinde insinuavit. Corinthiaca vero
Lais in causa esse dicitur, quod tant  favore homo exul, si
diis placet, ab eiusmodi hominibus sit receptus. Exacto vix
biennio post exilium iterum se Romam recepit, ubi tutus esse
potuit et, ut fama est, honorifice acceptus et dimissus
oratoriam legationem perfecit. In dies autem suspicio aucta
fuit speculatorem hunc esse designatum pontificio privilegio
et stipendio, ut, si qui ex nostris locis viri religiosi
Mediolanum contenderent, illius indicio interciperentur,
sicuti aliquibus certe ex eo tempore usu venit; et iisdem
nimirum artibus bonus noster Cellarius abreptus fuit etc.
Suspicio ita subinde crevit, ut de litteris etiam quibusdam
pontificiis, quibus fas ei fit et libertas proditorem in
ecclesiis nostris agendi, multus sermo iam pridem sit
habitus. Nunc fuerunt, qui non modo id affirmant, sed
insuper etiam horrenda quaedam alia de tali homine
effutierunt. Quamobrem in vincula coniectus statim
stipendiariorum opera iterum liberatus 2000 coronatorum
sponsione vadimonium promisit. Egregium vero hominem tantis
suspicionibus involutum ad certiora factorum confessionem
non adigi. At aegrotum se simulavit et tutus etiam impune
evadet; ita pro ipso laborant magni illi nostri capitanei et
sanguinarii. Exspectabimus rei eventum, sed nonnisi magno
nostro periculo, cuius rationem nonnisi coram exponere
licebit.    -      Bellua Romana hanc Rhetiam sibi subigere
non modo per speculatores eiusmodi conatur, sed et alia via
longe astutiore et perniciosiore ingreditur. Misi iam pridem
tibi legendum diploma quoddam pontificium, in quo potestatem
facit Ioanni Plantae pontifex invadendi et occupandi omnia
beneficia ecclesiastica, quibus iam olim regulares usi sunt,
ut ea in pristinum ac idololatricum usum restituantur, cuius
privilegium denuo ad te mitto ea lege, ut quamprimum
recipiam. Quid faceret Rhetiensis ille?
Occuparunt monasterium S. Ursulae et Margarithae Tellii in
Valle Telina Guiccardi quidam, viri graves et honesti, idque
non propria aut pontificia auctoritate, sed concessu
dominorum Rhetorum, ad quos eiusmodi beneficia unice
spectant, inque finem bonum conversa olim nonnisi pauperibus
christianis ac evangelio propagando serviebant. Nunc autem
22. octobris se Telium contulit Rhetiensis ille secumque
filium adduxit una cum Conrade fratre suo et inconsultis
dominis Rhetorum monuit Guiccardorum familiam, ut memor
pontificii mandati ex isto coenobio Humiliatorum decedat et
restituat omnia. Quod cum facere detrectarent, siquidem
religioni et dominorum mandatis repugnaret, ille perrexit et
immediata pontificis authoritate possessionem istam
apprehendit et in filium omnia beneficia contulit et
publicatione facta colonis imperari curavit, ne quis aliud
praeter ipsum pro domino legitimo agnosceretur. Confirmavit
haec Teliensis praefectus et praefectus, qui Sondrini
moratur; omnes id praeter fas maximo cum dominorum contemtu
fecerunt. Nunc causa illa tractabitur in Martinianis
nundinis. Sic auspicatus est ille furorem, qui in nos tandem
exorsus ab Italis desinet, et in iis locis fuci regnabunt
etc. Vigilandum certe, ne bellua ista haec obtinere
possit.
Ipsi Plantae extenuant omnia ac nihil magni tractari dicunt,
quod ex litteris d. Conradini intelliges . . . . .   Quaeso,
tuum super hoc consilium scribas; nos enim vexamur eius rei
caussa. Non patiemur hanc tyrannidem."
