<nr>[27179]</nr>
<ae>Johannes Hospinian an Bullinger</ae>
<od>
Basel, 25. August 1557.</od>
<vo>Zürich StA, E II 366, 299.  Orig.(Aut.)
S. Statueram equidem, colendissime domine et frater Bullingere, quamprimum (numinis optimi maximi gratia) domum fuissem reversus, tibi rescribere et pro honore mihi exhibito gratias agere.
Non modo enim, quum illic essem, ad sanctissimum colloquium tuum me admisisti, verum etiam honorario vino ornasti.
Quę duo tanti facio, quanti debeo, et scio me dignum iis non fuisse; sed quia humilitatem benevolentiam erga me tuam ita declarare voluisti, precor dominum Iesum, ut te aeternis honoribus
pręmiisque afficiat.
Cęterum ex colloquio, quod inter nos fuit cum de aliis rebus tum de Caelii nostri libro, quem edidit De amplitudine beati regni dei, incessit mihi cupido eum librum cognoscendi.
Veneram autem etiam in coena cum d.
Ludovico Lafatero, genero tuo, et d.
Iohanne Wolfio, doctissimis viris (qui praesentia sua honorare me dignati fuere) in disputationem mihi pergratam de Petri Rami dialectica, cuius legendae, quia antehac a me iam tractata non fuerat, eadem cupiditate sum
inflammatus.
Itaque quum Basileam ad studia mea redii, non potui animum meum prius ad scribendum impellere, quam hosce libros evolvissem.
Hęc causa est, quod serius rescribo.
Dolet autem mihi primum, Coelium nostrum, virum tanta doctrina et eloquentia a deo auctum atque donatum hoc erroris et vertiginis spiritu esse correptum, ut dogma sanctis scripturis tam repugnans, moribus item et disciplinę tam civili quam ecclesiasticę tam nocens non defendendum modo susceperit, sed defensionem etiam
publicarit.
Si ipse pravam hanc opinionem habuisset, modo non etiam alios sane adhuc sentientes infecisset, ferendum adhuc utcunque foret, quamquam sanandus etiam nihilominus fuisse videretur.
Porro quod eam in orbem terrarum iam sparsit ac disseminavit, hoc satis deplorari posse non credo.
Multi enim eadem eodem errore corrumpentur.
Nam causa hęc plausibilis per se est; accedunt verborum illecebrę ac lenocinia, quę sępenumero non ducunt homines, sed trahunt.
Est autem vir iste eloquens,
perspicax, acutus, mirus argumentorum architectus.
Hoc de me fateri cogor: si lectio sacrorum librorum et ipse omnium nostrum magister dominus Iesus Christus non prohibuisset misericordiam et iustitiam dei inter sese disiungere, quorundam argumentorum species, quibus utitur, fucum fecisset.
Sed novi (domino sit laus et gratia) deum ita misericordem, ut iustitiae, et ita iustum, ut misericordię non obliviscatur.
Utinam ipse quoque intelligat istud tandem aliquando, et sentiet, quam ridicule
argumentetur, quum scribit: "Dei clementiam non in paucis servandis et multis condemnandis cerni, sed in eo, quod, quum possit omnes, paucos tamen damnare velit, plures vero conservare.
Nonne enim, si dei iustitia ipsi in animum venisset, contrarium inde colligi posse animadvertisset? Sic enim ratiocinari quid vetet: iustitia dei non in paucis damnandis et multis servandis cernitur, sed quum possit omnes, velit tamen plures damnare et paucos conservare? Quemadmodum enim clementiae est ignoscere
peccatoribus, ita iustitiae iisdem poenam irrogare.
Neutro autem modo bene concluditur, quum verum sit <gr>anastrefonta</gr> esse vitiosa.
Deinde dolet mihi et hoc quam maxime multos ex nostris hominibus (ut audio) non fuisse ignaros illum et talem librum scripsisse et edere cogitare, non autem editionem impedivisse, aut saltem damnasse, ne hoc pudore iam afficeremur, ut dicerent nostri hostes admonendos nos fuisse per exteros.
Videmur enim nescio cuius oscitantiae nimiaeve indulgentiae ac
remissionis a quibusdam insimulari, quod in huiusmodi facto connivere potuerimus.
Nonne putas Saxonicos illos inimicos nostros hinc occasionem arripere posse nos etiam huius erroris reos agendi? Qui enim tacet, consentire videtur, dicunt iure consulti, et Paulus etiam ad Romanos fere in hanc sententiam loquitur.
Sed icti nunc hoc aculeo sapiemus in posterum, ut spero, et magno fortique animo, si tale quid porro inciderit, resistemus; nec est profecto, ut ego quidem censeo, postrema muneris
nostri pars, qui divinis oraculis praesumus, pravas doctrinas pro(fli)gare.
Hic mihi prę aliis multis scripturis obversatur ante oculos gravis ill  divi Pauli concio, quam habuit Mileti ad Ephesiae ecclesiae episcopos, in qua eos ardentissimo zelo adhortari videtur, ut prava loquentes tanquam rapaces lupos a grege domini arceant.
Idem nobis faciendum esse posito omni timore existimo.
Si enim ullum seculum unquam requisivit, vel praesens hoc nostrum requirit, in quo serpens antiquus sentiens
iudicium sibi imminere torquet se miris modis in membris suis.
Verum de Coelii libro hactenus.
Quaeso te, mi colendissime domine et frater Bullingere, si quid audatius forte et inconsideratius dixi, ut pro tuo candore boni consulas; libere enim sententiam meam profiteri consuevi.
Interim tamen, sicubi labor, monitorem aequo animo fero.
Quod reliquum est, commendo tibi nepotes meos, Rhellicanum<f1>Joh. Ulrich Müller, gen. Rhellikan? Siehe Zürich StA, A 208.1, Nr. 29f. Vgl. Bern StA, Ratsmanual zum 2. Juni 1562: Rhellicans sel. Sohn ein doppelten Mushafen.<fe> ex sorore et Hospinianum ex fratre.
Hunc quidem in officio frater et ego invenimus, illum vero errantem
ita admonuimus, ut sperem ipsum in viam rediisse.
Videbatur nobis, quod nimia libertate fuisset redditus insolentior; proinde consuluimus eius tutori, ut de patrimonio ad stipendium aliquid adderet et alicui viro docto traderet, qui studia et mores eius moderaretur.
Qua in re nos audivit.
Itaque veterrimum meum amicum et fratrem m.
Frisium, ludimagistrum vestrum doctissimum, appellavit, qui honoravit nos et adolescentem in disciplinam suam recepit.
Gavisus sum igitur et vel hoc nomine adventum
meum in urbem felicem fuisse sum arbitratus.
Obsecro te, sis coram pater et patronus.
Bene vale in domino.
Basileae postridie Bartholomaei anno salvatoris nostri domini Iesu 1557.
Iohannes Hospinianus ex animo tuus.
Divinarum humanarumque literarum scientissimo viro d.
magistro Heinricho Bullingero, ecclesiarum Tigurinarum antistiti vigilantissimo, domino et fratri suo in Christo semper colendissimo.
^$Zürich.
