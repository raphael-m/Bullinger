<nr>[23211]</nr>
<ae>Gilbert Cousin an Bullinger, Konrad Pellikan, Theodor Bibliander, Konrad Gessner, Rudolf Gwalther, Johann Jakob Ammian, Johannes Fries und die übrigen Lehrer von Zürich</ae>
<od>Nozereth(Nozeroy), 23. Oktober 1553</od>
<vo>Autograph: Zürich StA, E II 337, 594</vo>
<dr>Ungedruckt?</dr>
<re>Regest</re>
^$S.P.  Quum memoria repeto (repeto autem saepissime), viri
praestantissimi, ac nostrae aetatis longe doctissimi),
quanta humanitate quantaque facilitate me antea visum
nunquam exceperitis, quam benigne, comiter ac amice
tractaveritis, quam syncere utiliterque consulueritis,
praeterea quum illum convictum suavissimum apud vos mihi
concessum ob oculos pono, et meae foelicitati plurimum
gratulor et in summam capior admirationem virtutum ac
gratiarum, quibus vos deus supra omnes mortales, quos mihi
quidem videre licuit, effuse ac insigniter dotavit. Nam
eximia eruditio vestra inex[h]austa ac plusquam humana
facundia, rerum tam humanarum quam divinarum incredibilis
scientia vel cuivis, modo aliquid incorruptae mentis ac
sanioris iudicii reliquum habeat, ex lucubrationibus vestris
toti orbi cognitis confessa esse debent; mores tamen
vestros, candorem ac vitam totam nescio an quis digne satis
aestimare, qui vos non conspexerit ac penitus noverit,
queat. Me sane supra, quam cuiquam credi possit, vultus
vester iucundissimus ac praesentia affecit. Et quanquam
semper vos maximos ac praestantissimos nostri seculi viros
existimaverim, multo tamen nunc mihi maiores ex iis, quae
vidi et audivi coram, videmini, quumque altius totos vos
contemplor, ceu miraculum quoddam salutiferum in hoc nostrum
aevum inquinatissimum singulari numinis favore delapi
videmini. Nam in vestra perpetua modestia animi constantia
inexpugnabili prudentissimisque consiliis bonorum piorumque
omnium spes animusque quiescit. Proinde deum ex animo
precor, ut in bonum publicum, cui plane nati estis et
hucusque vixistis, vos servet quam diutissime. Verum haec
hactenus.  Ego vero praestantissimi viri, qui iam merito
patroni ac patres mihi appellandi venitis, pro vestro
singulari in me favore et benignitate beneficiisque non
vulgaribus me plurimum vobis debere fateor et perpetuo
obstrictum cognosco. Utinam aliquando facto aliquam animi
mei gratificationem in vos aut aliquos vobis charos queam
aedere. Nihil sane in vita fecerim libentius quam vobis
quovis modo gratificari. Claudius Frontinus, sacellanus
meus, gratias quoque agit bonitati ac pietati vestrae. Nos
enim in patriam hilares reversi sumus neque unquam itineris
huius vel ob vestri conspectum nos poenitebit, quibus nos
totos dedimus in clientulam atque commendamus. Vos, viri
eximii, fovete senectutem vestram et hilariter iucundeque
vitam degite; sic enim futura est diuturnior. Scribas et
pharisęos ubique vobis oblatrantes non pluris faciatis
quam soleam fractam. Maior profecto nominis vestri est apud
optimos quosque existimatio, quam cuius luminibus vel ii vel
quicunque alii suo latratu obstruere possint. Invidia,
inquit ille, alta petit, humiliora praetervolat.
^$Valete,
viri clarissimi; vos nobis communibusque studiis Christus
quam diutissime servet incolumes.
<odtx>Datum Nozerethi  10.
calendas novembris anno christiano 1553.</odtx>
<un>Gilbertus Cognatus vobis addictissimus et nominis
vestri studiosissimus <gr>autoscediaVi.
</un>
<lz>[Adresse:] Clarissimis atque incomparabilibus v[iris' d. d. Henrico
Bullingero, Conrado
Pellicano, Theodoro Bibliandro, Conrado Gesnero, Rodolpho
Gvalthero, Ioanni Iacobi Ammiano, Ioanni Phrisio caeterisque
apud Tigurum syncerioris theologiae atque bonarum literarum
fidelissimis doctoribus, d. d. suis ac patronis observandis.
Tiguri.</lz>
