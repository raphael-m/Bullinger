<nr>[29057]</nr>
<ae>Johannes Haller an Bullinger</ae>
<od>
Bern, 10. April 1559.</od>
<vo>Zürich StA, E II 370, 257. / Orig.(Aut.)
Ep.Calv.3040 (XVII, 495f) Exc.
S. Accepi tuas, colendissime domine compater, et ago tibi pro tua diligentia et laboribus, quos nostri causa suscipis, magnas gratias.
Dominus tibi retribuat omnia! Responsionum tuarum ad quaestiones papisticas exemplar unum ego accepi, quod scribebas primum ex typographia fuisse collectum, et pro eo, si recte memini, in proximis meis tibi egi gratias.
Alia nondum vidi, nec Musculus adhuc ullum se recepisse recordatur; fortassis ergo adhuc in itinere sunt; nihilominus tamen tibi multas agit
gratias.
Quod comitia attinet, de quibus scribis, audimus ea iterum a rege esse revocata propterea, quod pax sit iam firmata et conclusa.
Conditiones alias nondum audivi nisi has:  1. ut rex Caletum retineat, Anglis vero summam pecuniarum solvat,  2. Philippo Corsicam reddat et pro ea quoque summam aliquam pecuniarum accipiat,  3. Philippus filiam regis ducat,  4. Sabaudus sororem eius.
Haec mihi d.
Nicolaus a Diesbach heri retulit; sed brevi audiemus certiora.
Anglos nihil scribere miramur
omnes; metuo, ne non boni successus sit indicium; orandus deus, ut subveniat suis et virtutem dexterae suae contra impios exerat.
Sumus valde soliciti huius rei gratia.
Quod scholam nostram Lausanensem attinet, speramus fore ut illi optime prospiciatur.
Obtinuimus hisce diebus a senatu, ut vocetur Hyperius e Marpurgo, quoniam prius iam propensae suae voluntatis non dubiam spem nobis fecit.
Constitutum est etiam illi stipendium liberale, ut sciat quomodo tractandus sit: nam hoc quoque (nec immerito) scire desideravit.
Cras hinc discedet cursor, qui ad ipsum et ad principem literas deferet.
Mittuntur illi quoque 30 coronati pro viatico, et si maiores fecerit
sumptus, restituentur ei hi quoque.
Stipendium ex pecuniis, vino et frumento computatum complet numerum ducentorum aureorum.
Poterit quoque ex commensalibus et discipulis non exiguum habere emolumentum.
Commodissime enim illic vivitur.
Utinam tuas ad illum quoque habere possemus, quibus illi quoque author esses ne vocationem reiiceret.
Philippum a Saxonibus excommunicatum esse, tanquam sacramentarium, tuo nomine scribit frater.
Utinam ergo ipsum quoque habere possemus.
Non parcerent nostri ullis
sumptibus.
Possent hi duo universam secum Germaniam Lausannam trahere.
Praeter Hyperium constitutus est etiam nunc Lausannae d.
Beatus Comes<f1>Béat Comte.<fe> scholae rector.
Assumet is sibi lectionem aliquam ipsi convenientem.
Cuius iste v[ero] [vir?] sit eruditionis et quantae authoritatis, novit Gvaltherus noster, qui cum illo aliquandiu vixit.
Reliquę lectiones sunt aliis quibusdam delegatae, sic tamen ut usque ad adventum Hyperii eorum nullus sit confirmandus, sed tum authoritate et iudicio Hyperii et
Comitis constituentur omnia.
Classibus omnibus iterum est prospectum.
Advolant quotidie docti homines ex Geneva et aliunde, ut speremus motum hunc scholae non modo non obfuturum fore, sed et profuturum.
Sicut enim sunt qui nostris servire noluerunt, ita sunt etiam qui Genevensibus non velint servire.
Genevę instituerunt quoque collegium et plaerique qui Lausannae docuerunt nunc docent illic.
Quis non videat haec prius fuisse composita? Viretus et Beza in numerum ministrorum coaptati sunt.
Redibit etiam ad nos fructus illius scholae cum multi ibi instituentur qui nostris postea ecclesiis servire poterunt.
Alias quod nunc scribam, non habeo.
Nostri omnes te amanter salutant.
Salutem etiam precamur universae domui tuę.
Bernae 10. aprilis 1559.
                                                        I[oannes] Hall[erus] tus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
