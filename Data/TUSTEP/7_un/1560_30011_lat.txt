<nr>[30011]</nr>
<ae>Karl Fabricius an Bullinger</ae>
<od>
Reichenweier, 20. Januar 1560.</od>
<vo>Zürich StA, E II 377, 2250. / Orig.(Aut.)
S. Salutem in Christo Iesu, charissime et observande Bullingere.
Cum in evangelio sic dilectionem inculcarit Christus, ut veritatis inimicis et hostibus sanguinolentis bene facere mandaverit, non potui ergo propter instillatam egregiam et sanctam tuam probitatem erubescere, si te multis nominibus dignum apostolum agresti meo epistolio salutarem, neque propria virtute et prudentia hoc facile tentassem, quippe qui vobis ingenio et donis omnibus sim longe impar et dissimilis, nisi bonorum scilicet
virorum improbis precibus victus turpitatem meam aggrederer, atque eius praecipuos auctores et architectos habe dominum Matthiam Erbium, dulcem et imbecillem senem, adeoque Iohannem Anastasium [Veluanus?], coniunctissimos tuos fratres et amicos.
Veni ad tuum veterem amicum et popularem Getam Matthiam Erbium pridie calendas octobris anni praeteriti bonorum et fidelium testimonia mecum adferens, posteaquam cum venerando viro Iohanne Anastasio in Vallibus annis quatuor essem comoratus, quorum pietati, moribus et iuditio me totum subiicio. Sed haec hactenus.
De conditione mea, quam Richenvillae sustineo, patria et laeta indole, te a nostro Erbio, dilectissimo meo patrono, certiorem fieri sat scio, qui mihi in terris vita atque solatium est.
Est enim provincia mea talis, qualis piorum et proborum adolescentium esse debet, videlicet educatio puerilis, quam difficilem et laboriosam optime novisti atque dulcibus quoque et amoenis abundantem fructibus, si modo diligentes in officio fuerimus, sicuti decet
atque pium et valde honestum est.
Et, Bulingere dilectissime, ut verum quoque fatear, omnia in sudoribus meis pulcre gusto, libo et attingo, nec mea opera hominibus piis deerit tam in scholis quam in ecclesia et Christi sanctissima vinea.
Nec adeo difficiles mihi exercitato omnes labores fuere, posteaquam inter te et Erbium dulcem, piam atque tractabilem tantam amicitiam et necessitudinem cognovi, cuius me socium et participem brevi futurum minime diffido.
Et si eam tua opera atque instillata
humanitate consequar, beatissimum me putabo, et idem perfectum, absolutum adeoque completum erit, si tuo Carolo per Hartmannum de Halwil, piissimum nobilem, amice responderis atque libellum aliquem tua diligentia editum et elucubratum simul ad nos transmiseris, quo tuum erga me candorem et animum magis ac magis cognoscam.
Discessi ex Vallibus propter gubernatorum et pastorum saevam et crudelem tyrannidem, qui meis studiis et saluti propter eucharistiam et eius mysticam expositionem insidiari
coeperant, quam (gratia deo optimo maximo) ex tuis tuorumque scriptis hinc ab ephebis hausi, sic ut Christo Iesu et vobis hoc nomine plurima debeam, Christo, ut qui per spiritum sanctum hanc lucem in meis visceribus accenderit et vult, ut ad cognitionem veri omnes veniamus, vobis vero, quod illas micantes et lucidas scintillas divinis voluminibus e libris vestris illuminaveritis.
Nam firmiter credo et nullatenus dubito, coenam esse sacramentum, hoc est, ut testatur Augustinus lib. 10. de
Civitate dei, item pontificii in iure canonic.
de consec.
dist. 2. et doctores scholastici lib. 4. sententiarum, sacrae rei signum et invisibilis gratiae visibilem formam.
Nam signum et forma visibilis, nolint velint adversarii, est panis et vinum in coena, res autem sacra et invisibilis gratia, quae cum signo datur, est corpus Christi pro nobis semel traditum et sanguis eius pro nobis semel fusus.
Hic habes, frater in Christo charissime, Caroli tui apertam minimeque fucatam confessionem, quam
si in hoc comitatu palam profiteri non licuerit, sicuti prae manibus est et ex Erbii literis cognosces plenius, ad vos potius migrare mallem atque hoc, quod per Christi gratiam et ineffabilem clementiam possem, vobiscum in vineam Iesu, redemptoris et salvatoris nostri palam effundere.
Nec, sicuti spero, Tiguri mihi locus unquam deerit vel publice in scholis legendi artes logicas et Gręcae linguae prima rudimenta vel docendi publice.
De hisce omnibus fac nos prima oportunitate certiorem et
consolationem, qua in hac tempestate plurimum egemus nobis impartire et in primis Erbio, qui (proh dolor) iam senio, curis, morbis et labore est defatigatus et confectus atque nostris Wirttenbergensibus nasutulis quantumvis tristis et imbecillis senex facile spina et festuca est in oculis, atque sedulo orandus est dominus messis, ut illum valetudinarium nobis et suae ecclesiae quam diutissime conservet et similem aliquem sic virtutibus, eruditione, pietate, constantia et auctoritate ornatum in
vineam nostram extrudat atque eiiciat.
Dominus Iesus sit tecum et ecclesia tibi commissa adeoque cum omnibus tuis symmistis, quos ad vitae novitatem hortaberis.
Iterum in domino vale atque nostri et impendentium malorum memor.
Subito, uti facile ce[r]nis 20. die ianuarii anno 1560. Richenvillae.
                              Tuus Carolus Fabricius Düsseldorpianus.
Ornatissimo et optime merito viro d.
Henrico Bulingero, Tigurinae ecclesiae fidelissimo pastori, domino suo colendo.
