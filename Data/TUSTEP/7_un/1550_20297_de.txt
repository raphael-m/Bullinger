<nr>[20297]</nr>
<ae>Ambrosius Blarer an Bullinger</ae>
. . . . . . . ., nach 27. Juli [1550].
Zürich ZB A 65, 245f / Orig.(Aut.)
Ausß Augspurg:
Auff 5. iulii ist kö[nigliche] m[ajesta]t zuͦ Augspurg
eingeritten, auff
8. iulii hernach die kai[serliche] m[ajesta]t sampt ir
m[ajesta]t sun, dem pryntzen, und ainem Morenkönig mitt gar
vyl volck,
mitt dem der arm mann ubel beschwärt.
Die andern chur- und fürsten haben sich gar langsam
versam...., das man darfür
haben wellen, der mehrtail werd auspleyben; aber es ist doch
ain guͦt anzal
kommen. Ettlich haben sich ires ausplybends entschuldiget
von kriegsfahrlichait wegen irs lands.
Der alt churfürst von Sachsen ist auch auff ainem wagen
under 300
hackenschutzen, Spaniern, 8. iulii gen Augspurg gefirt, lygt
in seiner alten
herrberg, hat nitt uber 20 personen bey im seines alten
hoffgesinds. Es wolten
all bischoff und fürsten für in bitten, das er aller ding
ledig und widerum
eingesetzt wurde, wann er sich wellte weysen lassen; aber er
ist aller ding
handvest, wycht nitt um ain har. Der herrgott bestät in in
allem guͦten. Amen.
Es wirt noch zuͦ Augspurg gottes wort predigt wie vormals;
in den 6 pfarren
predigt man teglich. Daneben hat kö[nigliche] m[ajesta]t
ouch
all sontag iren prediger zuͦ S.Kathrinen; der predigt
sunderlich on schelten,
ouch on anregung der missbreuch, blypt aber (als die
verstendigen sagen) by
gottes wort für all ander. Sonst hat man zwen mynck, ainen
im stifft, den andern
zuͦ S.Mauritzen, die sich gar hefftig brauchend mitt
schellten und schmechen der
Lauterischen; die lasst man also reden etc. Der gemain mann
begert nitt mehr,
dann das in gottes wort dermassen, wie yetzund gelert,
blyben möge; nitt waist man, wie es gott fuͤgen wirt.
Folgend neun articul, der kai[serlichen] m[ajesta]t
proposition,
so dann von den richstenden stattlich beratschlaget und
allsdann ir
guͦtbeduncken kai[serlicher], m[ajesta]t widerum anzögt
und
fürbracht soll werden, furgehalten auff gestert den 26.
iulii. Ich hab allain
die summari des fuͤrtrags bekommen mögen; hernach schreib
ich weyter:
Der erst articul ist vom concilio, das zuͦ Trient in
jarsfryst on allen verzug gehalten soll werden.
Der ander vom Interim, welchs vormals von chur- und fursten,
ouch andern
rychsstenden bewilliget unnd aber weder von gaistlichen noch
weltlichen gehalten worden.
Der dritt belangt die reformation, deren gleich so wenig
gelept worden.
Der vierdt von restitution der gaistlichen guͤter.
Der fünfft vom landtfriden.
Der sechst vom chamergricht; wollt ir m[ajesta]t gern yetz
hernach
dieselbigen ir leben lang von allen stenden erhalten und gar
nitt abgewechsellt wurden etc.
Der sibendt von der session der rychstend.
Der achtend von des reichs anlag etc.
Der neundt von der myntzordnung.
Sonst sind wunderseltzam sachen vorhanden, und ist vyl werck
an der kunckel, da
groß sorg, man werde mitt vyl christenbluͦt netzen, eh es
abgespunnen werde. Der
herrgott komme den seinen allen zuͦ trost und hilff. Datum
Augspurg den  27. iulii.
[Adresse fehlt.]
