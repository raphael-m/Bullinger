<nr>[32130]</nr>
<ae>John Jewel an Bullinger</ae>
<od>
Salisbury, 14. August 1562.</od>
<vo>Zürich ZB, Ms F 81, 81 (Adr. 79). / Orig. (Aut.)
S.P. in Christo.
Redditae mihi sunt non ita pridem literae tuae scriptae Tiguri ad quartum diem martii.
Quae quamvis esset <gr>ypomemyimoiroi</gr>  et querulae, tamen mihi periucundae videbantur, non tantum quod a te essent, cuius omnia scripta dictaque mihi semper visa sunt honorifica sed etiam quod officium meum ita obnixe requirerent et meam in scribendo negligentiam et socordiam excitarent.
Ego vero, mi pater et domine colendissime, etsi minus fortasse ad te saepe scribo, quam velim, tamen
quoties occasio aliqua offertur, ne hoc quidem officium intermitto.
Binas enim dedi nuper ad te literas, alteras Francofordiam ad nundinas martias, alteras statim a paschate.
Quae si adhuc, ut fit, subsistant forte in itinere, tamen expedient se aliquando, et postremo, uti spero, ad te pervenient.
Ego interim de te cogitare, et honorifice, ut debeo, de te loqui nunquam desino.
De Gallicis rebus ad te scribere hoc tempore, esset fortasse putidum: omnia enim ad vos etiam sine ventis et navibus afferuntur.
Sanctissimus nihil relinquet intentatum.
Flectere si nequeat superos, Acheronta movebit: videt enim iam non agi de reduviis, sed de vita et sanguine.
Utinam ne nostri sese patiantur circumveniri! Dux Guisanus, ut, nescio qua spe moderandae religionis et recipiendae Confessionis Augustanae, moratus est principes Germaniae, ne se admiscerent huic bello; ita omnibus modis
persuadere conatus est reginae nostrae, non agi nunc in Gallia negotium religionis; esse manifestam coniurationem, causam esse regis, cui illam, cum regium locum teneat, non oporteat adversari.
Interea id egit, ut neptis sua, regina Scotiae, ambiret gratiam atque amicitiam reginae nostrae, et munuscula mitteret, et nescio quas fides daret: velle se hac aestate honoris causa venire in Angliam; et aeternum amicitiae foedus, quod nunquam postea convelli possit, velle sancire.
Misit ea adamantem
maximi pretii, gemmam pulcherrimam, undique vestitam auro, et commendatam pulchro et eleganti carmine.
Quid quaeris? Putabant astivis* [aestivis?)colloquiis, et venationibus, et blanditiis, animos nostros abduci facile posse a strepitu bellico, et consopiri.
Interea regina nostra, cum subodorata esset rem omnem, et quid ageretur intelligeret, neque enim id erat adeo difficile, mutare consilium de profectione, a Guisanis paulatim alienari, et ad principem Condensem non obscure inclinare.
Tulit
id Guisanus indigne, consilia sua non procedere; accepit contumeliose legatum nostrum, proposuit edicta publice, reginam Angliae insidias facere regno Galliarum, et solam istos tumultus concitasse.
Ista regina nostra patienter ferre non potuit, nec sane debuit.
Statim aperte agere, legatum, uti audio, revocare, militem scribere, navibus omnibus, undecunque atque ubicunque essent, et suis et alienis vela tollere, ne quis exire posset, et quid ageretur nuntiare.
O si ea id antea facere voluisset,
aut si nunc principes Germaniae hoc exemplum sequi vellent! Facilius et minori iactura sanguinis christiani tota res posset transigi.
Et regina quidem misit hoc tempore in Germaniam ad principes; et nunc in aula legatus a Guisano, cum novis, ut opinor, blanditiis, ut nos moretur et impediat.
Sed non ita erit facile, spero, imponere videntibus.
Res Scoticae de religione satis sunt pacatae.
Regina sola missam suam retinet invitis omnibus.
Incredibilis fuit hoc anno toto apud nos coeli atque aeris intemperies.
Nec sol, nec luna,  nec hyems, nec ver, nec aestas, nec autumnus, satis fecit officium suum.
Ita affatim et pene sine intermissione pluit, quasi facere iam aliud coelum non queat.
Ex hac contagione nata sunt monstra: infantes foedum in modum deformatis corporibus, alii prorsus sine capitibus, alii capitibus alienis; alii trunci
sine brachiis, sine tibiis, sine cruribus; alii ossibus solis cohaerentes, prorsus sine ullis carnibus, quales fere imagines mortis pingi solent.
Similia alia complura nata sunt e porcis, ex equabus, e vaccis, e gallinis.
Messis hoc tempore apud nos angustius quidem provenit, ita tamen, ut non possimus multum conqueri.
^$Io[annes] Burcherus rediit ad nos nuper valde, ut mihi videtur, afflictus et miserabilis; ego illi pollicitus sum, quicquid possum, tametsi illud audio non
nimium honeste discessisse Tiguro.
Misi ad d.
Martyrem 10. Gallicos coronatos, quos tuo atqui illius arbitratu insumi cupio in convivium publicum.
Illud munusculum, qualecunque est, obsecro, ut boni consulatis, quodque facitis, ecclesias nostras in vestris precibus domino commendetis.
Saluta optimam illam mulierem uxorem tuam, d. Gvalterum, d. Lavaterum, d. Iosiam,  d. Ghesnerum, d. Wolphium, d. Zvinglium, d. Wickium, d. Hallerum, d. Frisium, d. Guldebeccum meo nomine.
Vale, mi pater et domine
in Christo colendissime.
Sarisberiae  14. augusti 1562.
                                  Tuus in Christo Io[annes] Iuellus Anglus.
Ornatissimo viro domino Henrico Bullingero, summo pastori ecclesiae Tigurinae, domino suo colendissimo.
^$Tiguri.
Dem brief ist (von Jos.
Simlers Hand geschrieben) ein Blatt beigegeben mit nachstehenden (laut späterer Beifügung aus "Buchanani Epigrammatum libro primo paulo ante finem entnommenen) Versen:
                             Gemma loquitur:
       Non me materies facit superbam,
       Quod ferro insuperabilis, quod igne,
       Non candor macula carens, nitoris
       Non lux perspicui nec ars magistri,
       Qui formam dedit hanc, datam loquaci
       Circumvestiit eleganter auro, -
       Sed quod cor dominę meę figura
       Tam certa exprimo, pector ut recluso
       Cor si luminibus queat videri,
       Cor non lumina certius viderent.
           Sit constantia firma cordi utrique,
       Sit candor macula carens, nitoris
       Sit lux perspicui, nihil doli intus
       Cęlans, omnia denique aequa pręter
       Unam duritiem.
Dein secundus
       Hic sortis gradus est mihi faventis,
       Talem heroida quod videre sperem,
       Qualem spes mihi nulla erat videndi
       Antiqua domina semel relicta.
           O si sors mihi faxit, utriusque ut
       Hęc tam corda adamantina catena
       Quam nec suspitio aemulatiove
       Livorve aut odium aut senecta solvat.
           Tam beatior omnibus lapillis,
       Tam sum clarior omnibus lapillis,
       Tam sum charior omnibus lapillis,
       Quam sum durior omnibus lapillis.
                   Tetrastichon.
        Hoc tibi quę misit cor, nil', quod posset, habebat,
        Clarius esse sibi, gratius esse tibi.
        Quod si forte tuum remiseris, illa putabit
        Clarius esse sibi, quam fuit ante tibi.
