<nr>[20075]</nr>
<ae>John Hooper an Bullinger</ae>
<od>London, 27. März 1550.</od>
Zürich StA, E II 369, 92 u.a.b. / Orig.(Aut.)
Gratiam et vitę innocentiam a domino. Ut literarum
intermissionis crimen (de
qua merito in proximis tuis literis graviter mecum es
expostulatus, d.
colendissime ac compater longe amantissime), si non omnino,
extenuem tamen, en
tertias meas literas a fine ianuarii mensis per postam ad te
mitti curavi; spero
et illas te accepisse et istas accepturum, quanta cum
festinatione qua fieri
potest, res nostras privatas ac regni huius nova ac sortem
pluribus ipsis tuę
praestantiae significaverim. Sed nec incuria vel potius
perfidia tabellarii, ut
sępius ac frequenter hactenus literę nostrę in
itinere perierunt, utrinque
contigit, opere precium duco, paucis praecipua capita
illorum repetere.     De
me et meis, quos nosti, scripsi nos omnes prospere valere;
uxor tamen, ut
solebat, est debilis et valetudinaria, mortis tamen nihil
(gratia dei) est
periculi. Rachel optima valetudine (dei clementia) est
praedita, crescit corpore
et ingenio et optimam spem praefert felicissimę
memorię futurę, nullam
linguam aeque intelligit atque Latinam. Ego adhuc nunquam
fui in patria, unde
fui natus, partim seditionis ac tumultus illic periculum,
partim regis mandatum,
ut hic Londini Christi regnum promoverem, prohibuit nec
adhuc vel ad unum
miliare (nisi bene comitatus, ab urbe discedere licet. In
hoc tamen me
consoler(?) negotium, quod faustis ac arduis auspiciis
inceperam, a deo in dies
magis magisque benedicitur, et satis amplum ac gloriosum
incrementum dedit deus
semini a Paulo ac Petro iactato; non incassum rigamus et
plantamus; nomen dei
semper sit benedictum. Sed iam creatus est novus episcopus
Londonensis, pius et
doctus vir, modo honores non mutent postea mores. Ipse spero
destruet altaria
Baal, quemadmodum antea fecit in suo templo, cum esset
Ruffensis episcopus. Vix
dici potest, amantissime compater, quantis laboribus ac
periculis laboramus et
contendimus, ut expectoretur idolum missę; non parum
conatibus nostris obstat,
quod formam, quam senatus vel parlamentum, ut vulgo dicimus,
toto regno
praescripsit, sit tam manca ac dubia (etiam aliqua in parte
plane impia). Illum
ante 4 menses misi ad d. Butlerum nostrum. Tantum eo libro
offendor nec sine
gravi causa, ut, si non corrigatur, nec possum nec valeo cum
ecclesia in usu
coenę fieri particeps. Multa altaria in hac urbe, ex qu
huc veni, sunt
destructa. Incipiebam epistolam ad Titum, qua finita docui
Ioannis evangelium et
iam versor in oct  capite; in sexto capite, quod dedit deus,
libere proponebam
auditorio de coena domini. Ad spatium trium mensium* (*a.R.:
mentium) et
singulis diebus semel vel bis docui, nec deus abfuit
nostrę operę. Mirabile
ac frequentissimum comitabatur nos agmen populi, et deus cum
illis; nam corda
illorum aperuit, ut crederent iis, quę a nobis dicebantur.
Sed ingens odium
nec minus periculi ex sexto capite contraxi. Stat tamen
melior causa et hac
quadragesima clare et aperte coram rege et principibus regni
idem argumentum
tractavi. In civitate ista obponit se nostrę sentenciae
pro publica contione
unus eximię eruditionis ec vitę sanctimonię, cui
nomen est Cromerus,
doctor theologię, d. Butlero bene cognitus. Feria sexta
ante pascha
concionabitur episcopus Worcestriae et sentenciam suam
proferet de coena,
invocatione sanctorum et autoritate scripturarum. Deus det,
ut pure doceat. Nos
omnes pie in una sentencia de omnibus articulis coram rege
convenimus hac . . .
. . . . . . quid erit factum, statim in feriis paschatis
tibi scribam. Episcopus
Winttoniensis, Londinensis, Worcestriensis detinentur in
carcere et mordicus
patrocinantur doctrinę papisticę. Wyntoniensis, qui in
turri Londonensi agit
captivus, obtulit se et provocavit ante mensem ad
disputationem; promisit sibi
dubio procul victoriam gloriosam; quam si non fuisset
consecutus, submitteret se
legibus et regi, ut in illum crudeliter animadverterent.
Custos carceris primus
acceperat condicionem; dictus erat dies. Episcopus cum pro
certo accepisset me
illam provinciam non detractaturum, sed constanter etiam
periculo vitae,
optimę causę adesse, mutavit sententiam et dixit: si
rex ipsum libere a
carcere faceret, disputationem sustineret fretus dei
auxilio, quod etiam
victoriam reportaret. Quid tandem erit factum, nescio.
Interim rogemus, ut deus
nobis adsit, ut intrepide illius gloriam promoveamus. Est
nuper editus liber per
episcopum hic pro institutione et inauguratione episcoporum
ac ministrorum
ecclesię, quem a d. Butlerum misi, ut intelligas illorum
fraudes ac ingenia,
qua astutia antichristi regnum adiuvant, maxime in forma
iurandi. Contra quam
formam pro publica lectione coram rege et proceribus totius
regni multa protuli,
quam ob causam non parvas inimicitias contraxi.  4. die a
lectione accusatus
eram per Cantuariensem apud regis conciliarios. Comparebam;
gravia in me dixerit
Cantuariensis, quod formam iuramenti spreveram. Rogabam, ut
iudices aequis
auribus audirent, qua autoritate hoc feceram. Diu ac acriter
inter episcopos et
me agitabatur quęstio; sed in fine catastrophe et exitus
fuit ad gloriam dei.
Si sequens aestas non ferveat tumultibus, speramus multa
bona in ecclesia
nostra; nam pax inter nos et Gallos est composita, quibus
conditionibus, mihi
adhuc non constat, tantum rogo deum optimum maximumque, ne
sub nomine pacis
bellum lateat. Caesar pridie, quam has literas tuę
praestantię dedi, dono
misit regi nostro duos equos praestantissimos Hispanicos.
Eodem die Germanus
Lutheranus misit ad Choecum, regis praeceptorem, librum,
nuper qui prodiit in
lucem contra anabaptistas et sacramentarios. Eundem librum
dedit regi lectum; sed
nullo modo regi placuit nec ipsius praeceptoribus, hoc est
Coco et Checo. Ii
duo cum rege pie intelligunt aeucharistię causam.    D.
Bucerus iam periculose
decumbit Cantabrigiae; pro lectione tractat epistolam ad
Ephesios, pro concione
diebus festis sextum caput Ioannis. De Valerandus admonuit
illum per literas, ne
turbas moveret in negotio aeucharistiae. Respondebat se
nihil docturum contra
sententiam Petri Martiris, quam ad te manu scriptam misi sub
medium mensis
ianuarii. De Interim (scis, quid dicam) adhuc nullis
precibus impetrare
potuerim, ut prelo committerim; sed ante paucos dies ob
quaedam negotia forte
regem conveniam, cui dabo, ut legat. Crede mihi,
colendissime compater, tantam
eruditionem cum pietate coniunctam et ingeni[i] indolem ad
mille annos nunquam
vidisti in orbe; si vixerit et his virtutibus adolescat,
erit terrori omnibus
principibus mundi; ipsemet sua manu accipit omnes conciones,
quas audit et
illarum rationem post prandium ab iis, qui secum student,
diligentissime
repetit. Multi iuvenes et pueri, qui eius studii sunt sotii,
bene et fideliter
in timore dei et bonis literis instituuntur. D. Coxus non
amplius regem docet,
elemosinarius semper manet, tui valde studiosus, et ingentes
habuit gratias tibi
pro munere, ut ante saepe dixi. Cantuariensis accepit, ut
nosti, iam tamen mihi;
quod sciam, favet. Marchio de Dorcestriae tuam praestantiam
plurimum salutat;
optarem, ut, quod proxime sis prelo commissurus, vel regi
vel ei dedices.
Praeterea si quid d. Bibliander, optimus ac doctissimus
compater noster, vel
dominus Gvalterus, doctus ac fidissimus minister Christi,
sint aliquid edituri,
dedicent etiam vel regi vel duci Somerset, avunculo regis,
domino meo, qui iam
vivit Sionę octo miliaribus ab urbe Londinensi, ac valet,
sed non adhuc est ex
concilio regis, brevi erit, non dubito, vel marchioni de
Dorcestria vel comiti
de Warwick, fidelissimo ac intrepido militi Christi. Is iam
decumbit; sed nullum
spero imminet ei vitae periculum. Nisi ipse meis partibus in
causa Christi
astitisset, actum de me fuisset ante quinque menses, cum dux
Somersetę
periclitaret. Trehernus valet; puto te ab illo literas nuper
accepisse. Dictata
tua in Esaiam, quae Christophoro Halesio commendabas, non
sunt mihi reddita;
parcendum est hominis infortunis. Nam cum ex Caleto in
Angliam traiecerit, in
mari pereclitatus est per Gallos, quam onera navis in mare
proiiciebant. Rogo,
qua fieri potest festinatione, ut omnia rescribantur, non
tantum in Esaiam, sed
in libros regum, et ego                   et prece et precio
laboribus
scriptoris satisfaciam. Pro panno, quem audio tuam
praestantiam accepisse, nihil
ad me mittas, sed, ut me amas, ex precio panni curabis mihi
describi, quę iam
a te peto, et cętera, quę posthac sum petiturus, donec
a me plura cognoscas.
Sed de hac re tuam praestantiam admonitam esse cupio, ut,
cum ad me posthac
scripseris, includas tuas literas ad me in literis vel
Richardi Hilles vel
Ioanni Stumphii; alioqui vix vel nunquam ad manus meas
pervenient; talis est
invidia et odium hominum, ut, si viderint ex suprascriptione
ad me esse datas,
sibi servant. Ideo oportet, nisi fidus contingat
tabellarius, ea subprimere,
quę alioqui non essent tacenda. Tanta est hodie ingenii
hominum pernicies, ut
nihil aequo ac dextro animo interpretari poterit. Fac me
certiorem, qua[s]
literas a calendis ianuarii a me accepisti; non id peto,
quasi vel tuę
praestantiae vel mihi aliquid periculum ex iactura literarum
immineret; flocci
facio, in cuiuscunque manus inciderint, - sed ut postę
fidelitatem melius
habeam exploratam. Si consolatorias pro tua eruditione et
pietate literas
aliquando ad regem nostrum mittas, - fac, ut facias quam
citissime -, et ad
comitem de Warwycke et marchioni Dorcestriae, crede mihi
gratissimo animo
acciperent. Ad me mittas, et ego bona fide in manus illorum
dabo. Iam d. consul
alium pannum accipiet et bonum, ut spero, solito precio,
nempe 10 basionibus
Tigurinis ulnam. D. Butlerus etiam unum accipiet, partim
album, partim nigrum.
Habemus tibi ingentes gratias pro munere, quod tuę Racheli
miseras; ego
vicissim in Christo tibi polliceor, tui liberi omnes, dum
vixero, erunt mihi pro
meis, si qua in re illis usui esse potero. Ioannes Stumphius
agit semper honeste
ac studiose Oxoniae; possis, si placet, in literis tuis
admovere ei stimulos,
qui illum incitent, ut aegregio in incepto suo pergat. Si
qua re indigeat,
semper ei adero; non est, quod parentes eius sint solici[ti]
quacunque de re;
illos meo et uxoris mei nomine salutabis. Uxor mea plurimum
nostro Ioanni
Stumphio favet. Ioannes ab Ulmis etiam valet et studiose, ut
audio, incumbit suo
studio; is a marchione Dorcestriae splendide ac honorifice
est adiutus, ad 30
coronatos per annum. D. uxorem tuam cum tota tua familia, d.
Bibliandrum cum
sua, d. Gvalterum cum sua. d. Pellicanum cum sua, d. Otonem
cum sua, d. Fricium
cum sua, d. Sebastianum cum sua nostrorum omnium nomine
salutabis quam
officiosissime. Martinus Micronius tuam praestantiam cum
omnibus aliis Tiguri
iubet officiose salutari. D. Halerum, Bernensis ecclesiae
ministrum fidissimum,
ac d. Musculum ex animo salutamus. Ubi literas ad d.
Ambrosium Blaurerum et ad
d. Thomam, ipsius fratrem, miseris, utrumque nostro nomine
salutabis. Dominus
Iesus servet vestram ecclesiam et rempublicam, ut in pace,
timore et sanctitate
vivatis omnibus diebus vitae vestrę; dies ac noctes
vestri sumus memores in
precibus nostris, ut deus suo sancto spiritu regat, muniat
ac defendat adversus
diaboli ac mundi insidias. Sitis etiam nostri memores ac
laboris nostri in vinea
domini: vestrarum precum subsidio gloriosius tropheum in
ecclesia dei de
hostibus nostris constituemus. Excepta Tigurina ecclesia, et
quę cum illa in
religione consentiunt, nusquam in orbe purius docetur verbum
quam in Anglia.
Rescribas statim lineam unam aut alteram,  queso; donec a te
aliquid accepero,
putabo et hasce in itinere perire. Si semper roges d.
Burcherum, ut tuas literas
per postam mittat, ego solvam impensas. D. consulem in
visceribus Iesu Christi
religiose ac omni officio, virum dei, iubes salvere.
Detinetur in carcere hic
Tigurinus quidam; nomen ei est Valentinus Warmulus, ni
fallar, sanguine iunctus
d. Othoni, ministro Tigurinę ecclesiae. Causas
incarcerationis certas adhuc
non scio, sive vim intulit mulieri sive cum consensu ea fuit
potita, me latet;
huius generis intentatum contra eum crimen. Praeterea de
aliqua minima summa
pecuniae furto ablata accusatur. Hodie mittam ad carcerem,
ut plura sciam per d.
Utenhovium. Rogo, ut brevi significes, si sit Tigurinus an
non; si legi possit
satisfieri pecunia, per tuam praestantiam admonitus illam
lubenter exponam, modo
Tiguri denuo mihi persolvetur. Vale, colendissime domine, et
nos semper amato.
Londini  27. martii 1550; die Marcurii proxime sequenti
absolvam deo dante Ionam prophetam coram rege.
Tuus perpetuo, Iohannes Hoperus.
D. Utenhovius tuam dignitatem officiose salutat, qui vos
omnes sedulis precibus
apud deum absque dubio adiuvat. Si scires, quoties mihi
gratias egerit, quod miserim illum Tiguri, admirareris.
Unum est, quod abs te petam, fidissime amice, ut hisce
lectis ad d. Coelium
Secundum, qui agit Basileae, scribas et me apud illum
excuses, quod iam ei non
scribo. Scripsi hactenus et illum certiorem feci de omnibus
rebus, quas mee
fidei commendaverat, nec illius unquam fui immemor, ut in
feriis paschatis per
me cognoscet. Tentavi in gratiam hominis, quod postea scies;
illum precaberis,
ut pergat in instituto nec metuat. Deus vivet, a quo
prospere, quod optet,
assequetur. Viduam et hospitam nostram nostro nomine
salutes, et si indigeat,
non erimus immemores, quomodo in nostra peregrinatione pie
nos tractaverit.
Praeclarissimo viro ac d. d. Heinrico Bullingero,
Tigurinę ecclesiae
pientissimo archiepiscopo fidelissimo ac compatri suo
colendissimo.               Tiguri.
