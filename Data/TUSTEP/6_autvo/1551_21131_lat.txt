<nr>[21131]</nr>
<ae>Wolfgang Musculus an Bullinger</ae>
<od>Bern, 30. Mai 1551.</od>
<vo>Zürich StA, E II 360, 155. / Orig.(Aut.)</vo>
S. D.  Iuvenem hunc, compater in domino charissime, quem
scholarchę nostri ad scholam vestram literis bonis et
sacris instituendum mittunt, ego quoque fidei et humanitati
tę commendo, quandoquidem illius profectus, quatenus ex
auditoribus meis est, et ecclesiae dei destinatur, etiam
mihi cordi est. Scimus vestram isthic diligentiam et
sedulitatem, de qua nemo nostrum haesitat; attamen facimus,
quod nostri est officii.
Domus mea incipit per gratiam domini paululum recreari post
uxoris gravissimum casum et fere extremam debilitationem.
Subinde visitamur a domino et castigamur, morti tamen non
tradimur; qui percutit, vicissim percussos consolatur; cui
sit gloria in sempiternum.
De concilio Tridentino scribitur ad me ab amicis Augustanis
esse suspensum ad menses aliquot; utinam laqueus ille, quo
suspensum est, nunquam solvatur.
De Caesare nemo ex Augustanis ne verbum quidem significat.
Principem, filium illius, ferunt 19. mensis huius Augustam
egressum, ut Italiam peteret indeque in Hispaniam abiret,
verum vix unius diei itinere confecto confestim Augustam
esse reversum. Causa ignoratur; divinant aliqui impeditum
esse a classe Turcica, ne per Genuam in Hispaniam traiicere
posset, alii nescio quo illum morbo subito correptum esse
dicunt. De Magdeburgensibus nihil hic certi habemus. Literas
amicorum Augustanorum Zurzaccum allatas nondum accepi; cui
concreditae sunt, inclusit eas vasculo, quod nondum est
allatum. Si quid ex illis novi ac certi accepero,
communicabo.            Optime vale, compater in domino
charissime. Salutant te ac domum tuam mei omnes. Filiolus
tuus Iohannes Heinricus incipiens garrire nihil adeo
frequens in ore habet atque "du Schwab;" er will kein Schwab
seyn, schwabet die andern kinder alle. Salutem dominis et
fratribus, d. Theodoro Bibliandro, Rudolfo, Pellicano et
Butlero. Bernę  30. maii 1551.
W[olfgangus] Musculus, compater tuus in domino.
Celeberrimo theologo m. Heinrycho Bullingero, Tigurinę
ecclesię pastori vigilantissimo, compatri suo in domino
charissimo.                     Tiguri.
