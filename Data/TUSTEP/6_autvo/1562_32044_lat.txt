<nr>[32044]</nr>
<ae>Rando Schatter an Bullinger</ae>
<od>
[Frankfurt am Main], 24. März 1562.
<vo>Zürich StA, E II 377, 2365. / Orig.(Aut.)
S.P. Credo, charissime in Christo domine ac praeceptor obseervande, literas istas, quas ex Gallia d[ominationi] v[estrae] scripsi, ad manus vestras pervenisse.
Caeterum diu est, quod nihil scripti dominationi vestrae miserim, quod quidem non tam mea culpa, quam longinquę peregrinationis mora evenit, de qua ut strictim dominationi vestrae quaedam pro temporis angustia significem: 25. octobris Parisiis Lugdunum bonis avibus iter in Italiam suscepi; primo igitur profectus sum
Mediolanum, deinde per Ferrariam Bononiam, Florentiam, Romam veni, quam sanctam appellant, sed ego [s]purcam existimo.
Roma Neapolim, postea Anconam, dein Venetias veni bona utcunque usus fortuna, sed multa quoque adversa.
Venetiis Tridentum accessi; ibi omnia plena inveni cardinalibus, episcopis, monachis et sacerdotibus, qui quidem multa machinantur, sed nihil procedit; ipsi enim inter se discordant.
Tridento per Ulmam Argentinam, dein Francfortum veni.
Eo cum venissem, statim de vestrorum
omnium valetudine ex Froscofero petens omnia salva esse retulit, quae res mihi non parvam laetitiam attulit et maiorem, quam scribere possim.
Dominatio vestra hoc parvo epistolio contenta sit, oro; alias copiosius, cum tempus maius detur, scripturus.
Salutet, quaeso, dominatio vestra uxorem et liberos, quos deus omnipotens ad sui gloriam conservet, oro.
Vale, praeceptor observande.
                                                      Tuus Rando Schatter.
1562. 24. martii.
Pietate ac religione praestanti viro d.
Henrico Bullingero, christianę religionis antistiti ac Tigurinę ecclesię ministro, praeceptori suo observandissimo, hę literę.
                                                                          Tiguri Helvetio[rum].
