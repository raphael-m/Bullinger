<nr>[37083]</nr>
<ae>[Richard Hilles] an Bullinger</ae>
<od>London, 23. August 1567.</od>
Zürich StA, E II 369, 64.
Ep.Tig. II, S. 97f.
Orig. (Aut.)
Salutem precor tibi, vir colendissime charissimeque amice,
plurimam.
Magnum librum, Esaiam tuum, tuis videlicet expositum
homiliis, una cum literis tuis mihi gratissimis 25 februarii
proxime preteriti datis, a domino Iohanne Ab[elo] (qui te
etiam salvere iubet plurimum) ante quatuor menses accepi.
Quo me volumine dono dedisti (sicuti fiet volente deo) ut
hoc muneris a te habeam in perpetuae amicitiae simbolum.
Danielem etiam cum epitome, homiliis tuis 26 expositum, mihi
a predicto domino Ioanne Ab[elo] fratre charissimo
comparavi. Utrique mihi quam maxime complacent libri;
speroque homilias illas voluminis utriusque non parum
utilitatis allaturas fidelibus et diligentibus lectoribus.
Quantum ad hoc attinet, quod cupias de rebus Brabanticis
certo edoceri, et me rogas, ne hic te negligem, quantum
quidem mihi licuerit per otium et negotium; certiorem te
nunc facio, charissime domine, me iam de iisdem rebus,
quantum certi ipsemet novi, vel per amicos scire potui,
literis commisisse, et quasi historiolam perbrevem inde
scripsisse. Quam quidem si Latine transferri procurare
possim (sicuti pedagogus quidam mihi amicus promisit se
facturum), mittam ad te, vel saltem Francofordiae pro te, ad
nundinas proximas quadragesimales, si tamdiu mihi deus
concesserit vivere. Gaudeo certe tuas illas duas natu
minimas filias nubiles ita rem domesticam tam prudenter et
egregie tibi administrare, ut commode poteris vivere viduus.
Fertur hic pro certo, ducem de Alva, qui cum regiis
Hispaniae copiis iam nunc Lovanae aut Gandavo venit, atque
ibi in inferiore Germania et Antverpiae copias illas
collocavit, nomine regie illius maiestatis, velle omnibus
illius patriae civitatibus, quae predicationem protestantium
proxime elapso anno admiserunt, seu libere permiserunt,
libertates et privilegia adimere, et inferiorem Germaniam in
iustam monarchiam re[di]gere. Domini voluntas fiat, absque
cuius permissione nihil faciet. Precemur ex animo ut nobis
pacem dare dignetur in diebus nostris: quae adhuc
perseverat integra per dei gratiam hic in regno Angliae;
preterquam quod adhuc aliqui ex contionatoribus nostris
(quamvis non ex doctissimis), scrupulositate magna detentis,
seu inani quadam gloria, vel vulgi aliquibus applausibus
devictis, deturbant quandoque eam, propterea quod repugnant
seu contradicunt reginae et regni totius ordinationi de
lineis vestibus utendis vel gestandis, dum psalmi in
ecclesia canunter, lectiones sacrae leguntur, et sacramenta
administrantur. Ego autem sentio cum beato Hieronimo {a.R.:
(libro primo adversus Pelagianos)}, non esse "inimititias
contra deum, si episcopus, presbiter et diaconus, et
reliquus ordo ecclesiasticus in administratione
sacrifitiorum candida veste processerint." "Porro religio
alterum habitum habet in ministerio, alterum in usu et vita
communi: vestibus autem lineis utebantur Aegiptii
sacerdotes" (qui etiam, ut optime nosti, tempore Hieronimi
christiani fuerunt) "non solum intrinsecus, sed et
extrinsecus."
{a.R.: (In commentario in Ezechielem, lib. 13. cap. 44).} Et
vere Christi discipuli, quantum in illis est, pacem colebunt
cum omnibus hominibus; neque offendiculo erunt incredulis
neque ecclesiis dei. Orandus est dominus, ut unanimes nos
faciat habitare in dei domo, quę est ecclesia, et ut omnes
contentiones supervacaneas et mala tollat omnia offendicula.
Dominus servet te.
Londini, 23 augusti, anno 1567.
Tuus ex animo, etc.
[Richardus Hilles.]
Doctissimo viro domino Henrico Bullingero, amico mihi
charissimo dentur literae.
Tiguri.  (v.a.Hd..........).
