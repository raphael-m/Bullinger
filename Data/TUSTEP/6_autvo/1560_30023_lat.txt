<nr>[30023]</nr>
<ae>Georg von Stetten an Bullinger</ae>
<od>
Augsburg, 6. Februar 1560.
<vo>Zürich StA, E II 356, 206. / Orig.(Aut.)
Accepi nuper h[umanitatis] tuę literas scriptas 22. ianuarii una cum libello d.
R[odolphi] Gvaltheri, pro quo h[umanitati] t[uę] ago gratias; est is satis foelix in explicandis literis sacris et spem facit in coment[ariis], quae in epistolas d.
Ioannis ędidit, in omnibus libris sacris se idem praestiturum aliquando, quod ut foeliciter perficiat, concedat dominus.
Librum tuum contra anabaptistas expecto avide, quia causam, quae te hoc tempore ad istam
materiam tractandam impulerit, cognoscam.
Calvini institutiones dudum habui atque perlegi non absque fructu, ut mihi videor, quamquam fuerint, quae interdum praebuerunt causam pensitandi; novas easque locupletatas, cum editę fuerint, si mitteres, haud ingratum foret; molestum tamen est, quod gratis tot mittas libros, mallem precium solvere, cum alias non sit mihi occasio referendi.
Mitto interdum strenę nomine magis amanter, ut quoquo modo animi benevolentiam, cum aliter nequeam, declarem,
quam prudenter, tantillum; tu pro tua humanitate in meliorem interpretaris, quaecunque a me sępius peccantur.
Doleo d.
Calvino ea, quae scribis, accidisse, tum quod optarem ipsum reipublicę christianę diutius incolumem, tum quod ansam calumniandi et absurdissima quaeque confingendi arrepturi hinc sint adversarii.
           Quę cum Conrado Singero egisti meo nomine, placent eaque rata habeo; non potui ipse nunc rescribere ipsi angustia exclusus, qua vix hasce exarare licuit.
Quae de motu Gallico scribis, eadem apud nos quoque de eo feruntur.
Monstrum, quod parturiunt papistici, in dies magis magisque prodit, enixuri id propemodum; non cessant etiam principes evangelici; nihil tamen aperte adhuc geritur.
E Boloniensi portu nuper solverunt 25 naves Gallicę militibus repletę, traiecerunt in Scotiam;
earum 6 ibi appulere, reliquae tempestate disiectae quomodo evaserint, nondum constat.
Bavarus esum carnis (qui praeterito anno uno et altero liber erat) suis in futuram quadragesimam interdixit poena capitali.
Imperator sperat filium se habiturum* [daturum?) regem Poloniae; at, ut mihi videtur, non magis hac spe pocietur quam matrimonii cum regina Anglię.
Vale.
Literae tuae, quibus mentionem ducis Wirtembergensis fecisti, probe mihi sunt redditę.
Iterum vale et Singerum meo nomine saluta.
Datę Augustae Vindelicorum 6. februarii anno 1560.
        R[everentiae] t[uae] studiosissimus Georgius a S[tetten] iunior.
Venerando atque erudito viro d.
Henrico Bullingero, domino et amico suo plurimum colendo.
^$Tiguri.
