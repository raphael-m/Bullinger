<nr>[42100]</nr>
<ae>Heinrich Bullinger d.J. an Bullinger.</ae>
<od>Berg, 22. Juni 1572.</od>
<vo>Zürich ZB, Ms F 37, 240. / Orig. (Aut.)</vo>
Gott mitt unß, getrüwer, fürgliebter vatter. Daß es sich um
Hanß Ruͦdolffen noch
nöt bösert, die blödinen sind noch wol an im; aber daß
bluͦtt ist widerum
gestanden. Er wirfft vil uß, gestokt und schlimecht bluͦt,
das immer guͦtt dann
schad ist. Wie es nun gott wyter schicke, wellend wir warten
der hoffnung, es
werde noch widerum guͦtt mitt im werden. Ich wil also,
diewyl er sunst niemand
hatt, by im bliben, allein irrend mich mine lectiones, die
ich nitt gern
underlaß. Die -wyls aber die hoch nodturfft erforderet,
muͦß man mir rächt um so
vil verzihen. Ich han schwager Felixen Truͤben laßen
bitten, das er mine
stunden läse etc. Demnach weltend wir gern, so etwar ußen
kem, für Hanß
Ruͦdolffen ein nüwbachnen simelring und zwey wyße brötle
han. (a.R.: "und etwan
ein oder 2 guͦte ...bene fisch.") So ir aber kein
bottschafft hand, so zeigends
miner frauwen an; dann merteils die botten by minem huß
zuͦhen fragend etc. Ich
bitt dich, lieber vatter, du wellist mich ouch entschuldigen
gägen minem
schwächer, das ich iemerdar von der kilchen bin; dann ich
gestert hinweg geylt
und nit zuͦ im können kommen. Das bäsi Vrenli ist, als wir
hörend, von deß
wätters wägen widerum heimkert, da wir achtend, es werde
hütt oder morn ußen
kommen etc. Hiemitt befälchend wir üch alle gott dem
allmächtigen; der erhalte uns alle in sinen gnaden.
Berg,  22. iunij 1572.
Din ghorßamer lieber son Heinrych Bullinger.
Clarissimo viro d. m. Heinrycho Bullingero, patri suo
colendissimo.
