<nr>[21289]</nr>
<ae>Johannes Haller an Bullinger</ae>
<od>Bern, 30. November 1551.</od>
<vo>Zürich StA, E II 370a, 568. / Orig.(Aut.)</vo>
S.  Monachus hic venit ad nos ex Galliis; Lausannę
Viretum
et alios est allocutus, nullum tamen ab illis vel aliis
attulit testimonium. Fuit apud nos aliquot diebus, quibus
visus fuit nobis veritatis ad modum esse cupidus; licet enim
in quibusdam adhuc haereat, cupit tamen erudiri, ut non
omnino mala spes de ipso videatur habenda. Commendavimus eum
senatui nostro, sed praeter viaticum nihil impetravimus
illi. Visum ergo fuit illi Tigurum adire. Rogavit me, ut
ipsum tibi commendarem; fac ergo, quod tibi visum fuerit.
Bene vale cum tuis omnibus. Bernae pridie calendas decembres
1551. Expectamus vestrum super Genevensi negotio consilium.
Submisit etiam urbs Genevensis proprium cursorem ea de re,
quem ad vos iam pervenisse puto. Nos nihil constituemus,
donec, quid vobis placuerit, intelligamus. Nudiustertius
Mecardi et Dachseri uxores huc appulerunt, qui omnes una cum
Musculo vos plurimum salutant.
T[uus] Ioannes Hallerus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri suo venerando.
                                Zürich.
