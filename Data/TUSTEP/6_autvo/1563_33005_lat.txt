<nr>[33005]</nr>
<ae>Bullinger an Stanislaus Czikowski</ae>
<od>Zürich, 15. Januar 1563.</od>
Zürich StA, E II 342a, 462f.
/ Kopie (v.Lav., nur Adr.
z.Anf.
v.
Bull.)
Wotschke  191f.
Exc.
Ad illustrem virum d.
Stanislaum Cikowski Polonum, dominum suum a
Wieislawice.
Quod reliquum est, hortor tuam pietatem, ut semper perseveres in
simplicitate fidei.
Audimus hic mirificas in Polonia
disputationes excitari de adoranda trinitate et dei filio, in qua
tamen re abunde, quid credamus, symbolo instituti sumus.
Vetustatis quoque concors testimonium hic non est aspernandum.
Docet hoc deum unum esse essentia personis distinctum non divisum
tribus.
In hac confessione putamus omnino perseverandum esse et
non curiosius disputandum de mysteriis illis.
Acerrima de his
rebus turba apud veteres est exorta et certarunt praeclara
ingenia vehementissime.
Sed symbolo tandem Niceno et Athanasiano
haec pugna dirempta est.
Etsi multa ultro citroque fuerint ab
ociosis et contentiosis disputata ingeniis, tamen plura non
invenient.
Utinam ergo his sint contenti et non turbent
ecclesias.
Semper noxia fuit curiosa de his rebus hominum
disputatio.
Per universam Galliam viget bellum cruentissimum excitatum a
papistis.
Coacti sunt fideles defensionem iustam sumere.
Ubicunque hostes nominis Christi vincunt et capiunt urbes, uti
coeperunt plęrasque, plusquam barbaricam exercent crudelitatem
non parcentes vel sexui vel aetati.
Nuper, hoc est  19.
decembris, non procul ab Aurelia ad Scharteres pugnatum est
infensissimis animis et multo cum sanguine ab utroque exercitu.
Duxit in aciem Guysius Gallos, Helvetios, Hispanos, Germanos et
quidem instructissimos; Condensis vero sub signis suis habuit
Gallos nobiles, Germanos equites et pedites, impar hosti.
Pugnatum est integro propemodum die ab hora  10. antemeridiana in
multam usque noctem.
Magna ibi Germanorum equitum et nobilium
Galliae Condensium virtus emicuit; perruperunt enim omnes
Guysianorum equitum et peditum ordines.
Helveticus peditatus
(sunt illi quidem foederati nostri, sed papistae; ex nostris,
Bernatibus, Claronensibus, Basiliensibus, Schaffhusanis,
Sangallensibus, Biennensibus, Mulhusianis et ex communibus
praefecturis nulli interfuerunt nisi pauculi papistae ex
praefecturis) prope media parte et amplius est deletus; trucidati
sunt plęrique Helvetiorum capitanei et fortes viri,* (* trucidati
- viri  Zusatz a.R.)  Hispani caesi, Galli fusi.
Cecidit
mareschalchus regni d.
a S.Andrea; ceciderunt ex Guysianis plures
viri illustres.
Captus est connestabilis cum filio maiore et cum
aliis praeclaris.
Dum vero tormenta maiora, currus, captivos et
alia admiralius et Andelottus ducunt vehuntque Aureliam et miles
et eques* (*equus) Condensis praedę sunt intenti et locum pugnae
adopertum cadaveribus diripiunt ipseque Condensis princeps paucos
apud se haberet equites, longe enim lateque vagabantur sui partim
hostem persequentes partim, ut dixi diripientes partim cum
captivis et vulneratis Aureliam petentes, en derepente recollegit
equites et pedites Guysius, cum quibus sub noctem iterum irruit,
palantes et praedantes opprimit, principem ipsum Condensem capit
victoriamque partam Condensis perturbat et intercipit
principemque captivum Lutetiam ducit.
Nunciantur haec in
Helvetia, sed obscure propter cladem acceptam.
Subinde expectamus
copiosiora et certiora; quae vero hactenus accepimus, brevibus in
tui gratiam descripsi.
Additur admiraldum cum Andelotto et
Rochafoca tenere Aureliam, restaurare exercitum expectareque
Anglos, quorum 8000 ascendant et Rhotomago, quod rursus occupasse
dicuntur, ut parti Condensi auxilia ferant, Guysium opprimant
tyrannum et liberent Condensem principem.
Nec desunt, qui
arbitrentur nunc serio agendum fore de pace sarcienda.
Quid
futurum sit, novit dominus, qui sedulo est orandus, ut Galliae
afflictissimę misereatur et nos omnes servet a malo.
Dominus servet te, domine colendissime.
Salutem tibi tuisque dico
ex uxore mea et omni mea domo.
Tiguri  15. ianuarii anno 1563.
Salvi sint fideles, qui apud te sunt, Christi et ecclesiae
ministri.
                                    Heinrychus Bullingerus,
Tigurinę ecclesię pastor.
Dem frommen, wolgelerten und getruwen meister Ambrosien
Blaureren,  yetzund zuͦ Wintherdur, sinem günstigen, lieben
herren.
                  Wintherdur.
[Offenbar sandte Bullinger diese Abschrift an A. Blarer.]
