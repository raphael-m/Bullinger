<nr>[34082]</nr>
<ae>Johannes Haller an Bullinger</ae>
<od>Zofingen, 29. Mai (1564).</od>
<vo>Zürich StA, E II 370a, 543. / Orig.(Aut.)</vo>
S. Inspeximus hodie classem Zofingensem, quae in pago, cui a Longa valle nomen est<f1>Langenthal.<fe>, convenire solet.
Illuc ad me delatae sunt literae a d.
Beza una cum
fasciculo isto, quem hisce coniunctum ad te mitto.
Accepit simul per eundem nuncium d.
Claudius a Madiis a senatu nostro literas.
Quid illae contineant, adhuc
ignoro; mox tamen iis lectis me rogavit, num certo scirem te Reginopolim ad nos venturum (nam prius me tibi hac de re scripsisse ei dixeram). Ego, quamvis
sperare me hoc dicerem, certi tamen nihil affirmare posse aiebam, unde ille mox proprium nuncium ad te mittendum censuit.
Itaque cum sub vesperam huc
appulerimus, conduximus illico hunc nuncium, qui has tibi affert, et rogamus adhuc atque obtestamur, ut una cum fratre meo die proxima Mercurii sub vesperam
illuc venias; videtur enim magnum esse aliquid et valde necessarium, quod senatus nostri nomine tecum communicare velit, quamvis, ut scripsi, quid illud sit,
nondum cognoscam.
Da ergo nobis et non nobis modo, sed communi rerumpublicarum nostrarum utilitati, ut venias.
Comites adducas tecum filios et generos tuos, et
quoscunque voles alios; omnes enim nobis erunt gratissimi.
Cras proficiscemur Aroviam, die Mercurii synodum illic celebrabimus, quam ita cito facile absolvemus,
ut adhuc Reginopolim eo vespere, etsi serum proficiscendum sit, venturi simus.
Bene vale.
Salutant te mei collegae, eoconomus item Telamonius et Hemmanus Haberer.
Plura non scribo, quia reliqua omnia coram tecum agam.
Bene vale.
Zofingae  29. maii sub noctem.
Iohannes Hallerus tuus.
Iam occluseram literas, cum denuo me monet d.
a Madiis, ut hoc adiiciam, ut, si omnino fieri non possit, ut venias, per hunc nuncium illico hoc nobis
significes; ita enim fortasse fiet, ut ipse ad vos ascendat Tigurum.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissismo.
M. Heinrych Bullingern zuͦ Zürich.
