<nr>[42128]</nr>
<ae>Bullinger an Hans Rudolf Bullinger.</ae>
<od>(Zürich), 20. August 1572.</od>
<vo>Zürich ZB, Ms F 37, 268.</vo>
Gott verlihe dir und diner lieben hußfrowen, das ir wol und
gesundtlich badint
und üch wol gange an lieb und seel; das wünschend wir üch
alle, und gesägnet üch das bad ich und all min volck.
Hiemitt schicken und schäncken ich üch beiden in das bad
mitt gar guͦtem willen
gold und silber, namlich disen goldguldin und Zürych
behemisch; bitten, ir
nämind fuͤr guͦt. Demnach schicken ich üch ein wenig
fisch und ring; hätte
gern mee hüpscher und guͦter oder grösser gehept; habend
mir aber nitt mögen
werden. Dorumb habend rächt daran für guͦt.
Nüwer zytung habend wir, über das ich dir zuͦletst
geschickt, gar nüt; gott
gäbe, das es allenthalben wol gange. Wenn mir neißwas wirt,
laß ichs dich
wüssen. Grad jetzund kumm ich von rädten und burgern, vor
denen wir gesin
(concionatores, pastores) und habend sy mitt höchstem ernst
vermanet, anders in
die sach zuͦ sähen und ob den satzungen zuͦ hallten etc.
Wartend jetzund der
antwurt etc.     Ässend die bratfisch mitt einandren und
sind frölich; der
reling gebraten ist gar guͦt, Gruͤß mir, ja uns allen,
Susannan und die kind. Gott mitt üch.
Datum uff Bernardi  20. augusti mittwuchen gegen den nünen
1572.
Gruͤß mir j. Hansen Peyer und h. Hansen Löwen etc.
Bullinger.
Üwer jettlichs hat ein ring und die kind ouch einen.
[U]nd das geschriben buͤchli, das ich dir ouch in das bad
schicken, sol dir insonders lieb sin; ist gar nützlich.
Minem fürgeliepten sun Hansen Rodolffen Bullinger, pfarreren
zuͦ Berg.
