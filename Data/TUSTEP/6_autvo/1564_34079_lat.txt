<nr>[34079]</nr>
<ae>Theodor Beza an Bullinger</ae>
<od>Genf, 24. Mai 1564.</od>
Genf 117, 229. / Orig.(Aut.)
Ep.Calv. 4112 (XX, 309ff.)
S. Habeo tibi gratias, mi pater, de amantissimis tuis literis, et quemdamodum mones, deum precor, ut, quandoquidem eo me vocat, eas mihi vires suggerat, quibus
ad tantum onus sustinendum opus sit, ut, si non utilis admodum, attamen fidelis ad extremum inveniar.
Calvinum nostrum magis ac magis ad aeternam illam pacem properantem nudiustertius salutavi tuo nomine eique tuas et totius vestrae ecclesiae assiduas pro ipso
preces communicavi.
"Ago", inquit "gratias optimis fratribus, quorum recordatione nunc quoque reficior." Et mox non sine lacrymis: "Serva", inquit, domine,
fideles servos tuos et eorum preces exaudi, sed hactenus, si placet, ut brevi tecum esse possim." Ita sensim deficit bonus ille vir; sed non sine acerrimis
doloribus, quos tamen dei gratia incredibili patientia sustinet, assidue ad dominum suspirans.
Nos interea gemimus et orbitatem nostram deploramus.
Sed in
domino confidimus, quem nos tanto potentius speramus affuturum, quanto sumus ipsi imbecilliores.
De Gallicis ecclesiis:  Provinciales ecclesiae iam tandem incipiunt instaurari et de crudelissimis aliquot latronibus sumptum est supplicium.
Plerique ex eorum
sociis in ditionem Avenionensem profugerunt, ubi adhuc est in armis Fabricius pontificis nomine crudeliter pios omnes persequens.
Occitani fratres nihilo melius
habent, quamvis vicenis minimum literis iussus fuerit eorum gubernator ex edicti formula cum eis agere.
In quadam etiam Aquitaniae parte impiissimus quidam
Montlucus quem tamen ei regioni praefecerunt, non desinit ecclesias populari.
Huc accedunt aliae quoque coniecturae non leves, clam agitari quidpiam quod tandem
erumpet, nisi dominus impiorum consilia infringat.
Lugduni rex brevi futurus est, utinam ecclesiae bono.
De colloquio illo non aliud speravi quam quod accidit, nec sperabo nisi alia ratione instituantur conventus.
Quod tamen optavi semper hoc adhuc tecum opto, ut
conveniatur, sed iis conditionibus quae spem aliquam faciant.
Adversarii manifesti et Lutheranorum Saxonum et nostrarum sacramentariarum ecclesiarum sunt isti Omnipraesentiales.
Quid ab illis impetres? Ergo tertio aliquo opus est, cuiusmodi plane is est de quo scribis.
Utinam aliquid fieri posset hac via.
Ego officio
meo non deero.
Sed quid sperem non habeo, quoniam solus Amiralius cum fratribus est fortis, sed ita illi personae exosus a qua pendent omnia ut certum sit ipsam
omnia in eorum perniciem illorum molituram, nempe ut postea nullo negotio perdamur, quoniam putat nos hominum praesidio niti.
[Haec tibi scribo et rogo ut lecta
expungas.] Experiar tamen omnia.
Sed iterum dico me parum admodum sperare ex hac parte.
Aliunde plus apparet spei.
Nam isti Omnipraesentiales certe detegent
errores crassissimos qui adhuc latuerant, et ita futurum est ut Germania vel iusto dei iudicio castigata sapere incipiat, vel (quod dominus avertat) penitus
sentiat irati dei manum.
Cur autem meliora sperem non eo tantum adducor quoniam misericors dominus aliquos semper illic sibi servavit, sed etiam quia optimum
illum principem summae inter omnes electores autoritatis gradu excitavit qui veritatem fortiter tueatur, ut habeant etiam secundum hominem cordati omnes viri
cuius auspicia sequantur.
Sed de his omnibus prospiciet dominus, qui saltem hoc nobis tribuat ut bonum semen spargamus.
Ipse vero incrementum dabit prout novit
et ab aeterno decrevit in nominis sui gloriam.
Ego intra proximas nundinas, si vita suppetet, et Brentio et Andreae et Ebero respondebo, sed quam paucissimis fieri poterit, quoniam nihil aliud afferunt quam
partim indigna quibus respondeatur, partim etiam millies refutata.
Caetera quum plus erit ocii.
Nunc enim opprimor non tantum curis, sed etiam moeroribus
quantos nunquam sustinui.
Roga pro me dominum, mi pater, et pro nobis omnibus, ut in ipsum respiciamus ad finem usque.
Idem peto a fratribus et collegis tuis
omnibus, quos iubeo in domino plurimum valere et salvere.
Nihil aeque me confirmat, quum in hunc mundum respicio, atque consensus huius ecclesiae cum bonis
omnibus: ac me privatim quoque erigunt in terra alioquin prostratum, coniunctio cum iis inita ac sancita quos scio fideles esse dei servos, ac proinde in suis
pro me precibus exauditum iri, sicut scio me millies hac ratione et a morbis lethalibus et a periculis omnis generis servatum.
Utinam igitur haec vita toties
mihi veluti restituta domino meo penitus consecretur.
Bene vale, mi pater.
Dominus Iesus te servet cum fratribus et collegarum coetu, et vestris laboribus benedicat.
Condonabit, ut spero, mihi d.
Gvaltherus quod
nunc quidem ad eum peculiariter non scribam, sicut factum oportuit quum ab eo toties amantissimis literis fuerim provocatus.
Amo illum et vos omnes, et invito
Satana ad extremum amplectar.
Iterum vale.
Genevae  24. maii 1564.
Gregorii librum illum blasphemum nondum vidi, nec si vidissem possem intra nundinas respondere.
Tuus Beza.
Accepi Theses et Eberi librum quem statim remittam.
Polonis, de quibus ad me scripsisti, commode, ut spero, est prospectum.
Eximio Christi servo d.
Henrico Bullingero, patri mihi plurimum observando, Tigurinae ecclesiae vere fido pastori.
Tiguri.
