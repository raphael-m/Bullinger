<nr>[42187]</nr>
<ae>Bullinger an Hans Rudolf Bullinger.</ae>
<od>(Zürich), 16. November 1572.</od>
<vo>Zürich ZB, Ms F 37, 429. / Orig.(Aut.)</vo>
Gott mitt uns, fürgeliepter sun, wie ich gefraget, sagt mir
gevatter Hanß
Goßower, das Susanna und die kind schwarlich hinuß kummen
syend; doch bin ich
fro, das sy frisch und gesundt sind. Mitt dem schwyn hat dir
frylich Susanna
unsere meinung gesagt, das du sy jetz und uff frytag 21.
novembris hinyn
schickist, das wir sy volgents sampstag 22. novembris
metzgind. Laß sy hievor by
üch besähen etc. Und wie du zwo hast, ein feiste und ein
minder feiste und
geringere, so behallt du die feister, schick mir die ringer,
die ist mir die
lieber. Und was sy dann wert, wil ich dich zuͦfriden
stellen; dann ich begär
iren nitt vergäbens; du darffst deß dinen ouch. Magst dann
ettwas überkummen zuͦ
miner gastung, die ich halten wil uff das metzgen, schick
mirs, ouch nitt anders
dann umb das gällt. So du dann nüt überkummen magst, schadet
ouch nüt etc. mich
vernuͤgt dann an dinem guͦten bereiten willen.
 Nüws ist nüt, dann
das 7. decembris ein eydgnossischer tag beschriben gon
Baden. Zuͦ Turß in
Franckrych, schript man mir von Bern, hat der könig
gehandlet mitt den armen
glöubigen wie zuͦ Leon; sind aber vil ertödt. Er sol ein
nüw schryben lassen
ußgan, darinn er nitt gedenckt der conspiration admirals,
sunder er habe ein
sömlich groß ansähen, insonders by dem adel gehabt, das es
des königs majestat
geschwecht; ein sömlichen habe er näben imm nitt haben
wöllen. Sit autem, cur
pueros, puellas, iuvenes et multa fidelium millia occidi
fecit? Sed videt haec deus et requiret.
All unser volck gruͤst üch, Susannan, Lisenbeth und
Margareth. Gruͤß mir
ouch j. Hanßen und h. Löwen und schick mir wider die
conditiones des uffgäben
Mont graff Ludwigen, die ich dir by dinem Hainrychen langist
geschickt. Ich
zwyfflen, ob ich dir gelihen die orationem die von wägen der
7 Orten zuͦ Trient
in concilio gehallten; hasts du sy, so schick mirs. Gott
mitt dir und uns allen.
Sontags Othmari 1572.
Bullinger der ellter.
Minem lieben sun Hansen Rodolffen Bullinger, pfarreren zuͦ
Berg.
