<nr>[35000]</nr>
<ae>Johannes Fabricius an Bullinger</ae>
<od>Chur, 15. Januar 1565.</od>
<vo>Zürich  StA,  A 248.2.</vo>
Gr.
II, S. 557ff.
S. Eerender herr und vatter, es zwyflet mir gar nütt, ir wartind mit großem verlangen, zuͦ was end die französisch und philippisch handlung by uns gebraacht
sye; daa ich üch gern vorlangest ettwas berichts gethon, waa die sach nit dermaßen verwürt und zwyfelhafft gestanden, wie ouch noch hütt by tag, das sich
niemand by unß daruß verrichten können.
Doch so hand ir hye ein sum: naachdem die hispanisch bottschafft widerumb alhie zuͦ Cur ankommen, hatt sy alsbald ein
pundtstag begärt, der iren von den dry höupteren, ouch anderen bytagsherren, abgeschlagen, mit anzeigung: diewyl man dem französischen herren einen pundtstag
vergunt und ouch angesetzt habe, wölle es sich nit gebüren, denselben an syner fürgenommen handlung wüssendtlich ze verhinderen.
Daruff sich der Spanier gantz
listiglich laßen mercken: er benüge sich der gegäbnen antwort zimlich wol, doch so verr das man im noch gehaltnem französischem tag einen eigenen vergonne; dan
er nit vorhabens sye, yemands an syner handlung ze verhinderen, habe ouch deße von synem könig khein befelch.
Als aber die bytagsbotten verritten, ist er glych
derselben tagen über gesäßen, hatt hinderrucks der oberkheit, wider gemeinen landsbruch, brieff uff alle gemeinden geschriben, ouch durch gewüße personen
gefertiget, deren mir nachmalen ettliche ze läsen worden, mit syner eignen hand underschriben, in denen er sich höchlich erklagt, wie das er ein offnen
pundtstag begärt, der ime abgeschlagen.
Wärdind also die gemeinden von ettlichen wenigen versumpt; dan die pündtnuß und naachperschafft synes künigs, der eine
gewaltiger fürst sye, den landen vyl nutzlicher und erschießlicher dan die französisch vereinigung syn möge.
Begäre derhalben, man sölle synen fürtrag sampt dem
französischen uff die gemeinden kommen laßen; wärde man dan alsbald ein mergklichen, schynbarlichen underscheyd sächen und synes künigs fründtschafft wyt für
die wal nemmen.
Mitt disen brieffen hatt er in der meertheyl gemeinden, daa er syn pratick am sterckisten ze machen vermeint, ein groß gält geschickt.
Daa ist
yederman gast gesyn pettliche wochen, wär do hatt wöllen.
Was in geheym ußgäben, mag man nit als wol wüßen; aber by dem gesang kent man den vogel.
Der
französisch herr ist durch die fryburgisch handlung, uff die er gewartet, träffenlich verhinderet worden; dan der ander sich von tag zuͦ tag ye lenger ye meer
gesterckt.
Die mäßpfaffen hand sich bitterlichen wider die französischen uff den canzlen gesetzt; ettlich hand's also grob gemacht, das man sy irer
unbescheydenen worten halb in rächt gefaßet hatt.
Hynebet  sind die, so dem philippischen syn pratick gefürt, ouch im syn gält abgenommen, mit yngefaren und
geraadten, aller harren müßig ze gaan; dan sy vermeint, diß uff einmal by dem gemeinen man wol erheblich ze syn.
Die armen puren hand dise pratick nit gemerckt,
vyl der predicanten ouch nit, biß sy darüber gefallen.
Ich zwaar han dem spil langest under die ougen gesächen, han mich aber nit gedörffen fräfenlich ynlegen,
darmit ich nit für patyisch geachtet wurde.
So hand ouch guͦte rädt nit alwäg statt und blatz gehan.
So ist in söllichen zerteylten regimenten, wie ir selbs
wüßend, böß und mißlich ze handlen, derhalben ich vylmalen an der sach gestaan und zwyflen, ob der man ouch so wyß sye, der die verwickleten ding alle erörteren
möge.
Ich wünsch mich ouch vylmalen, ich weiß nit waahin, daa ich des handels so müyd, das ich nit müyder syn könte, und so ich von mynen g[nädigen] herren der
statt Zürich und üch den herren den gelerten nit mittlerzyt anders betrachtet, wirt ich genötiget, raadt by mir selbs ze suͦchen.
Dan solte es in die harr
anstaan, käme ich von allem studieren.
Es sind nunmeer 3 gantzer monat, das ich schier über khein buͦch kommen khan, und so ich glych allein bin, so sinn ich
doch yetz disem, dan anderem nach, und ist des verwirten läbens khein end.
Darmit ich aber wider uff das vorderig komme, ist es alls darumb angesächen, das die
französischen abgetriben und der Spanier vorzuͦ ynwurtzlen möge.
Dan der Spanier wol mögen gespüren, das er nütt schüffe, diewyl der alt im näst; so er dan
glych ouch einmal verryten müste, ließe er doch den saamen hinder im etc.
stünde wenig monat an, er hätte syn fryen zuͦgang.
Dan diß volck des nemmens
gewonet,
und wirt man's nit anders machen, dan es ist; daa alle arbeit an dem gelägen, das man den einfalten man berichte, das ein böse pratick darhinder.
Dan wen
man glych hütt meereti, aller herren müßig ze gaan, bestände es  nit 2 monat.
Diewyl dan eben die, so in den gemeinden daruff getrungen, aller herren müßig ze
gaan, täglich ire brieff und bottschafft hye by den philippischen gehept, ouch vylmalen selbs uff der nacht kommen, morgends vor tag wider verritten: hand wir
hye zuͦ Cur die pratick so grifflich gemerckt, das wir ouch darüber müßen fallen, das dan den bürgeren ein große ursach gäben zuͦ ylen und zuͦ gemeinden
uff die
französisch syten.
Aber man hatt so schnäl nit können syn.
Die Spanier hand vyl trennung angerichtet, und hat im Oberen Pundt das meer uff die französisch syten
nit mögen werden.
Die ouch, so es mit dem Gallo gehept, hat er mit onsäglichem gält an sich gezogen; dan waa er 20 cronen, hatt der ander 40 verheißen, und waa
der pundtstag anderswo dan zuͦ Cur gefallen, wäre es on große unruͦw nit abgangen.
Diewyl man aber hye in der statt tag und nacht starcke wachten gehalten
und
die burger gantz wol eins gesyn, hatt sich die philippisch part nit törffen geroden.
Der philippisch bott ouch hatt sich uß dem stoub gemacht und ist in den
Oberen Pundt gan Thusis, daa man synes willens, verritten, und hören, das er vyl unruͦw anrichte, 4 wirtzhüser uffgethon habe, mengglich gastfry halte;
verheiße
hoptmannschafften und tröuwe vyl, so man mit dem Franzosen mache.
Die tagherren sind 3 tag yetz darob gesäßen.
Vil hand sich widerwärtig gestelt; doch ist
zeletst dahin kommen, man sölle in gemein, unverschidenlich mit einander über sitzen und meeren, und nit ein yeder Pundt für sich sälbs handlen, das darumb
geschächen, das die französischen in den 10 Gerichten ein einhälligs meer hand und in dem Gottshuß ouch das meer umb ettlich wenig stimmen; so aber der Ober
Pundt für sich sälbs gehandlet, so hätte man nit mögen sagen, das gemeine 3 Pündt deße yngangen.
Nun aber, so man in einer gemeind die stimmen zesamen treit, so
übermeerend die französischen die anderen.
Also wyt ist es gestern kommen, und ist man by einander gesäßen biß in die nacht; aber es sind vyl botten abträtten;
die hand nit wöllen sitzen und hälffen meeren; die man by den pündten, aber, als ich hör, vergäbens gemanet.
   -    Als ich biß hyehar hütt umb die 9 mit
schryben kommen, so vernim ich, es sye ein zimlich meer worden, so vyl den houptpunckten antrifft, mitt den Franzosen in die vereinigung ze trätten; von anderen
vorbehalten wärde man noch mittag handlen.
Ich wird mächtig doran syn, das man die religion vorbehalte.
So die französisch büntnuß einmal gemacht, möchte man
den philippischen fürderlich abfertigen und vorzuͦ die gemeinden eines beßren berichten.
Nunc prodeo exploratum omnia.
Postscripta.
Ich vernim, das hütt vor mittag umb 13 man das meer worden, die französisch vereinigung anzenemmen.
Die, so abgestanden, deren in die 17 sollen
gesyn syn, hatt man ouch mitt ynzelt.
Was nun wyter geschicht, wil ich üch by erster bottschafft ouch laßen wüßen.
Diß schryb ich in yl; darumb hand an myner
klüterten verguͦtt.
Gott der herr erhalte üwer eerwyrd sampt den üweren in allem guͦten yederzyt.
Gäben zuͦ Cur, den 15. jenners, anno 1565.
Üwer eerwyrd dienstwilliger
Hanß Schmid, pfarrer zuͦ Cur.
(P.S.) Non relegi; nuncius festinavit.
Amplissimo viro d.
Heinrycho Bullingero, domino suo et in Christo patri reverendo.
