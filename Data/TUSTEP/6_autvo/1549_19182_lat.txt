<nr>[19182]</nr>
<ae>Christian Hochholzer an Bullinger</ae>
<od>Aarau, 21. Juli 1549</od>
<vo>Autograph: Zürich StA, E II 343, 405.(Siegel...)</vo>
<dr> </dr>
<re> </re>
<tx>Gratiam et pacem a domino. Migravit ad dominum 6. die iulii,
ut ex diacono nostro cognovisti, collega meus D. Zenderus. Qui
status sit et reipublicae et ecclesię nostrae, ex eo
intelligere potes, quod Ismaelem Duxerum, iuvenem ac tantumnon
et aetate et moribus puerilem pastorem sibi elegerunt. Patet
hinc, quali ducantur spiritu, qui hominem incomptis moribus
nullaque eruditione praeditum in his maxime temporibus
ecclesiasten esse voluerunt. Sed divina factum est benignitate,
ut senatus amplissimus Bernensis animadverterit, quid quęrant,
ideoque hanc electionem et vocationem irritam fecit. Nunc de
alio vocando consultabitur. D. Gervasii non sum olitus;
nominatus fuit prius quoque, sed frustra, quia exterum nolunt,
ut solent huiusmodi homines, qui facile habent ansam, et verbum
et ministros contemnendi, quibus pertaesum est et dolet habere
ministros verbi fortes et intrepidos. Minantur omnia ruinam,
quia magna pars, qui gubernaculis sunt admoti, sunt Epicuri de
grege porci, pars ad ollas Aegypti respicit, minor pars verbum
dei aliquantulum amant, ita tamen frigidi et meticulosi sunt, ut
nescias, an albos vel nigros dicas. Multa sane sunt, quę me
movent, ut magis quam unquam antehac te mei memorem esse velint,
si qua fuerit conditio commoda, maxime cum considero, quid
moliti sint saepius honesto, pio, forti et optime merito seni D.
zendero, qui tamen civis fuit, facere, nisi summis viribus
restitissem, non possum non dolere. Quid queso mihi expectandum
homini alieno? Sunt denique liberi, est uxor, stipendium
plusquam tenue, sunt alia infinita incommoda. Verum domini nutum
et voluntatem sequar; non dubito, quin mihi brevi sit optime
provisurus, si non in patria, sit saltem alibi locorum inter
christianos. Utinam videres statum nostrae reipublicae, non
satis mirari posses, scio. Ego, quod Aarovię me dominus esse
voluerit, curabo sedulo, ne non moniti pereant; domino successum
committam. Volunt habere civem aliquem; quid quaerant, me non
latet, qui vel conniveat vel sceleratos in sceleribus confirmet,
quippe qui id facere cogatur, cum possit alio divertere, nisi
velit omnium odiis et calumniis dilacerari. Spero tamen dominum
ecclesię suę iam periclitanti affuturum, ut consilia impiorum
infringantur. Sunt boni et pii homines aliquot, quorumprecis
haud aspernabitur dominus. Expectabimus ergo qualem mihi
dederint collegam; ubi id factum fuerit, ex me cognosces brevi;
unde quid mihi faciendum sit, res ipsa docebit. Tu id, ut spero,
in causa mea facies, quod olim liberis tuis fieri velles. Filiae
tuae Annę deum optimum maximum precor, ut foelix sit connubium.
Salutem precamur ego et uxor mea toti tuę domui. Vale et me, ut
soles, ama commendatumque habe.
^$Aarovię 21. iulii anno 1549.
^$T[uae] h[umanitatis] deditissimus Christianus Hochholzer.
 <lz>[Adresse ...]: Praestantissimo viro D. Heinrycho
Bullingero, Tigurinę ecclesiae pastori vigilantissimo, domino
suo colendissimo.
