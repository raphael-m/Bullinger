<nr>[30121]</nr>
<ae>Ambrosius Blarer an Bullinger</ae>
<od>
(Winterthur, 15. Juli 1560).
<vo>Zürich StA, E II 357a, 583f
/ Orig.(Aut.)
Bl.
III,  526f.
Es ist uff gestert einer by mir gewesen, heist Georgius Caesar, hat mir mitt langem anzögt, wie ir ime vyl guͦts gethon und an einem rath vermogen, das sy ime sein krancke husf[rowen] in spital genommen habind, zuͦ deren doctor Gesner all tag gange, und aber er habe drü kind, die müsß er und sich selbs darzuͦ ernehren,  mitt langer wytlöfiger erzellung.
In summa, begert von mir ouch ein steur.
Fragt ich inn, ob er kein brieff von euch hette; sagt er, nein, er were nitt so furtrechtig
gewesen, das er einen von euch begert hette; er wellte aber hutt widerum gen Zürich.
Diewyl er sich dann mir gantz uss ettlichen ursachen verdacht gemacht, hat er nichts by mir geschafft, hab ime nichts geben wellen, aber zuͦ im gesagt, ich werde euch sonst die tag schriben; so well ich euch anzögen, so verr er mitt rechten sachen umgange, das ir ime 1 fl.
von minen wegen gebind.
Darum ich euch dann ouch fruntlich will gebätten haben und das gellt fürderlich zuͦ grossem danck bezalen.
Ists,
wie er fürgibt, so ist er wol zuͦ erbarmen; wa nitt, so ist er für ander ein wunderbarlicher, abgefeimter, durchgschlagner abenthürer; er kan wol so vyl gschwinder bossen, er kendt schier yedermann in allen landen.
Hat mir äben schlecht nitt wellen inleuchten, das er mitt rechten sachen umgenge; ist aber min argwohn falsch, so verzich mirs der lieb gott, will ich im gern, wie gemeldt, die steur mitteilen; die soll er zuͦ guͦt halten; dann sich min inkommen um vyl geschmelert.
Myn l[ieber] schwager Peter Schär hat mir geschriben, wie das in Franckrich grosß empörung seye; hab der von Vandom, konig zuͦ Navaren, vyl raissiger und ein grosß landvolck, das ymer zuͦlouffe, by einander; visitierind die clöster, erpietind sich aller gehorsame gegen dem konig, doch das er die von Guiso, sonderlich den cardinal, vom hof thü; den habend sy ouch gesuͦcht, ist inen aber entrunnen etc.
Darnach hat mir Musculus die tag von Bern geschriben, das byß in die 40 000 yetz by einander
seyen in Franckrich; welle gar ein groß emporung im gantzen Franckrych syn.
Man sagt, es werde gar ubel gohn; der konig werde mitt hilff des papsts und ettlicher anderer potentaten diß empörung mitt grossem bluͦtvergiessen widerum stillen.
Das steht alles zuͦ gott; den lasst uns bitten, das ein guͦt end folge.
Das sovyl rustung, ouch reuterey sich erzöget habend in Germania, ist wunderbarlich abentheur gewesen; hat ye einer dem andern ein butzen gemacht, und keiner dem andern dorffen truwen; habend einander in grossen, schweren costen gefürt.
Yetz zerstubt und zerflugt es alles; die in Sachsen zerlofend, die hie ussen dessglichen; dann die reuterey an der Thainouw ist nichts anders gewesen, dann das hertzog Wolfgang von Zwybrucken, der grauff von Bittsch und der von Sultz by dem graven Carle von
Zollrn zuͦ Simringen gewesen, das nachküchlin zuͦ holen; hat ein wyt und breit geschrey gemacht.
So ists in Wirtemberg ouch alles widerum gestillt, dann das yederman uffgemanet, das er all stund uff seye, sobald man die tromel höre; ist doch ouch nun ein privathandlung.
Aber die wellt muͦsß allsso ye lenger ye mehr in forcht und schrecken stohn, da man des nichts bedorffte; ein ruschend blatt muͦsß sy verzagt machen.
Die gwaltigen stett, Augspurg, Nurnenberg, Ulm etc.
wissend, das inen die fürsten nit hold, truwend inen nitt; damitt, was sy hörend, fürt sy in costen, und daher verbindend sich dann ettlich ouch evangelisch stett mitt ettlichen päpstischen, geistlichen und weltlichen fursten, alls Nürenberg, Augspurg mitt dem hertzog von Payer und bischoff von Saltzburg, ouch zuͦvor mitt dem keiser, darab ander stett und fursten grosß missfall tragend, und ist allso alls durcheinander, ein zerrissen,
zerludlet sach; keins sicht zum andern, und schickt sich ye lenger ye mehr, das es alles in Germania mitteinender zuͦ rumpff und zuͦ schytern geh, ist ouch nichts gewissers, diewyl weder truw noch gloub mehr undern Teutschen ist.
Es hat ouch der teutsch adel hin und wider ernstlich teg, und sind die ausschriben so gantz ernstlich und hefftig, alls ob ihnen ir usserest verderben an ettlich furgefallnen sachen lyge.
Im Hochenberger circk haben sy uff den 19. martij ernstlich getaget, dahin dann
min l[ieber] schwager Peter Schär ouch beschriben worden; hat darnach glich widerum nach gehaltnem tag zuͦ den bevelchsedlen ryten müssen.
Das ist noch alles in der finsteren mette, warum es zuͦ thain seye; schribt er mir nitt ein wort, wiewol ich inn trungelich gebetten, mir zuͦ eroffnen, was ime dis orts ehrenhalb gezymme, derhalb ich wol vermuͦten, es seyen sachen, die noch diser zyt verborgen sein sollen.
Man achtet, diser papst Pius 4tus werd dem Teutschland den garuß machen, ja, wann gott ja darzuͦ sagt; er hat vyl und groß glegenheit, allerley unrat durch böß practic und verreterey anzerichten, menschlich davon ze reden; dann sin muͦtter ist denen von Ems nach verwandt, soll ires vatters schwöster gewesen sein, derhalb die von Ems hie ussen in grossem pracht sich erzögen; er will sy all zuͦ fursten und herren machen, und ist einer von Ems von des papsts wegen in der legation zum keiser, dem er
in allen dingen, die krönung und concili, ouch anders betreffend, willfaren und nichts underlassen wyll, allein das man doch trulich zuͦsamen setze, damitt s[ant] Peters stuͦl widerum uffgericht und sin schiffle erhalten werde, scilicet alls ob sy s[ant] Peter neiswas angehör.
[Ohne Adresse.]
