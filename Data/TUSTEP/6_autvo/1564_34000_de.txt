<nr>[34000]</nr>
<ae>Maria von Rappoltstein an Bullinger</ae>
<od>Rappoltsweiler, 2. Januar 1564.</od>
<vo>Zürich StA, E II 361, 138. / Orig.(Aut.)</vo>
Meyn gebureden grus, hochgelerter in Crysto, lieber her und
fründt.
Ich hab euch gunstiger meynung nit verhalten konnen, das mir ein
gelipter fetter und freyndt mit dot abgangen, deren halber ich
klagen mus.
Derenhalber ist unser gunstigs begeren an euch, ir
wollet mir ewer hausfrau für sechs guldin, die ich euch hiemit
schick, weysse geblaychte gierne schleyger schicken, alß breydt
man sie bey euch zu Zurch bekommen kan, wie den das muster ist,
so ich euch hieneben zuschick.
Doch wolt ich gern, das sie viell
breytter seyn möchten, alß das muster ist.
Weyter ist meyns
lieben hern und gemahels begeren an euch, ir wollet ieme das
hausbuch, so ir gemacht hapt, schikken und, was das und die
andere bucher, so ir meynem lieben hern und gemall geschickt
hapt, zuschreyben; well er euch solches bezallen lassen etc.
Doran dut ir mir ein freyndtlichs gevallen etc.Und wunst meyn
lieber her und gemahell und ich euch sampt ewer geliepte
hausfrauen fiell gluckseliger neyger jor, und bevyll euch hiemit
dem almechtigen got.
Datum Rappolschwiller den 2, januarij anno 1564 jor.
                                                Maria frauw zu
Rappolstein etc.
Dem hochgelerten inn Crysto hern Heynrich Bullinger, meynem
lieben und gutten frund.
Zurich.
Darunter von Bull.s Hd.:  "F[row] Maria von Erpach, frow zuͦ
Rapoltzstein, 1564."
