<nr>[21069]</nr>
<ae>Janós Feyérthóy an Bullinger</ae>
<od>Wien, 26. März 1551.</od>
Zürich StA, E II 367, 39. / Orig.(Aut.)
Gratiam et pacem a deo patre et domino nostro Iesu Christo.
Miraris forsan, mi domine Bullingere, meam in scribendo
audatiam, quod ignotus audeam te literis hisce meis
compellare. Ego vero abiecto pudore audacter ad te
scribendum duxi sciens te pro tuo candore meum hoc factum
equi consulturum, qui etsi de facie mihi notus non sis,
spiritu tamen et doctrina adeo notissimus, ut, quoties
scripta tua lego (his vero utor dies et noctes ad excolendum
ad normam christianę religionis animum), videar plane
tecum coram loqui. Tu nanque, absit assentatio, praeter
alios nostri saeculi scriptores tuis eruditissimis scriptis
gentem hanc nostram Hungariam, ut interim de aliis
nationibus taceam, cum idolorum cultu tum etiam Turcica
servitute pręssam ab innumeris superstitionibus
repurgatam
ad veram christianę religionis amussim revocasti. Quo
nomine post deum omnipotentem merito magnam tibi debet
Hungaria gratiam; hinc enim factum est, ut pii sancta
doctrina confirmati, quod antea non erat auditum, audeant
non solum in partibus ipsius Hungarię ditioni nunc
Turcarum subiectis, verum etiam in Tracia adeoque
Constantinopoli evangelium Christi depredicare afflictasque
christianorum dispersorum conscientias consolari. Quę res
videtur argumentum esse futuri iudicii predictum a Christo,
quod predicetur in novissimo tempore evangelium suum in orbe
universo. Proinde Hungarorum nomine magnam tibi habeo
gratiam pro tuo erga eos prestito beneficio. Et utinam tanta
locorum distantia non seiungeremur, intelligeres aliqua ex
parte nostram in te gratitudinem. Scito itaque dei beneficio
per totam Hungariam passim evangelium Christi prędicari
demptis his locis, in quibus regnant papistici episcopi, qui
pauci sunt, et rasi homines, a quibus christianis
concionatoribus non minima exhibentur negotia, utpote
convicia gravia, persecutio et captivitas vinculaque. In his
tamen omnibus perstant fortes non discedentes a sua
statione. Verum cum consolatione egeant meque certi ex eis
rogaverint, ut tuam ipsis confirmationem petam, per
christianam te rogo charitatem, ne graveris eos atque etiam
alios, qui verbi dei adhęserunt quique nomina Christo
dederunt, scripto tuo consolari, ut confirmati in fide Iesu
Christi infractis animis permaneant. Cuius quidem
consolationis formam et modum tu pro tua summa prudentia
facile parabis.
Pręterea quoniam in finibus regni Hungarię innumeri
christiani utriusque sexus a Turcis rapiuntur, sępe fit
ut
nunc maritus alicuius mulieris, interim vero uxor rapiatur
et relinquat apud maritum liberos, quorum educatio maritis
ipsis perdifficilis est, propter quod oblitus raptę
coniugis ducit sibi aliam, ex qua suscipit proles, - quid in
tali casu verbi dei ministris agendum sit, consule; fit enim
nonnunquam, ut prior coniunx ex captivitate redeat et
cogatur maritus ablegata repudiataque secunda uxore illam
recipere. Accedit et hoc, quod, cum per totam Hungariam in
civitatibus oppidisque et pagis christiani papisticę
religionis cultoribus sint admixti nec possint e medio eorum
sine gravi rerum fortunarumque iactura discedere, quid his
agendum sit, licetne cum illis cohabitare et ipsorum
ceremonias contempnere?
Restat, ut papistici sacerdotes et episcopi cogant
imperitiores ad adorandum in missis suis panem. Quod etsi
non ignorent pii cum verbo et institutione Christi ex
diametro pugnare, non omnes tamen noverunt sophistica
argumenta papistarum eludere. Quare edoce eos brevi scripto,
quid in tali cavillatione adversariorum facere quidve
respondere et quomodo eorum argumenta diluere possint et
debeant? Quod si, ut spero, feceris, nos et pii omnes magnam
tibi habituri sunt
gratiam. Dominus deus pro incremento verbi sui servet te diu
incolumem. Salutant te fratres, qui mecum quique mecum in
verbo domini consentiunt. Datum Viennae Austrię  26.
martii 1551.
Expecto responsum per hunc hominem, qui has tibi dedit
literas. Quodsi per eum non liceret subito de omnibus
respondere, literas, quas postea scripturus et ad me
missurus es, mitte saltem Augustam ad manus Geryonis vel
Achillis, medicorum Augustensium; ipsi facile ad me mittent.
Deditissimus Iohannes Feyerthoy, Hungarus.
Reverendo ac clarissimo domino Heinrycho Bullingero,
Tigurinę ecclesię verbi dei ministro etc., domino et
amico colendissimo.
