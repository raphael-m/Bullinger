<nr>[24195]</nr>
<ae>Girolamo Zanchi an Bullinger</ae>
<od>Straßburg, 24. September 1554</od>
<vo>Zürich StA, E II 356, 749. / Orig.(Aut.)</vo>
<dr>Druck? AnfangEp.Calv. 2015 (XV, 237f)</dr>
<re>Regest?</re>
<tx>S.  Hactenus per negocia mihi non licuit, ornatissime
Bullingere, tuis iam dudum ad me literis respondere. Nunc
vero, paucis tamen, id pręstabo. De tractatione mea nil
aliud in praesentia dicam, nisi me haerere, et ceu in bivio
quodam versari, debeamne eam in lucem dare, an non. Non
desunt hic qui me dehortentur, idque propter[ea] quod (ut
antea quoque ad te scripsi) verentur ne permultis piis
fratribus, qui apud papistas degunt vel necem acceleret, vel
aliquod aliud detrimentum adferat. Tua vero authoritas, quae
valet apud me plurimi, ut emittam ita suadet, ut fere
persuadeat. Et quidem animus meus in tuam sententiam
inclinat: modo ita attemperetur oratio, ut intelligant
papistę, quam iniqui sint iudices, qui non ex verbo dei,
sed ex humanis traditionibus contra verbum dei, de vera
falsaque religione iudicent, praeposteroque iuditio
hęreticos pro catholicos et catholicos pro hęreticos
habeant. Nunc primum in manus meas venit libellus pii docti
carissimique fratris nostri Bezę. Non poterit non probari
summopere piis omnibus. Satis superque respondet quidem ille
novis istis academicis, ita ut supervacanea omnino futura
videatur mea tractatio, in qua nihil a me adfertur novi:
propter maiorem tamen ecclesiarum in vera doctrina
confirmationem (ut tu sanctissime admones) conabor ut
quamprimum in lucem mea quoque, qualis qualis est, illa
tractatiuncula veniat, tuo magis certe suasu, quam ulla
ratione alia adductus.
Quę de Cęsare, quę de Gallo deque aliis - - - - - - -
-
Argentina  24. septembris 1554.
<un>Tui studiosissimus
Hieronymus Zanchus.
Zürich StA, E II 356, 750. / Orig.(Aut.)
Schluss:
- - - - - - -  Iesu Christi hostibus scripsisti, mihi quidem
atque aliis piis omnibus displicent, sed tamen non ita vera
sunt omnia, quę novus rumor iampridem sparserat. Praeterea
dominus ecclesiam suam non deseret; surgant principes,
fremant papiste, congregentur omnes adversu  dominum et
adversus Christum eius, ut voluerint, dominus tamen
irridebit eos sceptroque suo confringet. Interim non
cessabimus rogantes dominum, ut et hos et reliquos omnes sui
nominis hostes ecclesię cervicibus imminentes a nobis
avertat, dissipet, perdat, evangelium suum promoveat, regnum
amplificet et condemnatis peccatis fideles suos magis ac
magis in dies per spiritum sanctum mortificet et vivificet,
ne posthac amplius peccent, sed semper vivant deo.
Quibus salutem tuo nomine dixi, ii omnes tibi vicissim et
diuturnam corporis incolumitatem et ęternam animę
pacem
precantur, Martyr, Sturmius, Dasypodius, Marpachius,
Sleidanus. Idem quoque precor et ipse tum tibi tum symmistis
tuis omnibus, toti denique ecclesię vestrę. Bene ergo
vale et nos ama.
Argentina  24. septembris 1554.
<un>Tui studiosissimus Hieronymus Zanchus.
<lz>Ornatissimo dignissimoque Tigurinę ecclesię pastori d.
Hen[rico] Bullingero,
patri meo observandissimo et colendissimo.
                   Tigurum.
