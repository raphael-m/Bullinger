<nr>[39052]</nr>
<ae>Bullinger an Tobias Egli.</ae>
<od>Zürich, 12. August 1569.</od>
<vo>Zürich StA, E II 342a, 569. / Orig. (Aut.)</vo>
Graub. III, 157f. R.
S. D.  Miror, an meae tibi, dilecte frater, literae sint
redditae; tuas certe iam satis longo tempore accepi nullas.
Forte raritas tabellionum te impedit; non enim te aegrotare
puto. Utut sit, scio tibi non deesse voluntatem, modo adsit
opportunitas. Nuper scribebam, ut habeant res Anglicae;
nunc, quid de rebus Galliae circumfertur, dicam. Quam certa
sint non dixero; certissima esse aiunt, qui haec scribunt et
referunt. 25. iunii internetione sunt caesi Itali a
fidelibus, priusquam se potuerint coniungere cum exercitu
regis. Deinde, cum regii oppidum Charitatis (Scharite) ad
Ligerim obsederint, dicitur obsidione solutum ab admirallio,
qui regias copias cęcidit et fugavit impedimentis et
bombardis omnibus captis. Praeclari viri hic cecidisse et
aliquot capti Rupellamque abducti scribuntur. Ubi vero rex
huiusmodi at[t]ritus cladibus fuit, ex campo excessit ac per
praesidia suos disposuit novoque se bello apparat. Iam ergo
vocantur in auxilium Helvetii et Rheti. Qui si abierint
militatum, perdent semet ipsos. Iam enim hyems imminet;
proficiscuntur in regionem diutinis bellis vastatam et
evacuatam; deerit annona; pestis quoque contagio loca illa
occupavit, et incredibilis est inopia rerum necessariarum,
unde et caritatem gravem insequi necesse est. Nunc itaque,
si stipendium pendatur amplum, vix poterit emi pro illo
panis. Sed modicum solet solvi stipendium; capitanei enim
res curant suas nihil soliciti de militibus, ut quotidie 10
pereant; ipsi enim mortuorum accipiunt pecunias vel
stipendia etc. Et alia multa fiunt, quae miseros perdunt,
quae nolo hic ordine recensere. Tuum ergo et omnium fuerit
piorum admonere ipsos et inculcare haec, quomodo sibi
caveant ab interitu. Quodsi omnino obsequi (nolunt)*, sua
culpa poenas luant. (* a.R.: (  ) fehlt (....).)  Nisi vero
nos illis indicaverimus pericula, nos puniet dominus.
Claronenses nolunt dare regi militem; ita puto facturos et
Basilienses et Schaffhusianos etc. Tu, quid facto opus sit,
intelligis. Loquere etiam privatim cum cordatis hominibus,
ut et ipsi suum faciant officium. Saluta illos et vale ac
aliquando scribe.
Tiguri  12. augusti 1569.
Mei omnes te salutant. Salva sit uxor, liberi et domus tua.
Bullingerus tuus.
Ornatissimo viro d. Tobiae Eglio, Curiensis ecclesiae fido
pastori et ministro, domino meo colendo et fratri dilecto.
                                       Chur.
