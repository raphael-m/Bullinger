<nr>[23035]</nr>
<ae>Johannes Haller an Bullinger</ae>
<od>Bern, 18. März 1553.</od>
<vo>Zürich StA, E II 370, 190. / Orig.(Aut.)</vo>
S.  Cogitavi iam diu et cum aliis quoque contuli, quisnam ex
nostris duci Wirtenbergensi dari possit, ut ecclesiae
Mompelgardensi praeficiatur, nec invenio commodiorem quam
Franciscum a Sancto Paulo, Viviacensis ecclesię
ministrum.
Gallus is est et nobilis, ut puto, praesapię; Lausannę
linguam Graecam cum laude, antequam d. Beza illuc veniret,
professus est; aetatis est vegetae, eiusdem fere, ut mihi
videtur, cum d. Gvalthero; pietatem habet cum praeclara
eruditione, moribus gravissimis et eloquentia exculta
coniunctam; modestię est singularis et humanitatis
multae.
In negotio praedestinationis propter singularem modestiam et
moderationem, quam in hac disputatione adhibendam censet,
visus fuit a reliquis dissentire, unde nonnihil a
Lausanensibus fuit impetitus; sed totum negotium compositum
a nobis est et sepultum, ut spero. Tamen puto propter hanc
occasionem ipsum libentius illuc concessurum, si illuc
vocaretur. Ego non invenio aliquem alium, cuius ingenium
tali officio magis convenire videatur. Id tibi, quoniam
aliquoties ea de re ad me scripsisti, significare volui.
Reliqua, quę mandasti, curavi. Fridolino Götschio scribo
nomine omnium nostrum,* (* a.R.: nom. - nostrum Zusatz
a.Rd.) apud generum tuum ut maneat aut ad aliquem alium ex
doctis concedat, si omnino sumptus hic facere videatur
nimios; in publico autem pandocheo omnino illum agere
nolumus. Vestrum Fabricium ego recepi. Revocabuntur ex
nostris fortassis brevi aliqui propter conditiones aliquas
vacantes.
Rerum novarum nihil habeo. Ferdinandum aiunt ambire
amicitiam principum Germanorum nec dissimulanter fratris
traducere consilia. Captivi Lugdunenses iam fuissent
cremati, nisi senatus nostri subita intercessione fuissent
servati; manent tamen adhuc in vinculis, et multum pro illis
magistratus noster apud regem laborat. Implorant omnium
ecclesiarum intercessionem.
In classe Neocomensi aliquid dissidii est propter
disciplinam ecclesiasticam et conservandam et instituendam.
Sunt aliquę ecclesię in comitatu Valengiono, Valendiis,
quę excommunicatione hactenus publica crimina
prosequutę
sunt neque exclusorum ad communionem quemquam exceperunt
nisi publica prius ab illis aedita confessione et
poenitentia. Illa disciplina et a Blaurero Bielnis, ut
audio, est instituta; intolerabilis vero multis cum sit,
incipiunt inter se contendere his consu[etum] morem retinere
cupientibus, aliis vero nostratum(?) eisdem obiicientibus
exemplum. Causam contentioni subministrant quoque illi, qui
in ecclesiis, ubi consueta hactenus disciplina hęc non
fuit, tamen erigere ipsam manibus pedibusque conantur et
alios non hoc conantes et intendentes tanquam parum
apostolicos traducunt et calumniantur. Itaque praedictae
classis fratres quęstionem de disciplina hac ecclesiis
quibusdam diiudicandam proposuerunt, et primo quidem
Genevenses et Bielnenses accesserunt, ut ex subscriptione
consilii ipsorum patet, cuius tibi hic mitto transcriptum.
Postea huc quoque venerunt sollicite nostram subscriptionem
urgentes; sed qui insidiari viderentur, noluimus
subscribere. Respondimus vero ad hunc modum: disciplina
omnino in ecclesia opus esse, non autem omnes ecclesias
eadem forma uti posse; debere ergo quamlibet uti ea, quę
vel consu[eta] vel aedificationi magis consentanea sit etc.
Nescimus ergo, an ad vos quoque concessuri sint; volui ergo
te de his praemonitum simulque rogo, ut me tuo hic instruas
amplius consilio. Astute enim video Lausanenses
praetermissos ab illis, a Genevensibus autem primo petitum
consilium. Ex Tossani nomine intelliges etiam illuc iam
pertigisse hanc quaestionem. Farellus interea graviter
decumbti et quaestionem forte morte solvet, nisi dominus
illi succurrerit.
Haec habui modo. Abs te novi aliquid expecto. Iungius
Aroviensis Basilęam vocatus est in locum Sultzeri;
retinebitur tamen, ut spero, nostri senatus authoritate, qui
ad illum scribit hodie. Musculus et omnes nostri bene valent
et te cum omnibus vestris amanter salutant. Bernę  18.
mar[tii] 1553.
T[uus] Ioan[nes] Hallerus.
Clarissimo viro d. Heinrycho Bullingero, Tigurinę
ecclesię antistiti fidelissimo, domini et compatri suo
venerando.
Zürich.   M. Heinrych Bullingeren.
