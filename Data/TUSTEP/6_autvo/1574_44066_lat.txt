<nr>[44066]</nr>
<ae>Richard Cox an Bullinger.</ae>
<od>Ely, 20. Juli 1574.</od>
<vo>ZÃ¼rich StA, E II 377, 2576.</vo>
Ep. Tig. I, S. 181f.
Orig. m. Unterschr. aut.
Ricardus Coxus ad Henricum Bullingerum.
Ex literis, quas superiore vere scriptas mense iunio accepi,
meas, quas anno
1573 ad te dederam, tibi non fuisse traditas intellexi. Quae
res tibi suspicandi
causam subministrare potuit, me scribere neglexisse. Certe
ea negligentia,
frater in Christo dilectissime, crimine non vacaret, si
passus fuissem eam
ingratitudinis notam mihi inuri, ut amicorum literas et pias
et doctas et
humanissime scriptas negligerem, iisque officiose respondere
detrectarem.
Scripsi equidem ad te literas (spero non ingratas) anno
1573, quas cum
munusculo, licet exiguo, tradendas curavi cuidam Ricardo
Hill, ut eius opera ad
vos deferrentur. Quod si factum non est, non cessabo
indagare cuius culpa ea res non successit.
Ex literis tuis intelligo, te non adeo defecta senecta
laborare, quin munus tibi
creditum satis commode possis obire: id quod meo iudicio
consecutus es partim
usu, rerum omnium magistro, partim pio affectu, quo
vehementer excitatus nunquam
cessasti evangelii et pietatis negotia incessanter
propagare; maxime vero, quod
Christi spiritu inflammatus nunquam eius motibus defuisti.
Utcunque est, tibi et
ecclesiae Christi ex animo gratulor, post tot labores ad
gloriam dei exantlatos
te ad vegetam senectutem feliciter pervenisse, quae non
cessat pro omnibus
ecclesiis curam gerere. Atque hoc quidem constat ex
scriptis, quibus doces,
mones, consolaris, non solum Tigurinam, sed etiam ecclesiam
Christi vere
catholicam. Libellus tuus de persecutionibus hisce ultimis
temporibus nequam et
periculosis apprime utilis est ad confirmandos pios in
patientia Christi et religionis synceritate.
Falleris, si putas me Germanica intelligere: iam quindecim
plus minus anni
sunt, quod eam linguam vel summis labris degustaverim.
Attamen Helveticas tuas
conciones curabo Latinas fieri, ut cum maiori delectatione
et fructu legam.
Doleo ecclesias vestras infelicibus controversiis exagitari;
ut vere dixerit
Christus, Inimicus homo superseminat zizania. Oh tandem
reddamur omnes bona
terra! Puri nostri fratres partim ferula nostrae reginae
territi delitescunt,
partim docti cuiusdam libello doctissimo refutati silent.
Interim quid monstri secreto alant, nescitur.
Nobiles quidam nostrates, Romani pontificis alumni, suae
felicitatis pertesi,
aut tam diuturnum evangelii cursum non ferentes,
transfugerunt, hi in Galliam,
illi in Hispaniam, alii alio, ut aliquid mali moliantur
contra pietatis
professores. Tantae molis est ecclesiam Christi contra
Satanae ministros sartam
tectam servare. Sed defendit nos hactenus domini robur et
turris eius
fortissima; et usque ad finem proteget suos dominus,
ringentibus et grassantibus
duobus illis antichristis. Interim noctes et dies orandus
dominus, ut exurgat et dissipentur inimici eius, etc.
Dominus Iesus senium tuum ecclesiae faciat esse diuturnum!
Ego vero, annum iam
agens 75, per dei gratiam valeo, nisi quod manuum tremor
scribendi officium
remoratur. Vale, in Christo Iesu frater charissime. Ex
Eliensi insula in Anglia, 20 iulii, 1574.
Tui studiosissimus in Christo frater, Richardus,
Eliensis ecclesiae primus minister.
Eximiae pietatis atque eruditionis viro, d. Henrico
Bullingero, ecclesiae
Tigurinae pastori vigilantissimo, et fratri in Christo
dilectissimo.
