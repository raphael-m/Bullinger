<nr>[30127]</nr>
<ae>Bullinger an Ambrosius Blarer</ae>
<od>Zürich, 27. Juli 1560.</od>
<vo>St.
Gallen VIII, 337. / Orig.(Aut.)
S. D. Cum tuae mihi adferrentur, non eram domi, sed paululum rus abieram.
Libellum meum, quem tibi mutuo dederam, accepi; accepi et tumultus Ambosiani historiam, pro qua gratias ago tuae humanitati.
Becoini collation    cum acceperis, rem facies gratissimam, si communicaveris.
Exemplum supplicationis Ihenensium, cui se subscripserunt Roth et Neckar, mali vicini et male feriati homines, qui se honestius turbulentis illis non miscuissent, habes hic, sed ea lege, ut remittas mature et tuto per
proximum tabellionem, non tamen prius, quam illo abunde usus es.
Nova nunc habemus nulla, nisi quod fama subinde increscit Leytham in Scotia captam ab Anglis et Gallos omnes Scotia esse eiectos.
Ego tamen hoc nondum pro certo affirmare ausim; ubi certiora habuero, communicabo.
7 Cantones festinarunt in Valesiam; legatos intelligo missos.
Non habet hodie infensiores hostes evangelium Christi per Europam quam Quinque illos Pagicos, quibus se iungunt Friburgenses et Solodorii; libenter ad se raperent et Claronenses.
Vehementer crescit in Valesia fidelium numerus; putant ergo hostes illi Christi in tempore praeveniendum, ne tandem nimis sero velint factum, quod nunc moliuntur.
Sed vivit, qui omnes mundi persequtores attrivit; atterat ergo et hos aut benigne convertat ad
ipsum.
Miserunt et Bernenses suos legatos, sed dubito,  num satis in tempore.
Ex Gallia spargunt rumores novos subinde exoriri contra Guysianos tumultus.
Concilium redintegrare cogitat papa; nunc illi certamen est cum Carachis, quos omnes prope in carceres coniecit.
Parat sibi undique hostes, ne regnum eius in aller tüfel namen sit diuturnum.
Dominus deus noster liberet nos ab istis diabolis et belluis.
Vale aeternum.
Tiguri  27. iulii 1560.
                                                 Bullingerus tuus.
Salvus sit noster Matthias et alii viri boni etc.
Sinem fürgeliebten herren und bruͦder m.
Ambrosien Blaureren, diser zyt zuͦ Wintherdur.
