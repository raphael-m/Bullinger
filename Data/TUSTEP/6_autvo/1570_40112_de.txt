<nr>[40112]</nr>
<ae>(Heinrich Bullinger an Bürgermeister und Rat.)?</ae>
[1570 / 72].
<vo>Zürich StA, E II 441, 686. / Orig. (Aut. Entw.)</vo>
Gnedigen herren, sind yngedänck, des handels, so sich hallt
zwüschen dem allten meister Hansen Muralto, artzet und
burger Zürych, und Philippo Douada, säßhafft zuͦ Luggaris,
von wägen eines acherß, den m. Hanß verkoufft hat Göttharten
von Abundio von Schona, ouch zuͦ Luggaris wonhafft, da m.
Hansen zuͦ Baden uff dem tag das rächt widerumb uffgethan,
das zuͦ Luggaris wider Philippum Douada zuͦ uͤben und
den
kouff des achers zuͦ fertigen gedachtem von Abundio.
Sömlich
rächt hat m. Hanß ußgefuͤrt zuͦ Luggaris vor dem
landtvogt
herren Walther Kräpsinger von Lucern, welcher imm rächten
den spruch gäben hat für m. Hansen wider ernempten Douada.
Aber Douada hat es gezogen gen Baden in das Argöw etc.
dorumb das in dem abscheyd der herren eydgnossen ußgangen
des vergangnen jars im sept[ember], erkent worden,
welcher teyl des lantvogts urteyl nitt zuͦfriden, der
sölle
sin sach und anligen widerum für die eydgnossen gen Baden
appellieren. Hie bittet m. Hanß underthänicklich, ir mine
gnedige herren die botten, so uff den tag gen Baden geordnet
sind, wöllind m. Hansen hälffen, das er by gäbner urteyl
vomm landtvogt blyben, ouch kosten und schaden von sinem
widersächer bekommen möge und nitt durch gwallt siner
widerparth von sinem rächt und spruch getrungen werde. Wil
er erkennen und verdienen, wo imm müglich, mitt allen
trüwen.
[Ohne Datum, Unterschr. u. Adr.]
