<nr>[30081]</nr>
<ae>Johannes Calvin an Bullinger</ae>
<od>
Genf, 11. Mai 1560.
<vo>Zürich StA, E II  ..., .... / Orig.(Aut.)
Ep.
Calv. 3197 (XVIII, 83ff.); englische Übersetzung: Letters of Calvin IV 104-106, Nr. DLXI
S. Ne qua inter nos contentio nascatur, venerande frater et charissime, argumentum quod tibi tantopere odiosum esse video non attingam.
Modo autem salva integraque quoad doctrinę summam inter nos maneat consensio.
Liberum alter alteri iudicium in reliquis permittat.
Quod rectum et utile censui persuadere tibi conatus sum.
Quando hinc suborta est offensio desinere satius est.
Unius tantum rei admonitum te volo: de Lutheri simiis me pridem desperasse, nec in Iacobo Andrea et similibus esse
multum spei.
Sed fratres nobis coniunctos opprimi barbara tyrannide nec aliquo subsidio levari vehementer mihi dolet.
Quam multos enim esse putas qui tacitis votis manum sibi porrigi expetunt, se- que a nobis deseri gemunt? Verum ad alia transeo.
Quod Gallici tumultus invidiam a nobis depellere non dubitasti, tuto id poteras.
Quum ante octo menses agitari consilia hęc inciperent, meam authoritatem interposui ne longius progredi tentarent.
Occulte id quidem et placide, quia verebar ne, si rei fama ad hostes manaret, ad carnificinam pios omnes traherem.
Putabam tamen mea opera repressos atque etiam sedatos impetus, dum ex Gallia venit quidam nullius apud me precii, qui se creatum esse ducem apud me gloriatus est.
Compescui statim eius
iactantiam,  meque ab hac conspiratione longe abhorrere professus sum.
Postridie homo famelicus, qui prędam undique aucupabatur, ut amicum divitem illaquearet, ac sub collationis prętextu emungeret bonam pecunię summam, impudenter mentitus est, mihi non improbari conspirationem: sed me invidiae declinandae causa nolle palam fieri.
Re audita subito commotus adhibitis collegis vanitatem eius acriter refutavi.
Imo testatus est se iam Lutetię certo comperisse ab eo consilio me remotissimum.
Cęterum quamvis passim sciretur, mihi esse suspectum: quia tamen Lausannę habitabat, propter viciniam, ut erat blandus et illecebris plenus, conciliaverat sibi apud nos multorum amicitiam: unde factum est, ut triduo hanc urbem mira contagione infecerit.
Multi tam nobiles quam gregarii et opifices clanculum consultare: sic tamen ut strepitus a me exaudiretur.
Quantopere mihi displiceret conspiratio hęc, tum publice, tum privatim ostendi absque dissimulatione.
Quum nihil proficerem,
conquestus sum in nobis tam parum esse authoritatis, ut in re maxime seria consilium nostrum sperneretur.
Centies dixi, novum esse fascini genus.
De tristi eventu ita sum vaticinatus, ut sero multos poenituerit suę amentię.
Rogo igitur ut pro tua humanitate et mutua nostra amicitia secure in nobis excusandis pergas.
Reliqua petes ex d.
Petro Martyre.
Capitis enim dolor longius sermonem extrahere non patitur.
Itaque cogar ab optimo fratre nostro d.
Volphio veniam petere quod eius literis non
respondeo.
Tu meo nomine gratias ages de labore in meam gratiam suscepto, eumque et reliquos symmystas diligenter salutabis.
Vale, eximie vir et mihi plurimum observande frater.
Dominus te gubernet, tueatur, sustentet ac cum tota familia benedicat.
Amen.
Genevę  5. idus maii 1560.
                                                 Ioannes Calvinus tuus.
Ornatissimo viro d.
Henricho Bullingero, Tigurinę ecclesię fido pastori, fratri et symmystę observando.
