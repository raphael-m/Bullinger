<nr>[29027]</nr>
<ae>Mathieu Coignet an Bullinger</ae>
<od>
Solothurn, 22. Februar (1559).
<vo>Zürich StA, E II 368, 401. / Orig.(Aut.)
S. Tuas accepi literas scriptas 5. et 15. huius mensis, quibus propter occupationes non respondi.
Iucundum mihi fuit, quod regis iudicium probes, qui latronum causam voluit iudicum cognitioni relictam esse et ęgre tulerit moram, quam legatus interposuit, tametsi non sine ratione.
Sed vereor, ne d.
legatus a Cambray quid temere crediderit et fuerint, qui animum eius ea occasione alienare voluerint a d.
Fabricio, viro prudenti et pio, cuius amicitia illi utilis esse potuit et honori; adeo nihil
non est calumnię obnoxium.
Illa omnia me facile compositurum spero.
Scribo ad amplissimum senatum de pecuniis, que transportantur e Lugduno ne foederi fraus fiat, et mitto, quę ex Germania vera intellexi.
Certum est magnas esse iras et inimicitias pape cum nepotibus Caraphis, illos omnibus honoribus et muneribus privasse et proscripsisse; sed forsan erunt amantium ire.
Que de pacis conditionibus intellexisti, ad me ex Lucerna scripta sunt; sed vanissima esse non immerito quivis deprehendere
potest, nec adhuc aliquid de pace aut induciis affirmare possum, cum deputati nihil adhuc certum habeant et nunc confer nt inter se, et si repetatur Caletum, discessio statim fiet.
Ceterum puto famulum d.
a Cambray afferre pecunias, quas rex dedit pro nominibus legati Danois.
Ego annitar, ut, quod hospiti Ciconie debetur, illi persolvatur aut sponsione liberetur; nihil nunc esset difficultatis, si antea mecum esset loquutus ea de re.
D.d.
Martirem et Gvaltherum et amicos multum salvere iubeo.
Bene vale.
Soluturi 22. februarii.
                                                   Tuus, quem nosti.
D. Henricho Bullingero, Tigurinae ecclesiae pastori vigilantissimo.
