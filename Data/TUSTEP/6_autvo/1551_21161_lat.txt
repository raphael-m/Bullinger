<nr>[21161]</nr>
<ae>Jane Grey an Bullinger</ae>
<od>(Bradgate, 12. Juli 1551.)</od>
Zürich StA, E II 335, 2174f.
Abschrift in d. Brief v. Joh.v.Ulm.
Ep.Tig. III,  S. 3ff.
Füslin, Cent. 73 (293ff.)
Zur.lett. III,  S. 4ff.
Immortales tibi ago gratias, agamque dum vivam, vir
doctissime; nam relaturam me affirmare non possum: tantis
enim tuis officiis non videor mihi respondere posse, nisi
forte ita sensurus es, ut me referre gratiam putes, cum
memoria tenebo. Neque immerito: accepi enim a te literas
gravissime et disertissime scriptas, quę quidem mihi
gratissimae erant, tum quod rebus gravioribus omissis ad me,
quę tam eruditi viri literis indigna sum, scribere e tam
longinqua regione hac tua ingravescente aetate dignatus es,
tum etiam quod eius generis tua scripta sunt, ut non
vulgaria quędam ad delectandum, sed pia et divina ad
docendum, monendum et consulendum, ea praesertim, quę et
meae aetati et sexui et familiae nostrae dignitati inprimis
conveniunt, continere videantur; in quibus, ut in aliis
omnibus, quae in summam reipublicae christianae utilitatem
aedidisti, non solum te exquisite doctum et singulari
eruditione praeditum ostendisti, sed etiam ingeniosum,
prudentem, et pium consiliarium, qui nihil sapis nisi bona,
nihil sentis nisi divina, nihil iubes nisi utilia, et nihil
paris nisi honesta, pia, et tam observando patre digna. O me
felicissima! cui talis contigit amicus et prudens
consiliarius, (nam Schlomo habet, {-hebr. Text-}  a.R.
durchgestr. Prov. 11, 14.), quęque iam cum homine tam
docto, theologo tam pio et vere religionis acerrimo
<gr>promaco</gr>, necessitudinis et amicitiae iure coniuncta
sum. Multis de nominibus deo o. m. me debere puto, et
inprimis quod, postquam me pio Bucero, viro doctissimo et
patre sanctissimo orbasset, - qui dies noctesque <gr>pux kai
lax</gr> non destitit mihi quę ad vitam instituendam et
formandam necessaria essent suppeditare, quique meum in omni
probitate, pietate et literarum scientia cursum et
progressus provehebat, et suis optimis consiliis adhibitis
incitabat, - te, vir colendissime, mihi eius loco concessit,
qui, ut spero, mihi tardanti et moram trahenti calcaria, ut
coepisti, addere volueris. Nihil enim mihi optatius evenire
aut accidere potest, quam ut digna huiusmodi clarissimorum
virorum, quorum virtutum nullus satis esse possit praeco,
literis saluberrimisque consiliis ducar; utque idem mihi
contingat, quod vel Blesillae, Paulae et Eustoc[hiae,] quas
divus ille (ut fertur) Hieronimus instituit, et suis
concionibus habitis ad divinarum rerum cognitionem perduxit;
vel quod mulieri illi aetate confectae, cui divus Iohannes
epistolium quoddam hortatorium et vere theologicum
conscripsit; vel quod Severi matri, quę consilio Origenis
usa est, eiusque monitis acquievit: quę omnes non tantum
sibi laudis et commodi ex corporis forma, generis
nobilitate, et divitiarum copia comparantur, quantum
glorię et foelicitatis ex prudentissimorum virorum
consiliis hauserunt, eo quod non indignabantur homines illi
tam singulari eruditione et admirabili pietate conspicui eas
quasi manu ad optima quęque ducere, et quę ad salutem
aeternam et futurae vitae foelicitatem maximum haberent
momentum suggerere. Quod ut tu mihi facere digneris, cum
neque ingenio nec eruditione nec pietate infimus inter eos
omnes haberi debeas, iterum atque iterum a te peto. Audacula
tibi videar oportet, quę tam audacter hoc efflagito; sed
si consilii mei rationem respicere volueris, nempe quod ex
pietatis tuae paenu ea depromere cupiam, quę cum ad mores
formandos tum ad fidem in Christo servatore meo conservandam
conducere queant, hoc, quod facio, mihi vicio vertere nec
pro tua humanitate poteris, nec pro tua prudentia volueris.
Ex libello verę et non fucatae religionis pleno, quem
nuper ad patrem et me misisti, tanquam ex horto amoenissimo
flores suavissimos colligo; et pater etiam, dum per
gravissima negocia licet, in eius lectione sedulo versatur:
quem autem inde uterque reportabimus fructum, de eo tibi et
deo propter te immortales gratias agere debemus. Non enim
aequum esse putamus, ut per te tuique similes, quos non
paucos hac in parte foelicissima parit Germania, a deo o. m.
tot tantaque vere divina dona ingratis accipiamus animis.
Solemus enim homines hominibus, ut par est, beneficiis
beneficia compensare, et donorum collatorum memores nos
praestare. Quanto magis igitur operam navare debemus divinae
bonitati, si non ex omni parte respondere, at saltem laetis
animis, quę confert, amplecti, et ex animo pro illis
gratias agere!
Nunc ad laudes, quae mihi tribuunt tuae literę, veniunt,
quas ut nec vendicare, ita nullo modo agnoscere debeo: sed
qui[d]quid mihi divina bonitas largita est, id omne acceptum
illi refero, tanquam mearum rerum omnium, quę virtutis
aliquam speciem habent, authori summo et soli; quem nomine
meo roges velim, ornatissime vir, assiduis tuis precibus, ut
me hac in parte measque rationes omnes ita moderetur, ut
tanta eius benignitate non indigna reperiar. In animum
induxerat illustrissimus pater meus ad tuam humanitatem
scribere pariter gratias agere pro tuis praeclaris susceptis
laboribus et singulari illa humanitate, qua inductus suo
nomini 5. decadem inscribere eiusque auspiciis in lucem
edere, nisi gravissimis regię maiestatis negociis in
ultimos Britanię fines fuisset avocatus; sed ubi per
publicas occupationes vacabit, quam diligentissime    te
scribere se velle affirmat. Postremo Hebraicari iam
incipienti mihi, si viam et modum aliquem ostenderis, quem
in hoc studiorum cursu tenere maxima cum utilitate debeam,
me longe tibi devinctissimam reddideris.  Vale, totius
ecclesiae christianae summum decus et ornamentum, et te diu
nobis suaeque ecclesiae superstitem servet deus optimus
maximus!
Tuae pietati deditissima Iohanna Graya.
