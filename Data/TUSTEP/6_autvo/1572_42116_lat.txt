<nr>[42116]</nr>
<ae>Johannes Hug an Bullinger.</ae>
<od>Glarus, 23. Juli 1572.</od>
<vo>Zürich StA, E II 378, 1890./Orig. (Aut.)</vo>
S.  Accepi ego binas tuas epistolas, vir praestantissime, et
compater honorande,
una cum collectaneis de causa d. Schuleri nec non cum novis
illis rebus, quae
nuper tibi ex diversis locis advolarunt. Quae ad d.
Schulerum pertinebant, ea
bona fide ei restitui et reliqua perlegi et monstravi etiam
viris, quos novi
tibi gratos et tui amantissimos esse, qui mecum omnes quam
magnas tibi habent et
agunt gratias atque deum orant, ut huic quasi
desperatissimae rei bonum finem
concedere dignetur. Novimus enim Albani callidam et vafram
senectutem
strophasque militares necnon Hispani largas opes, exulum
vero, qui sese eis
hostiliter opponunt, aerarii atque virium tenuitatem.
Interim tamen hoc apostoli
dictum nos confortat: "Si deus pro suis, quis contra eos?"
Hunc rogabimus
obnixe omnes, ut propter nomen sanctum suum inique oppressos
redimere et lucem
aeternae suae veritatis strenue asserere dignetur.
Ob nepotis tui charissimi Rodolphi Zvinglii piae memoriae
mortem valde affectus
sum idque non tam propter te, cum sciam te domini iudicia
atque voluntatem
benignam aequiori animo semper tulisse et optime agnoscere
hanc iustam et nobis
salutarem esse, et quod clementissimus deus ea ratione hunc
bonum adolescentem e
multis semel aerumnis liberare voluerit, quam etiam propter
ecclesiam, cui cum
utroque avo et patre charissimo suo tempore prodesse ac
praeclaram stirpem
Zvinglianam per ministerium Christi adhuc illustriorem
reddere potuisset. Sed
deum rogabimus, ut mox, vel quando ipsi pro sancta sua
voluntate visum fuerit,
illum rursus in aeterno gaudio videamus. Amen.
Quod vero ego rarius ad te scribo et quod me nuper d.
Schuleri conscripta
recepisse tibi non significavi, non quidem negligentiae
ascribere velis, rogo,
sed huic omnino causae, quod sciam te adeo multis rebus esse
occupatum, ut te
meis ineptiis obtundere saepe dedita opera supersedeam.
Posthac vero breviter, prout debeo, lubens respondebo.
Vale, colendissime mi pater, et me semper amare et
commendatissimum habere
pergito. Salutant te Thomas Schmid quaestor, Beldii,
Schuleri, Pfendlerus et
reliqui etc. Etiam uxor mea tibi tuisque omnia fausta
precatur.
Claronae  23. iulii anno 72.
Tui studiosissimus et amantissimus
I[oannes] Hugo Claronae.
Clarissimo ornatissimoque viro domino Heinrycho Bullingero
seniori, ecclesiae
Tigurinae ministro vigilantissimo, domino ac meo tanquam
patri plurimum observando et charo.
M. Heinrychen Bullinger zuͦ Zürich.
