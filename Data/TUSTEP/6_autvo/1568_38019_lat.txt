<nr>[38019]</nr>
<ae>Tobias Egli an Bullinger</ae>
<od>Chur, 2. März 1568.</od>
<vo>Zürich StA, E II 376, 139. / Orig. (Aut.)</vo>
Gr. III, 73f. Exc.
S. Per certos homines nunciatur: Oeniponte<f1>Innsbruck.<fe> edictum esse
divulgatum, ut omnes, qui castra Antichristi non sequantur,
ocyus se cum omnibus facultatibus
expediant et alio migrent, nec paucos nunc etiam eiectos sub
alium solem tendere.
-       Legatus noster ablegavit Flavium Neopolitanum suum
(is homo est rei medicae studiosus et legato prae omnibus
aliis charissimus), ut quidam arbitrantur atque ipsemet
etiam effutiit, Constantinopolim, ubi fratrem noster legatus
habet, imperator Turcici oratorem et legatum. Quid hoc
tempore moliatur, varie apud nos disputatur. Putant quidam
regias secum ferre literas, quibus exoraturus sit fratris
intercessione ipsum Turcam, ne quid ante tentet, quam ipsi
in Gallia voti compotes facti fuerint. Sed stolida haec est
opinio. Sit tamen, quodcunque velit, nihil auspicati nobis
erit.
Ex Valletelina scribitur ab eximiis viris Mantuae virum
summum religionis ergo in vincula coniectum esse, et quia
homo ille ipsi duci sanguine coniunctus sit, propterea ducem
inquisitorem de liberatione sollicitasse. Inquisitor id
potestatis habere denegavit et respondit agnoscere se quidem
ducem pro suo domino, papam tamen longe excellere, cuius
haec causa agatur; propterea se non posse annuere et istum
virum liberare. Paucis post diebus dux ipse nobilem quendam
misit ad inquisitorem eiusdem rei gratia, ut oret et exoret
istius captivi liberationem. Inquisitor noluit et in sua
potestate minime situm esse repetiit, ostendit tamen claves,
si ipsi vi et illicita potestate eum vellent liberare,
reddant rationem; se vero id neutiquam facturum esse etc.
Ante aliquot septimanas Mantuae omnibus monachis eius loci
coenobium inhabitantibus dignae insidiae structae fuerunt;
fuerunt enim, qui instante nocte ignem coenobio subiecerunt,
eo, ut, si crescerent flammae, monachi se ex latibulis suis
proriperent et omnes oblato tumultu iugularentur. Sed in
tempore insidias ignitas olfecerunt; duo tantum monachi prae
ceteris perculsi paulo liberius progressi ocyus iugulati
sunt. Diligenter a duce in autores inquiritur; sed neminem
rescivit hactenus. Romae quotidie aliquot comburuntur,
suffocantur, decollantur; omnes carceres et custodiae sunt
impletae adeo, ut in dies de novis carceribus extruendis
laboretur. Vix amplissima quamvis Roma piorum numerum capit
et detinet. Combussit eximium quendam virum nomine
Carneseccam, olim Florentini ducis oratorem. Detinuit etiam
duos alios longe eximiores, quorum alter vocatur baro
Bernhardus de Angole, alter comes a Pitilian, Romanus vetus
et strenuus; sed saepius ad deffectionem sollicitati tandem
palinodiam cecinerunt, modo liberarentur et libere vivere
possent. Quid fit? Alter eorum aeternae custodiae addicitur
et 8000 coronatos pendere cogitur; alter 1000 coronatis
mulctatur et ad perpetuam Iesuitarum coenobii custodiam
damnatur. Sic vitam turpi deffectione lucrati sunt ipsa
morte miseriorem. Haec in praesentia ex Italia habui; quae
Gallia nunc foveat, eo ipso momento, quo haec exaravi, a te
accepi. Agimus tibi omnes gratias, qui magno scrupulo atque
anxia sollicitudine nos liberaris. Multum de pacis negocio
garrit Mercurius noster, nec ante id fecit, quam de rei
summa desperarint; sic semper diversum spargit, ut suos in
dies magis magisque excaecet.
Haec ocyus.  Curiae 1568.  2. martii.
Tuae reverentiae addictissimus Th[obias] Eg[lius].
Amplissimo viro d. m. Hennrycho Bullingero, ecclesiae
Tigurinae parocho vigilantissimo, domino suo perpetua fide
colendissimo.
