<nr>[24151]</nr>
<ae>Antonio Mario Besozzo an Bullinger</ae>
<od>Chiavenna, 13. Juli 1554.</od>
<vo>Zürich StA, E II 365a, 542. / Orig.(Aut.)</vo>
Literas, quas domino Ioanni Pontisellę ad me dedisti,
nuper accepi, vir clarissime, easque statim fidelibus
Locarnensibus reddendas curavi, quo sciant, quid actum sit
in comitiis et quomodo se gerere debeant crescente
persequtione. Tibi vero fidelium nomine ingentes habeo
gratias ob tuam in hoc Christi negotio diligentiam ac
sedulitatem. Deus ille cordium servator reddat tibi iuxta
misericordiam suam ac animi tui synceritatem. Rogamus te
insuper, domine Henrice, per viscera Christi, ut in ea, quam
hilari animo suscepisti, provincia perdures pręvaleasque
pręcationibus m. p. ad conditorem, exhortatione ad
magistratum, sedulitate vero apud omnes Tigurinos.
Confidimus enim humanitati tę, quod ultra, quam petimus
et oramus, sis ipse facturus. Quę nunc in Italia
agitantur, a me paucis intelliges. Ante quatuor dies falsus
ad nos pervenerat rumor, nempe Petrum Strocium cum Rethis
omnibus occubuisse; id ad vos quoque permanasse suspicor.
Sed longe alia veritas; nam heri mercatores fide digni ad
nos appulerunt nunciantes omnia Petri Strocii ac Rhetorum
prospera succedere, multa castella ab Hyspanis obsessa in
Senensium ditione ipso Strocio vi capta, in quibus
quadringenti Hyspani trucidati dicuntur multique capti.
Populis vero Florentinis desideratissima libertas
promittitur nullisque eorum, quantum fieri potest, iniuria
infertur, adeo ut spes sit, non solum Senenses liberari
posse, sed etiam Florentinos ad Gallum defecturos. In
Pedemontana terra planicium omnem obtinent Galli nemine
prohibente, Cęsariensium segetes, fenum reliquosque
commeatus omnes dirripiunt asportantque et, ut uno verbo
dicam, omnia Gallis ex voto succedunt. Hęc pauca tibi
scribenda censui eaque vera omnia; si quid insuper evenerit
memoria dignum, de eodem quoque te certiorem facere conabor.
Vale. Salutant te viri pii dominus Bernardinus Occhinus ac
Augustinus Maynardus et Niger. Gratia domini Iesu Christi
cum omnibus vobis. Clavenę  3. idus iulii.
Humanitatis tę deditissimum mancipium
Antonius Marius Besutius.
Clarissimo viro domino Henrico Bullingero, antistiti
Tigurino, domino meo colendissimo.
                                            Tigurum.
