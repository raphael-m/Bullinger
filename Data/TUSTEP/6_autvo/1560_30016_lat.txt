<nr>[30016]</nr>
<ae>Johannes Calvin an Bullinger</ae>
<od>
Genf, 25. Januar 1560.
<vo>Zürich StA, E II 368, 45. / Orig.(Aut.)
Ep.Calv. 3157(XVIII, 8f); englische Übersetzung: Letters of Calvin IV 87-89, Nr. DLIII
S. De iniuriis, quas quotidie perpetimur, non ausus fueram verba apud te facere, quum nuper scriberem, ne tibi aures obtunderem inanibus querimoniis.
Recte autem Prevotius noster, qui eas tibi libere exposuit.
Porro quod tu pro ęquitate et virtute tua ad suscipiendam hanc causam dignatus sis animum adiicere, tibi eo nomine non vulgares agimus gratias.
Cuperent etiam nostri re ipsa testari suam gratitudinem; quia vero non licet, libenter agnoscunt, quantum tibi debeant.
Incredibile tibi esset,
quam indignis contumeliis vexati fuerimus toto fere anno, neque enim ullo colore iuris, sed mera superbia in nos grassati sunt.
Tandem blandissimis monitionibus atque etiam obsequiis flexi aliquod mansuetudinis signum dederunt; nam scripserunt venturos esse legatos, qui votis nostris satisfacerent.
Venerunt illi: magna promissionum liberalitas; ubi congrediendum fuit, excusarunt sibi nihil esse mandatum.
Biduo, antequam appelleret Prevotius noster, expectabantur legati.
Apparet ergo fuisse
tempus captatum, quo nos circumvenirent; nam de controversiis omnibus se iam descendere paratos esse ad amicam pacificationem per legatos indicarunt.
Conditiones interea perplexę dubię et ambagibus refertę.
Negant quidquam sibi fore ratum nisi sententia Basiliensis arbitri abolita, quod nullo modo concedi potest.
Verum quia nostros hortati sunt ad legationem mittendam, quę Helvetiis in conventu libertatem et tranquillum huius urbis statum commendet, neque foedus ullum sanciant cum
Sabaudo nisi interposita exceptione, ut caveatur nobis et nostrę securitati, id libenter concessum fuit, imo decretum ante fuerat.
Astute autem, quum nos haberent suspectos, detegere, quo essemus animo, voluerunt vel, si qua esset cunctatio et mora, ut illis plausibilis esset excusatio, si forte cum Sabaudo in iacturam nostram transigerent.
Mittentur ergo legati Badenas.
Nunc a clarissimo senatu vestro et consilium et favor expetuntur.
Ad senatum scribere non erat consentaneum rationi; mandata
igitur ad privatos amicos data sunt Prevotio, quę apud omnes valeant, quatenus res tulerit.
Pluribus verbis te et optimum fratrem nostrum Galtherum non urgebo, ut in cursu sancti officii tam foeliciter incepto pergatis, qunado ex fratris et amici nostri relatu cognosco, quam sitis voluntarii, et ipse pro sua dexteritate plus, quam literis consequi possim, pręstabit.
Vale igitur, eximie vir et observande frater, una cum d.
Petro Martyre, d.
Galthero et reliquis collegis.
Dominus vos omnes tueatur, spiritu suo regat et locupletet omni benedictionum genere.
Genevę 25. ianuarii 1560.
                                                  Iohannes Calvinus tuus.
Clarissimo viro d.
Henricho Bullingero, Tigurinę ecclesię pastori fidelissimo, fratri et symmystę plurimum observando.
