<nr>[42034]</nr>
<ae>Bullinger an Ludwig von Wittgenstein.</ae>
<od>Zürich, 12. März 1572.</od>
Zürich StA, E II 348, 64. / Orig. (Aut.)
Dominus noster Iesus Christus, universi mundi servator,
benedicat excellentiae
tuae omnibusque tuis et servet vos ab omni malo. Illustris
vir, generose comes
et domine summa observantia mihi colende, ultimas illas
meas, quas sub finem
augusti excellentiae tuae scribebam, redditas bona fide
spero. Certe e. t.
literas mense septembri datas mature accepi nec vulgariter
mihi ipsi gratulor,
quod responsio nostra ad Testamentum Brentii data pietati
tuae non displicuit.
Nunc vero e. t. libellum hunc, quem literis his adiunxi,
mitto et rogo, ut
benigne hunc e. t. accipiat ac per ocium legat. In eo
utcunque respondeo ad
questionem ab e. t. mihi propositam de substantia peccati
originalis, quamquam
de peccato originali diligentius et copiosius olim
disseruerim in meis
Decadibus, Dec.3. serm.10. Quantum vero in praesenti ex
rebus praesentibus
iudicare possum, video plane nunquam nos perventuros ad
certam et plenam
salutaris doctrinae cognitionem, si videlicet illos
audierimus theologos, qui
novas subinde de rebus religionis speculationes proferunt.
Atqui tales in
ecclesia futura praedixit apstolus, qui videlicet subinde
nova cudant dogmata,
quae quaestiones praebeant magis quam aedificationem dei,
quae est per fidem,
denique qui semper discant, nunquam vero ad cognitionem
veritatis perveniant. Et
cum idem apostolus iisdem adiunxerit: "Seiungere tu ab iis,
qui sunt eiusmodi",
ego certe illis sponte relinquo ipsorum quaestiones, quas
quotidie novas
praetexunt, determinandas, apostolicae vero doctrinae
simplici et dudum nobis
clare satis revelatae et cognitae acquiescam. Et ut hoc
ipsum quoque faciat e.
t. hortor. Satis clare nobis exposita est cognitaque
doctrina salutis nostrae in
Christo; in hac perserveremus et sanctimonia vitae ac
operibus misericordiae vel
charitatis exprimamus et ornemus fidem illam nostram in
Christum, cui honor,
laus et gloria in sempiterna saecula. Brevior sum in
scribendo, quod non nesciam
charissimos meos fratres et symmystas copiosiores literas ad
e. t. dedisse;
nolui itaque molestiam conduplicare. Dominus Iesus e. t.
omnibusque tuis benedicat.
Tiguri  12. martii 1572.
Excellentiae tuae deditissimus Heinrychus Bullingerus etc.
[Keine Adresse].
