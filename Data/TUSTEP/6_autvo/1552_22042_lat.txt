<nr>[22042]</nr>
<ae>Wolfgang Musculus an Bullinger</ae>
<od>Bern, 16. Februar 1552.</od>
<vo>Zürich StA, E II 360, 175. / Orig.(Aut.)</vo>
S. D.  Amantissimas tuas literas, compater in domino
charissime, hac hora accepi. Habeo benevolentiae tuae erga
me pariter et prudentię, quas possum gratias, qua rerum
mearum curam non minorum quam tuarum geris. Quae ad te
scripta misi, nisi illa a me efflagitasses, scripturus non
eram propter incredibilem temporuim istorum maliciam. Verum
nolebam votis tuis deesse. Videbam iuxta periculum futurum,
si sub meo nomine sic, ut a me scripta sunt, aederentur;
iam, quoniam prudenter agendum iudicas, ne quam mihi
Camarinam excitem homo peregrinus, unde haud facile
extricari possem, obsecro per mutuam nostram fidem et
amicitiam, ut utrunque scriptum ad me prima quavis, certa
tamen occasione remittas, ne per imprudentiam citra
utriusque, tuam et meam, conscientiam spargatur, et mox
hisce meis literis lectis nomen meum, quod in fronte
praemissum est, expungas. Meo iudicio sic surdum est hoc
saeculum, ut nullis amplius queat admonitionibus in viam
reduci, et usque adeo insanum, ut levi de causa coelum [cum]
terra misceat. Qua re satius est quiescere et cursum
iudiciorum dei in silentio et spe tantisper spectare, dum
reddita serenitate cantent cygni, taceant corvi. Grandes et
horribiles tempestates imminent unidque; oranda est
clementia domini, ne suos ad exitium usque cum impiis
involvat. Optime vale et scripta mea remitte, obsecro.
Saluta omnem domum tuam meo meorumque nomine. Margarita mea
multis est margaritarum centuriis gravior et tamen ne obulo
quidem vendibilior, molestissima gestat uterum. Saluta etiam
d. Theodorum Bibliandrum, d. Pellicanum, d. Gvaltherum, d.
Butlerum ac reliquos fratres et amicos una cum Trabero
nostro. Dominus vos in gratia sua conservet
in sempiternum. Bernę 1552.  16. februarii.
Wolfg[angus] Musculus, compater tuus in domino.
Praestantissimo theologo m. Heinrycho Bullingero, Tigurinae
ecclesię pastori vigilantissimo, compatri ac fratri in
domino charissimo.                      Tiguri.
