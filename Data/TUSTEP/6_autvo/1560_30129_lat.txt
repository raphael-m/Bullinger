<nr>[30129]</nr>
<ae>Ambrosius Blarer an Bullinger</ae>
<od>
Winterthur, 28. Juli [richtig: August<fn>Vgl. mit Briefinhalt Nr. [30145] vom 21. August 1560, in dem Blarer das Pasquill "De novo papatu" gerade erhalten hatte.</fn>] 1560.
<vo>Zürich StA, E II ..., ... . / Orig.(Aut.)
Bl.
III,  538ff.
R.
S. De supplicatione ista, quam nosti, nihil aliud, ut semel dicam, quam quod tu iudicas, ipse quoque nihil prorsum dissimulans iudico.
Iudicium vero tuum ex superioribus aliquot epistolis tuis facile fuit colligere.
Quis enim ferat istud plus quam Sorbonicum supercilium? Praeiudiciis suis omnia occupant hocque sibi sumere audent, quod Romano pontifici eiusque conciliis deferre hactenus nulla ratione voluerunt.
Ah  ah, quam dissipant, quomodo lacerant isti maleferiati homines ecclesiam Christi,
ut non paulo magis nunc periculorum impendeat Christi fidelibus ab istis evangelii professoribus quam a papisticissimis papistis.
Proinde cęlos subinde penetrent suspiria nostra ac Christum interpellent, ut sponsam suam quae unice sibi chara est, de malis istis magis atque magis sese agglomerantibus quam primum vindicet ac solidę pacis vinculis astrictam in spiritus unitate perpetuo conservet.
Quod ad illustrissimos principes Wirtembergensem et lantgravium scripsisti, utinam feliciter feceris! De hoc certe bona spes tenet animum meum, quod integrum se semper in eiusmodi controversiis servarit ac iudicio sit minime vulgari; de illo vero non video quid sperare possis, apud quem magna et sacrosancta est Brentii authoritas.
Qui vir ut multis aliis nominibus venerandus ac suspiciendus, singulari etiam prudentia praeditus, ita hac in re mire desipit ac supra multos alios superstitiosus est,
ut principi ab illo vehementer metuam, praesertim quum coniunx etiam hoc fermento a puero plus satis sit macerata, parentis nimirum vestigiis insistens.
Pasquillum ad te mitto vel potius de novo papatu satyram, quam germanus frater a Laeto nostro nuper sibi redditum ad me quoque, te vero in primis se missurum recepit, si forte digna, quę vulgari debeat,  obis videatur.
Lectam igitur cum foelici poeta et praecipuo amico nostro Gvalthero, cuius iudicio multum in hoc scripti genere tribuo, quamprimum remitte, sed non absque vestro iudicio, quod frater etiam, qui nondum totam legit, magno desyderio expectat.
De Constantia mea, ita me ames, ut ante 9. calendas septembres nihil huius a quoquam rescivi; heri vero omnino animus erat ea ad te perscribere, quę tu antevertens mihi legenda mittebas, nisi quod etiam pontificis nomine Italum quendam cum Labacensi episcopo et Bolvilero legatione fungi accipio.
Audio vero Constantiensem Mezlerum cum canonicis nullis nec minis nec precibus adduci posse, ut impio isti episcopatu resignent, quamquam sunt, qui putent splendidissimis pollicitis et pertinaci
importunitate tandem votorum compotes fieri illos posse; nos eventum a domino expectabimus.
Quod vero de concilio illic celebrando mussitant nonnulli, si verum est, plane intelligam impletum adeoque exundatum iri mensuram patrum, qui priore concilio igni, qui sanctos aliquot Christi martyres exussit, velut cauterio quodam urbem notarunt, quae nunc, postquam evangelii luce illustrata ac velut ad cęlos exaltata, sed ingratissima tamen fuit, stirpium tenus excidetur meritas domino pęnas datura,
qui suos tamen suo more eductos forti sua manu eripiet ac ęternum conservabit.
Quo loco sit Schencii nostri causa, ex fragmento epistolę Hoseri, qu[od] hic mitto, facile intelliges; sic lucem defugiunt opera tenebrio[num]* [oder tenebrarum). Accipis etiam Tilemanni sermonem cum duabus schedulis ab Hosero missis.
Philippi libellum, cuius mentionem facit Hoserius, si nondum vidisti, fac scia[m], et hunc ipsum proximo nuncio accipies; continet is responsiones ad impios Bavaricę inquisitionis
articulos, excusus 1559 Witebergę.
Bene vale, mi venerande charissimeque in domino frater, cum tua domest[ica] ecclesia, quacum salvatori Christo me meosque perpetuis precibus commenda[re] nunquam cessa.
Salveant omnes fratres et amici, qui nos in Christo diligunt.
Ah, mi anime, quum videamus in delira ista mundi senecta maiores quotidie subnasci in Christi ecclesiis confusiones et dilacerationes, advigilemus summo studio apud gratię thronum assiduis gemitibus et votis petentes, ut pusillum gregem suum nosque inter illum optimus, fidelissimus pastor Christus regat atque servet.
Imminent certe extrema pericula capitibus mortalium, et mox revelabitur ira dei de cęlo adver[sus] omnem impietatem et iniusticiam hominum, qui veritatem in iniusticia detinent,
ac furor erit toties iam laesa dei patientia.
Urgeamus igitur, apud quoscunque possumus, seriam resipiscentiam, si forte aliquot ex immenso isto malorum gurgite extractos domino lucrifaciamus.
Is ministerium tuum in sua domo, ut facit certe, semper suo spiritu facundum reddat ac fr[uctu]osum! Iterum vale.
Vituduri, 5. calendas augusti 1560.
                                                      T[uus] Ambr[osius] Bl[aurerus].
Quę mitto, mox remittes extra pasquillum aut satyram, quam diutius aliquanto retinere licebit redituram deinde cum vestro iud[icio].
Iacobum Mezlerum, Barptolomęi Mezleri, symmystę olim mei, filium, de meliore nota et quam possum tibi commendo, ut de conditione aliqua sibi commoda, quando pedibus ęgre ingreditur, prospiciatur.
Iuvenis est pius et minime indoctus, qui nunc Hertero confessionis sue formulam mittit.
Fuit pater Constantiensis ecclesię fidelis longeque omnibus gratissimus minister.
[Ohne Adresse.]
