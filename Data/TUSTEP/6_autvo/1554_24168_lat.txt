<nr>[24168]</nr>
<ae>Dietrich Bitter an Bullinger</ae>
<od>Speyer, 21. August 1554.</od>
<vo>Zürich StA, E II 361, 113. / Orig.(Aut.)</vo>
Domino Henrico Bullingero Theodoricus Bitter S.
Nescio, qua de causa amicissimę tę et mihi semper
gratissime ad me litere aliquot annis prorsus intermisse, si
non id, quod novissime tuis literis brevitatis me incusabas.
Sed fateor ingenue tepiditatem necnon incultum et
inexercitatum in scribendo ingenium, quare manum etiam
aliquamdiu retinui. Verum si in hoc peccatum, veniam dones,
precor; semper enim mecum ratus sum: cuinam multiloquentia
rudis et indocti placebit? Hoc unum est, mihi crede, quod me
non solum brevem, sed et cunctatiorem antea in scribendo
fecerit. Et quia tibi id displicere animadverti, annis
aliquot prorsus etiam abstinui, non quod memoria apud me tua
diminuta exciderit aut sepulta sit, quod me vivo nunquam
fiet; nam vix credideris, quam cupiam vel una saltem horula
praesens conloqui; tum facillime id, quod nausee in me
collegisti, amoverim, - verum quia id negatur, vel scriptis
saltem iterum cum veteri tuo in studiis commilitoni
familiariter loqui reincipias, obsecro atque obtestor. Et si
mearum rerum certior fieri voles, corpore adhuc incolumi sum
una cum paupercula uxore et prolibus necnon veteri illo hero
Lysio, quem sanum quidem Colonia discedens reliqui.  His
paucis modo valebis; nam negotia, quibus implicabar, longe
alio vocabant. Et si volente deo tuis iucundissimis literis
frueris seu iterum dignatus fueris, alias de singulis
copiosius. Datum Spyre anno domini 1554 die  martis 21.
augusti.
Eruditissimo necnon pietate insigni domino Henrico
Bullingero apud Tugiros* (*a.R.: Tiguros?) vulgo Zürich
ecclesiasti fidelissimo, meo amico integerrimo et domino
semper colendo.
          Gen Zürich.
