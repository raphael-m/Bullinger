<nr>[29080]</nr>
<ae>John Jewel an Bullinger</ae>
<od>
London, 22. Mai 1559.
ZÃ¼rich StA, E II 369, 130.
<vo>Zur.lett.
I, S. 19f.
/ Orig.(Aut.)
S.P. Gratissimae erant mihi Parkurstoque meo literae tuae, ornatissime vir, vel quod essent a te, cui quantum debeamus nunquam possumus oblivisci, vel quod suavitatis et humanitatis erga nos tuae, quam toto nos tempore exilii nostri experti sumus maximam, altissima vestigia retinerent.
Atque utinam possimus aliquando pietatis tuae partem aliquam compensare! Quicquid erit, animus certe nobis nunquam deerit.
Quod nos hortaris, ut strenue ac fortiter nos geramus, erat ille aculeus non tantum non
ingratus nobis, sed etiam pene necessarius.
Nobis enim hoc tempore non tantum cum adversariis, sed etiam cum amicis nostris, (qui proximis istis annis a nobis defecerunt et cum hostibus coniurarunt, iamque acrius multo et contumacius resistunt quam ulli hostes,) quodque molestissimum est, cum reliquiis Hispanorum, hoc est, cum teterrimis vitiis, superbia, luxu, libidine, luctandum est.
Facimus quidem nos, fecimusque, quod potuimus.
Deus bene fortunet, et det incrementum! Sed ita hactenus
vivimus, ut vix videamur restituti ab exilio.
Nihil enim dicam aliud, ne suum quidem adhuc restitutum est cuiquam nostrum: quanquam, etsi molesta nobis est ista tam diuturna expectatio, tamen non dubitamus brevi recte fore.
Habemus enim reginam et prudentem et piam, et nobis faventem et propitiam.
Religio restituta est in eum locum, quo sub Edouardo rege fuit: ad eam rem non dubito tuas reipublicaeque vestrae literas et cohortationes multum ponderis attulisse.
Regina non vult appellari aut
scribi caput ecclesiae Anglicanae: graviter enim respondit, illam dignitatem soli attributam esse Christo, nemini autem mortalium convenire; deinde illos titulos ita foede contaminatos esse ab antichristo, ut iam non possint amplius satis pie a quoquam usurpari.
Academiae nostrae ita afflictae sunt et perditae, ut Oxonii vix duo sint, qui nobiscum sentiant, et illi ipsi ita abiecti et fracti, ut nihil possint.
Ita Sotto fraterculus, et alius, nescio quis, Hispanus monachus, omnia ea, quae d.
Martyr pulcherrime plantaverat, everterunt  a radicibus, et vineam domini redegerunt in solitudinem.
Vix credas tantam vastitatem adferri potuisse tam parvo tempore.
Quare etsi magnam alioqui voluptatem capturus sim, si vel canem Tigurinum videre possim in Anglia,
tamen non possum esse author hoc tempore, ut iuvenes vestros aut literarum aut religionis causa ad nos mittatis, nisi eosdem remitti  ad vos velitis impios et barbaros.
Rogavit me nuper d.
Russellius, qua maxime re posset tibi aliisque tuis fratribus et symmistis gratum facere.
Hoc videlicet sensit, velle se humanitatis vestrae, quam semper praedicat, et hospitii causa aliquid ad vos dono mittere.
Ego vero nihil tibi tuisque fore gratius, quam si religionem Christi studiose ac fortiter
propagaret, et papistarum insolentiam imminueret.
Quod ille et recepit se facturum, et certe facit, quantum potest.
Venerunt hodie Londinum legati regis Galliae, qui gratulentur de pace: princeps legationis est iuvenis Memorancius.
De nuptiis reginae adhuc nihil.
Ambit quidem filius Johannis Frederici, et frater secundus natu Maximiliani.
Vulgi tamen suspicio inclinat in Pikerinum, hominem Anglum, virum et prudentem et pium, et regia corporis dignitate praeditum.
Deus bene vertat, quicquid erit!
Istae primae sunt, quas ad te seorsim scripsi, ex quo redii in Angliam: sed quoniam, quae scripsi ad d.
Martyrem, scio illum propter summam illam inter vos coniunctionem tecum habuisse communia, non dubito quaecunque ad illum scripsi, eadem ad te quoque scripta dicere.
Bene vale, mi pater, et domine in Christo colendissime.
Saluta optimam illam mulierem, uxorem tuam; d.
Gvalterum, d.
Simlerum, d.
Lavaterum, d.
Zvinglium.
Si quid unquam erit, in quo possim aut tibi aut tuis esse voluptati aut usui, polliceor tibi non tantum operam, studium, diligentiam, sed etiam animum et corpus meum.
22 maii, Londini, 1559.
                                         Tui studiosissimus, Io.
Iuellus.
Doctissimo viro, d.
Henricho Bullingero, fidelissimo ministro Christi in ecclesia Tigurina, domino suo colendissimo.
^$Tiguri.
