<nr>[30114]</nr>
<ae>Jakob Rüeger an Bullinger</ae>
<od>
Schaffhausen, 29. Juni 1560.
<vo>Zürich ZB, Ms
F 62, 461. / Orig.(Aut.)
S. Negligentiorem me fortasse iudicabis, humanissime d.
Bullingere, eo quod nondum ad te miserim descriptionem expeditionis miserrimae anno 1531 ad Tigurinos a nostris factae.
At mora in me nulla est; sperabam me eam accepturum a quaestoribus urbis nostrae, qui subinde mihi spem fecerunt se inventuros, quae de ea scripta habeantur, sed nihildum invenerunt.
Unde alia mihi negocium hoc agendum est via, videlicet per inventarios tribuum, et tribunos inquiram, ubi certo omnia habentur, quae
descripta et collecta omnia ad tuam humanitatem, quam primum potero, transmittam.
Rerum novarum nihil omnino habemus; si quae sunt, ex te audituros nos aliquando speramus.
Fama est vicinum nobis comitem Tigurinorum civem Wilhelmum comitem a Sultz (facta iam inter ipsum, fratrem comitem Alwick et nepotem hereditatis divisione) instituere reformationem ecclesiae abolitionemque papatus, ea autem omnia iuxta canones Augustanae confessionis.
Quae si ita se habent, ut brevi certiora audiemus, mirum
est, quod reformatio illa non fiat ad ritum ecclesiae Tigurinae et eius magistratus, cuius civis ipse est.
Item si hoc resciscat magistratus Tigurinus, an non ex officio illum admonere debeat, ut religio Tigurinae ecclesiae conformis instituatur.
Tu si quae de his habes, significa, quaeso.
Vergerius rediit Tubingam, ut retulit mihi nepos illius; quid attulerit aut effecerit, non recitavit; nimirum ad te scribet.
Cladis illa marina, quam Philippus pertulit, illata a Turca gravissima nimirum tibi
significata est, quae nimirum Bernatibus diuturniorem pacem conciliavit.
^$Philippum Melanthonem obiisse procul dubio te non fugit; unde timetur plures sectarios (qui hactenus ipsius authoritate et scriptis praepediti conticuerint) erupturos.
Dominus servet ecclesiam suam.
Vale in domino cum omnibus simmystis et viris doctis, quos nostro nomine salutabis.
Salutant te nostri omnes inprimis d.
Simpertus.
  [Dominus]referat beneficia, quae proxime in me contulisti et alias semper.
Scaphusiae 29. iunii 1560.
                            Tuae humanitati deditissimus Iacobus Rüger.
Insigni doctrina, pietate et humanitate praedito viro d.
m.
Heinrycho Bullingero, praesuli ecclesiae Tigurinae, d.
ac patri suo in Christo plurimum colendo.
