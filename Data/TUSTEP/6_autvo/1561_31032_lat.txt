<nr>[31032]</nr>
<ae>Friedrich von Salis an Bullinger</ae>
<od>
Chur, 14. Februar 1561.
<vo>Zürich StA, E II 377, 2351. / Orig.(Aut.)
Gr.
II,  275 R.
Domino Bullingero, amico ac patrono colendissimo, Federicus a Salice S. D.
Si quid novi extat, cuius te possem reddere certiorem, id ipsum iam percepisti ex Fabricii nostri litteris, eoque sum in scribendo parcior.
Hoc solum nolo te latere me simul atque ultimas tuas habui, quibus obiter monebas, ut Iesuita[s] omnium nephandissimos in nostras regiones minime intromitteremus, siquidem verae religioni bene consultum vellemus, omnibus caeteris negociis postpositis huc contulisse.
Et forte contigit, ut contra eos coram illustribus dominis meis mihi fuerit perorandum.
Eiecti itaque sunt finibus nostris, dirutum eorum collegium et cautum insuper, ne denuo nos accedant.
Quid multis? Ex voto cessit dei beneficio.
Haec etsi te scire censeam, libuit tamen, ut et ipse ad te scriberem.
Rogandus autem est deus, ut perpetuo hostes suos a nobis coerceat.
^$Porro quae cum episcopo nostro acta sint, idem nimirum Fabricius noster tibi significavit; perinde ea omnia silentio praetereo.
Memini autem, quae olim ipse mecum contuleris, quae huic nostrae aetati haud
parum conveniunt, nec ipse meo defui officio, minime tamen gratus, etsi salubria monuerim.
Dominus deus is est, qui hominum corda commovet et dirigit, quo vult, qui et disponere dignetur omnia ad gloriam suam.
^$Ego isto hoc momento Egnadinam versus et illinc recta et propere Clavennam sum profecturus, ubi adhuc circiter menses duos in magistratu sum moraturus.
Quam autem in pristinam libertatem restitui atque magistratu abdicato in regnum meum redire cupiam, non facile dixero.
Scribam
autem tunc ad te saepius, ut qui continuis negociis, quominus id faciam, tunc non impediar.
At nunc quidem me habebis excusatum, qui prae temporis angustia vel paucula haec vix exarare potui.
Vale aeternum, colendissime mi domine Bullingere, meque, qui te unice amo, colo et observo, ut vicissim ames, rogo atque obsecro, ac si quid in tui favorem possum, iube; tuus enim sum ut qui maxime.
Iterum vale atque iterum ac me omnibus doctis et piis commendatum redde.
Datum Churię  14. februarii 1561.
Ignosce rudi calamo.
raptim enim scripsi nec relegi quidem.
                  Idem, qui supra, tibi deditissimus Federicus a Salice,
                            commissarius comitatus Clavennę.
Ornatissimo et clarissimo viro domino Henrico Bullingero, ecclesiae Tigurinae symmistę piissimo ac [domin]o meo iugiter colendissimo.
