<nr>[30103]</nr>
<ae>Theodor Beza an Bullinge</ae>
<od>
Genf, 16. Juni (1560).
<vo>Genf 118, 170. / Orig.(Aut.)
Baum, Beza II, 9.
Ep.
Calv. 3215 (XVIII, 113ff.).
S. Quod pro mutua nostra coniunctione sedulo facitis, id est, quod nostram et omnium Gallicarum ecclesiarum salutem assiduis precibus domino commendatis, de eo tibi caeterisque collegis magnam, sicut par est, gratiam habemus, et a vobis petimus ut deinceps magis ac magis in hoc tam pio, et istis praesertim temporibus tam necessario studio pergatis.
Etsi enim quod ad nos attinet nihil adhuc praeter minas audimus, tamen arbitramur nos in fratrum persona non minus periclitari quam si palam hostium
gladios videremus nostris ipsorum cervicibus imminentes.
Scribitur ad nos omnibus ex locis quod iam pridem prospeximus et praediximus, animadversa quorundam ignavia et mollitie quotidie nimirum acui hostium audaciam quam dominus plane retuderat, adeo ut nihil sit tam immane quod non audeant, nihil tam arduum quo non adspirent.
Sed nobis interea non deest quod merito nos consoletur, nempe invicta fratrum constantia, et incredibilis ecclesiarum progressus, adeo ut quae quotidie his de rebus
accipimus omnium fidem et exspectationem superent.
Interea tamen, sicut in turbulentis rebus solet, variis modis intus et extra peccatur.
Lugduni quinto die huius mensis, quum solennis illa pompa dei crustacei transveheretur, quidam utinam tam prudens quam pius, palam in praetereuntem sacrificum a quo sanctum illud crustulum gestabatur irruens, idolum illi excutit et humi prolapsum quantis viribus potest nititur pedibus conterere.
Ibi vero ingens exortus tumultus, sacrificis classicum
canentibus, et turba in quovis obvios caeco impetu furente, simul atque sese quispiam tueri coeperat, vel auditum erat Lutherani, sive, ut nunc loquuntur, Huguenoti nomen.
In eo tumultu multi crudeliter vulnerati, sedecim interempti, et in iis etiam aliquot foeminae, sed papistae plerique: tanta fuit istorum Madianitarum rabies.
Nostri enim rerum istarum prorsus ignari, domi sese continebant eo die, quo uno praecipue solet Satan regnare, adeo ut nullus ab hostibus, nisi fortuito, sit in publico
deprehensus.
Inter alios protractus est, quasi Lutheranus, ex publico gymnasio Bartholomaeus Anulus ludimagister, et impacto in ventrem hastili in platea mactatus, homo prorsus impius et quovis supplicio dignus.
Is autem qui huic tumultui occasionem praebuerat, a publicis civitatis custodibus, qui antea fuerant vitandi tumultus causa per urbem dispositi, vix tandem furenti multitudini ereptus, mox coram iudicibus sistitur.
Rogatus cuius consilio tantum facinus esset aggressus, respondit quod res
erat, se cum nullo mortalium haec consilia communicasse, excepta uxore, per quam non stetisset, quominus ab hoc facto abstineret.
Sese vero quum post ieiunium preces ad deum fudisset, ita fuisse in ea voluntate confirmatum ut vitam suam non dubitarit tantae exsecrandae idolomaniae causa certae morti obiicere.
Neque vero, inquit, me facti poenitet, sed hoc mihi potius dolet, quod solus non potuerim quinque simul locis idem designare.
Totidem enim locis uno tempore idolum illud solet in ea urbe
traduci.
Initio non est eius verbis fides habita, clamitantibus sacrificis communem hanc fuisse coniurationem ad catholicos omnes opprimendos, et hanc occasionem perdendae ecclesiae captantibus.
Sed aliter domino visum est.
Itaque quum ille pergeret propositis etiam gravissimis tormentis, rem totam simpliciter narrare, nec ulla probabilis appareret communis conspirationis coniectura, aliquot post horis damnatur, et ad supplicium rapitur.
Praecisa est viro altera manus, deinde strangulatus est,
ac tandem in quinque partes dissectus, quae sunt totidem patibulis, diversis urbis regionibus appensae.
Capti sunt in tumultu, et aliquanto post tempore, nonnulli partim ex ipsis adversariis, partim ex nostris, sed plerique iam sunt dimissi.
In furiosos illos homicidas nulla decernitur quaestio, nos interea seditionis arguimur, quamvis ille constantissime moriens ecclesiam millies absolverit.
Indictum est postea ut octava, quam vocant, quam maxima celebritate expiationis causa celebraretur.
An
eo die recruduerit haec rabies nondum intelligere potuimus.
Sed hoc quidem certum est fieri vix posse, quin haec tandem erumpant.
Lutetiae truculentissimus ille senatus, cuius summa est in regno autoritas, inscio rege S. C. promulgarat, quo iubebantur singularum aedium domini aulaea suspendere, idque addita poena confiscationis aedium, quam vocant.
Decreverat praeterea, pridie transvectionis, egregio suo deo litare trium holocaustorum sacrificio et in ipsa pompa duas ex infirmioribus sororibus captivis traducere.
Haec quum in aulam regis essent perlata (erat enim rex paene ad ipsas urbisportas), vitandae seditionis causa,
scriptum est a regio consilio mollius edictum, quod crudeles omnes illos conatus facile infregit.
Ex his duobus exemplis quae nunc sint in Gallia tempestates facile tibi fuerit coniicere.
Etsi enim plerisque locis, praesertim in Aquitania et Normandia longe melior est ecclesiarum conditio, tamen hostes certum est ubique furere et extrema quaedam moliri.
Rex de more unctus est Remis a cardinali archiepiscopo, satis pacifice, contra multorum exspectationem.
Inde Lutetiam ventum est, ubi nunc
instruitur solennis pompa, ad eum de more excipiendum, et mox in oppido St.
Dionysii, quod Lutetiae proximum est, ab eodem cardinali abbate coronandum.
Si tantis oblatis occasionibus adversarii quieverint, ac non potius perpetrent quod iam diu parturiunt, erit cur deo gratias agamus.
Quid moliantur hostes satis apparet, nec desunt rationes quibus possint impediri, sed ii in quibus sita sunt omnia ita se  gerunt ut plane constituisse videatur dominus haec omnia per se extra ordinem administrare.
Indicti sunt status regni ad calendas augusti, sed iniquissimis et antea inauditis conditionibus.
Neque enim more maiorum per singulas metropoles coacta sunt libera suffragia, sed per certos homines habiti delectorum civium coetus, omnibus etiam aperta vi reiectis qui vel de regni gubernaculis vel de religione sententiam liberius dicturi videbantur.
Additum etiam et expressum in regio diplomate, ne de ulla re alia quam de persolvendo aere alieno, quo rex est obstrictus, referatur.
Convenire
optime inter principes de reginae autoritate, et religionis negotium summae illis curae fore, post explicatas aeris illius alieni rationes.
Hinc necesse est, quantum coniicere licet, vel civile bellum exoriri, vel miserrimam servitutem ita confirmari ut nulla spes libertatis, nisi deus extra ordinem miserrimae illius gentis misereatur.
Habes, opinor, a nobis quod postremis tuis literis petiisti, de quo non recusamus quin ad eos rescribas, quos nostra interesse putabis ut de his rebus omnibus admoneas.
Caeterum quod a te initio petiimus, nempe ut nos assiduis precibus iuves, facile iam intelligere potes nos merito petiisse.
Neque vero dubitamus quin spei nostrae hac in parte una cum reliquis collegis tuis, fratribus nobis in domino plurimum observandis, abunde satisfacias, Quod superest, dominum rogamus, ut magis ac magis vos
confirmet et sanctis vestris laboribus benedicat.
D. Martyrem et reliquos collegas cupimus vicissim salvere.
Bene vale.
Genevae 16. iunii.
                                     Tuus Beza d.
Calvini et suo nomine.
Eximio Christi servo d.
Henrico Bullingero, Tigurinae ecclesiae pastori, fratri ac symmystae plurimum observando.
^$Tiguri.
