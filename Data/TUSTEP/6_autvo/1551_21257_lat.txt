<nr>[21257]</nr>
<ae>Bullinger an Johannes Calvin</ae>
<od>ZÃ¼rich, 3. November 1551.</od>
Genf  114, 73.  Orig.
Ep.Calv. 1545 (XIV, 196ff.)
S. D.  Hodie demum tuas, domine et frater colendissime et
carissime, literas accepi per hospitem Ciconiae, ac
gratissimae quidem fuerunt, quod essent a te profectae, quem
certe ex animo veneror et amo, unde non possunt non
gratissima esse omnia, quae a te veniunt. Caeterum graviter
me affecit triste nuncium de ecclesiis et fratribus
Gallicanis. Si quid levaminis aut auxilii sperarem a
nostratibus, nec parcerem laboribus nec paterer me excitari;
sponte, mihi crede, currerem. Verum non ignoras, quam
contemptum responsum dederit non ita pridem rex, antequam
hinc migraret; quo nostros omnes ita offendit, ut non possit
gravius. Quumque filius eosdem fere habeat consiliarios et
patrem ferocia superet, non expectabunt consultius responsum
et a filio. Praeterea soli Tigurini et Bernates non sunt in
foedere, unde audio minus esse grata, quae ab ipsis
proficiscantur.
Nihilominus, quum mense septembri diceretur reparari
persequutio nunquam plane intermissa, paravi hunc libellum
brevem ad regem, si forte hac specie reddere potuissem
christianis placabiliorem; d. Vergerius Gallicum faciet. Qui
quum impressus fuerit, curabo modis omnibus, ut regi in
manus detur. Interea videretur consultissimum, si tu scribas
duci Somerseti et imprimis regi Angliae. Ego quoque, quam
primum potero, scribam Cantuariensi, d. Graio et aliis
primatibus, ut patrocinium suscipiant miserorum. Vereor ne
se  rex ensi Caesaris truculenti nudet et se proterendum
prosternat. Nam sanguis Christianorum nihil conducit ad
victorias consequendas, et quanquam Caesar quoque madeat
christiano sanguine, utitur tamen deus eius potentia ad
deiiciendam superbiam donec et ipse conteratur. Oremus pro
afflictis.
Excuditur iam apud nos evangelii et papismi antithesis, per
52 propositiones a me consignatas Latine et Germanice. Cupio
utriusque religionis pugnantia dogmata omnibus subiicere
fidelium oculis, quo oderint papismum gravius et ament
evangelium ardentius. Concilium procedit: nec dubium quin
boni viri mox sint vocandi ab illis imperiose, et
magistratus ubique urgendi ut publicos hostes religionis,
evangelicos inquam concionatores, ad disputationem illam
solennem mittant.
Caesar 19. octobris relicta Augusta profectus est Enipontem
(Ynspruck) quo sit concilio propior, Italiae quoque et
Austriae. Dominus frangat brachium impii et confirmet
sanctos invocantes nomen eius. Sunt multa quae me urunt, sed
quia in praesenti non possum mederi cogor patienter ferre.
Metuo et ego, ne quid improvisi in nos mali ruat, quod
frigidior in omnibus apparet caritas.
Haberem plurima quae quererer apud te: quoniam vero
intelligo te alioqui doloribus non iniquis adobrutum, oremus
dominum deum nostrum ut ipse corrigat quod nostris consiliis
corrigi non potest, et ut nostri et ecclesiae suae
misereatur. Vale aeternum, una cum omnibus bonis, inprimis
cum symmystis tuis, cum d. Galasio, d. a Burgundia et
caeteris.
Ex Anglia nihil infausti habeo. Vivit qui dicebatur ab
omnibus mortuus, insigni pietate et eruditione clarus vir d.
Petrus Martyr. Nam ante duos menses literas ad me dedit.
Nostri illi, d. a Lasco, d. Hopperus et multi alii viri
sancti sudarunt etiam graviter, sed restituit eos ecclesiae
suae dominus. Mortuus est dux Suffolgiae cum fratre. Sed
haec forte rectius nosti. Vale iterum aeternum. Tiguri  3.
novemb. anno 1551.
Bullingerus tuus.
Non vacabat relegere.
