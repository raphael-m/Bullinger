<nr>[19332]</nr>
<ae>Ulrich Wolfhard an Bullinger</ae>
<od>Memmingen, 17. Dezember 1549</od>
<vo>Autograph: Zürich StA, E II 356, 89.(Siegel...)</vo>
<dr> <dr>
<re> </re>
<tx>S. Etsi summa gratitudine ac pia letitia, vir
praestantissime, literas tuas amoris ac officii plenissimas per
praesentium latorem vestrum acceperim nuncium cuperemque modis
omnibus istud re ipsa me praestare posse, quod pro suo in me
amore d. Gervasius mihi omnium charissimus tam pleno ore vobis
de me pollicitus est, etsi non tantam eruditionem neque eas
virtutes atque rerum medicarum usum mihi adesse plane agnoscam,
omnino tamen tibi persuadeas hoc genere officii atque conatus
meam dignitatem exornandi tum te tum dilectissimum compatrem
meum Gervasium magnam apud me iniisse gratiam meque animi mei
voluntatem gratissimam ostensurum quacumque oblata occasione,
quum videam vos non solum fortunę ac dignitatis, verum etiam
animę meę atque verę salutis rationem habere. Conditionem
tamen honestissimam ac amplissimam, quam offertis, ne suscipiam,
multa adhuc me impediunt, neque quicquam certi ea in re
deliberandi aut constituendi ob tam repentinum tabellarii
abitum, multo minus vobis respondendi datur opportunitas. Ego
quidem non facile talem susciperem functionem, cui vix par esse
tum ob ingravescentem etatem ac corporis etiam imbecillitatem
possem, tum etiam quod, quamdiu bona conscientia in patria
versari potuero, benigne quicquid largiturus est deus optimus
maximus, expectaturum constituerim. Sunt quidem multę et
atrocissimę minę adversariorum; sed deus adflictorum vindex et
liberator omnia illorum tela vel unico verbulo reprimere potest
atque mihi animum et spiritum conservare, ut quidvis periculorum
potius in me suscipiam quama vera religione et sincer fidei
confessione vel latum unguem discedam. Hec ad tuam petitionem
respondere volui, ut intelligas voluntatem quidem ac
promptitudinem in me desiderari non posse, sed alias et honestas
quidem subesse causas, quarum aliquas recensui, nonnullas
temporis brevitate coactus ommittere cogor. Quod ad reliquam
epistole tue partem attinet, sollicite ac studiose quidem
fortunam ac cursum eorum, qui artem nostram exercent, animo meo
contemplatus paucissimi occurrunt etate atque usu praestantes et
fortassis etiam vix unus aut alter, quos suo loco moveri posse
putem. Nam ab annis hinc plus minus duobus omnium celeberrimi
tum Norinbergensium tum Ulmę ac Augustę urbium medici non
pauci mortui sunt. Sunt quidem iuvenes aliqui arte et
eruditione, et qui in Italia versati non contemnendi essent; nam
et istic artis usum videre potuerunt. Sed de his forte alias
plura. Si ego quacumque in re tam sanctos conatus vestros iuvare
atque mea tenuitate aut tibi atque d. Gervasio, praecipue vero
amplissimo senatui urbis vestrę inservire potuero, paratissimum
ac promptissimum me semper offero.
^$Vale, vir praestantissime, meque, ut cepisti, commendatum habe.
^$Raptim ex edibus nostris Memminge 17. decembris 1549.
^$Huldrichus Wolfhardus.
<lz>[Adresse ...]: fehlt.
