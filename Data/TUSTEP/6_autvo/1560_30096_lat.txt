<nr>[30096]</nr>
<ae>Bullinger an Ambrosius Blarer</ae>
<od>Zürich, 6. Juni 1560.</od>
<vo>St.
Gallen VIII, 321. / Orig.(Aut.)
Bl.
III, 509f.
S. D. Utinam vero potuissem virginem honestissimam neptim illam ex sorore tuam beneficio aliquo afficere.
Vidit sane, quae contexuit filia mea; sed quantulum illud est? Ego paratus sum maiora, si queam, praestare vobis et quidem lubens? Superioribus diebus ex Berna literas accepi ab Hallero nostro; in iis nihil refert de iis, de quibus tu ad me scribis.
Hoc tamen dicit paratos esse suos, si quid accidat; nunc 4 delectos esse legatos, quorum 2 Urbibus, 2 vero Pagis totum, quod nunc agitur,
explicent negotium; legati vero hi expectantur, nondum venerunt.
^$Pro literis d.
Calvini descriptis maximas tuae humanitati ago gratias; non alia ex Gallia audio, nisi quod fervor persequtionis contra fideles non parum, deo gratia, deferbuit.
Ita retulit Beldius Claronensis, qui hisce diebus Lutetia rediit.
Bellum Scoticum et Anglicum urget Gallos et urit.
Ex Polonia venit missus nobilis, qui plures attulit a fratribus literas.
Continent hae inter alia Ioannem a Lasco mortuum esse 8. ianuarii magno cum dolore piorum; Stancarum iam turbare ecclesias, quae alioqui per dei gratiam multiplicentur; docere illum peregrina quaedam, inprimis Christum mediatorem esse secundum humanam dumtaxat naturam.
Postularunt a nobis nostram sententiam, quam dedimus hortantes, ut sibi caveant a novis dogmatibus.
Significant Vergerium profectum in Prussiam inde tentare
Palatinum Vilnensem, si ei persuadere possit, ut recipiat confessionem Augustanam, pro qua iam laboratur operosius quam pro ipso Christi evangelio.
Ministri per Poloniam omnes indignissime hoc ferunt.
Scribunt, quod idem in Anglia quoque tentaverit, quo nomine cum ipso gravissime expostularit episcopus Londoniensis.
Huius generis permulta commemorant; proposuerunt et alias quaestiones, ad quas respondimus.
Bellum Moschoviticum iam quiescit, et Livonia pacem habet; utinam diu habeat.
Legatus hic
Bernam et Genevam profectus est etc.
Dum haec scribo, literas accipio a clarissimo viro d.
Friderycho a Salis, commissario Rhetorum in Clavenna.
Datae sunt literae  2. iunii.
Inter alia: "Regis Philippi classis ad Tripolim a Turcica est superata; amisit Philippus onerarias naves circiter 60; ingens est iactura, quam fecit.
Aliunde quoque nunciatur 7 modo triremes evasisse et quidem vix; Turcicam classem nunc obtinere Mediterraneum mare et formidulosam esse Italiae et Siciliae et Galliae; naves
habere dicitur 150" etc.
Si res ita habet, dominus Davidem iterum liberavit a manu Saulis per immissionem Palestinorum; nam dicuntur Galli et Hispani classem reficere et occupari circa illa; contra fideles ergo non poterunt, quod instituerant, distractis ipsorum viribus. Interim vigilandum erit nobis atque orandum etc.
Lucernae et Tugii et in ditione nostra Groningensi<f1>Grüningen?<fe> grando omnia prope attrivit.
Dominus misereatur nostri.
Vale.
Plura iam non possum.
Tiguri  6. iunii 1560.
                                             Bullingerus tuus.
Clarissimo viro d.
Ambrosio Blaurero Vituduri agenti, domino et fratri suo colendissimo et charissimo.
^$Wintherdur.
