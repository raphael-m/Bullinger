<nr>[30093]</nr>
<ae>Ambrosius Blarer an Bullinger</ae>
<od>
[Winterthur], 4. Juni 1560.
<vo>Zürich StA, E II 338, 1584. / Orig.(Aut.)
Bl.
III,  508f.
R.
S. Balthasar Funckius, Memingensis reipublicae vir consularis et cum primis pius, simul et communis amicus noster, istinc heri ad nos rediens postquam tuo mihi nomine multam salutem dixit, illud adiecit te sibi non pauca nova de Polonię praesertim rebus narrasse, quę volueris mihi quoque viva voce communicari.
Verum quum istuc bona fide se facturum propter infidelem fluxamque memoriam recipere non potuerit, te pro perpetua tua erga me benevolentia [ul]tro pollicitum te omnia transscribi
diligenter curaturum et proximo, quem a me habueris, nuncio missurum.
Ego vero, mi venerande charissimeque frater, cum neminem istuc proficiscentem ac mox rediturum quantumvis diligenter quaesitum invenerim, multum te obsecro, ut, quicquid id est, quod tuto ad me perferri velis, Mangoldo nostro, qui alias etiam res nostras minime negligenter procurat, commendes; is enim, ubi primum per ullam occasionem licebit, omnia transmittet.
Illud inprimis num verum sit, significabis, quod mox a Funckii nostri discessu Albertus a Breitenlandenbergo, affinis meus, rescire me voluit, Bernates in armis esse, nihil praeterea addens; adduci enim non possum, ut credam, quando nihil huius Funckius hic nobis exposuit, quum fieri non possit, ut hoc, si firmum esset, vestri ignorarent.
Hęc scribere cęperam postridie, quum Funckius abiisset, quum ultro se quidam istuc profecturus offerret, qui me tamen alio revocatus fefellit.
Alia igitur expectanda mihi occasio, qua per euntem quempiam istuc, sed ad nos rediturum hoc mittam vicissim accepturus, quod dederis.
Nunc a Calvino per Gallenses mercatores literas accipio, quarum partem transcriptam ad te dabo, si forte nondum ipse hęc ab illo acceperis.
Adest iam charissima ex sorore neptis Petronella cum minimo natu fratre invisuri optimam patruelem Iacobi Röstii uxorem.
Petronella vero cum sit texendorum aulęorum studiosa et acceperit filias tuas eius artis quemadmodum etiam acupingendi peritissimas esse, omnino cupit potestatem sibi fieri illas et adeundi et artificium earum diligentius contemplandi, id quod pro solita tua erga nostram familiam benevolentia et humanitate per te, scio, integrum erit et meę nepti et tuis filiabus.
Bene vale, mi anime, venerande et charissime in domino frater, cum tota tua domo, quam mea vice honorifice amantissimeque salutabis cum omnibus fratribus et amicis, qui nos in domino diligunt.
Commendo me meosque sacris vestris piarum precum suffragiis.
Iterum vale.
4. iunii 1560.
                                            T[uus] Ambr[osius] Bl[aurerus].
[Ohne Adresse.]
