<nr>[33045]</nr>
<ae>Ambrosius Blarer an Bullinger</ae>
Beilage zu: (20. April 1563).
<vo>Zürich StA, E II 441, 186.</vo>
Bl.
III, S. 752ff.
Zeytung so für gewisß an des marggrauffen hoff geschriben
worden:
Uss Franckrych kompt gewysß, wie der friden gemacht seye, aber
mitt was conditionen, da wurdt mancherley angezögt; doch sollend
diß die hoptpuncten sin: Erstlich soll die allt königin regentin
in Franckreych pleyben byß zuͦ erwachsung des königs.
Der pryntz
von Conde ist ledig geben und an statt des von Naverra oberester
statthalter in Franckrych worden, glychsfals connestabel ouch
ledig geben und blypt connestabel, und nach seinem absterben soll
sin son, der herr von Monmerantz, an sin statt komen, ist ouch an
statt dess von Guisa großhofmeister in Franckreych worden.
Der
ammiral blypt by sinem ampt, der von Andelot ist oberester
marschalck uber all fuͦsknecht gesetzt, und blybend sonst ouch
alle herren by iren vorigen emptern.
Der könig soll die
condischen teutschen reuter und knecht alls diejhenigen, so nitt
wider inn, sonder in seinem dienst gewesen, bezalen; man sagt
aber von irem herußkommen noch nichts.
Die Spanyer, so uff dess
von Guisa syten gewesen, sind geurlobet; die Castonier, so
condisch gewesen, deren dann in funfftusend, sind gen Metz in die
bsatzung geschickt worden.
Was die religion belangt, soll man in
denen stetten, so die Condischen yetz innhabend, deren doch wenig
sind, das evangelium fry predigen lassen; in andern stetten aber
soll es nitt gestattet werden, und fürnemlich wa die parlament
sind.
Doch so mogend sy in derselbigen vorstetten in irem costen
kirchen buwen,  und soll inen dann ouch nitt gewehrt werden, und
sollend aber die päpstischen in iren kirchen ungehindert und
ruͤwig lassen.
Diß fridens ist yederman wol zuͦfriden und
ersettiget, ußgenommen die zuͦ Paryß, die wellten sich des noch
gern sperren etc.
Der edelman, so den von Guisen erschossen, ist zuͦ Paryß mitt
vier rossen zerzerrt, und alls er vor sinem tod gefraget worden,
warum er solichs gethon, hat er daruff beharret, das im solichs
nieman bevolchen, sonder habe ers selbs uss christelichem yfer
gethon, diewyl er gesechen, das der von Guisen dermasß die
christen verfolge und diß verderblichen kriegs die einig ursach
seye und Franckrych by sinem leben zuͦ keinem friden kommen möge;
derhalben es inn ouch nitt geruwen hab, und hett ers nitt gethon,
wellte er, so ers köndt, noch thain; dann er ein guͦt werck
gethon, wie dann augenschinlich glich nach sinem sterben der
friden hernach gevolget, welchs by sinem leben keinswegs
beschechen; sonder were der krieg erst recht angangen, diewyl der
papst und Hyspanien ime stattliche hilff ze thain vorhabens
gewesen und hinwiderum Engeland dem von Conde hilff ze thain
bewilliget; so were er ouch von ettlichen teutschen fursten nitt
verlassen worden, wie dann allbereit ein grosse anzal reuter
beworben ist gewesen etc.
Und versicht man sych yetzund nichts
anders dann eins guͦten fridens in Teutschland und Franckrych.
Es ist ein zyt her vyl und mancherley geschrey hie von kriegen
gewesen; auch habend sich vyl herren und junckherrn mitt grossem
kosten gerustet; ist aber alles widerum durch des von Guisen tod
und folgenden frid in Franckrich gantz gestillet und erloschen,
des die rüter und landsknecht ubel zefriden.
In Italia und Rom ist ouch vyl und mancherley uneinigkeit nitt
allein zwyschen papst und cardinelen, sonder ouch zwyschen
weltlichen potentaten und herschafften.
Item zuͦ Trient uff dem
concilio ist ouch grosß uneinigkeit zwyschen den spangischen und
italianischen bischoffen des papst hocheit betreffende; dann die
spangischen inn nitt so hochhalten und uber das concilium sin
wellend lassen wie die italianischen, deren halb dann zwyschen
irem gesind kurtzlich zuͦ Trient, namlich uff den 11. tag
mertzens, ein grosser lermen sich zuͦgetragen, allso das iren in
die zwolff tod und 50 sehr verwundt worden, und forchten inen die
bischoff so sehr, das sy sych nitt wol usß den husern dorffend
wagen; etlich aber sagend, sy thuͦends darumb, das sy  nitt sovyl
in die schuͦl mußßen gehn.
Die rö[mische] kai[serliche]
m[ajesta]t soll derohalb hinin geschriben [haben]. das man mitt
der guardian und in ander maß alle notwendige verordnung thu^e.
Die konigin usß Engeland hat vor der zyt dem amiral 200 000
pf[und] zuͦ hilff fürzestrecken sich erpotten, welchs ir das
parlament und stend in Engeland doch schwarlich bewilliget, und
habend hinwiderum die stend uffs hefftigest in sy getrungen, sy
solle sich eines kunfftigen successors und erben erkleren, welchs
sy aber mitt nichten thain wellen, und wie man darfür hellt,
wann es desshalb zuͦ einer handlung kommen were, so wurden by den
stenden in Engelland die mehresten und ansechlichesten stymmen
uff die konigin in Schottland gefallen sin.
Der religion halber
ist ein edictum uff dem letsten landstag beschlossen: wer die
konigin nitt für das oberest hopt in Engeland in geistlichen und
weltlichen sachen erkennen und sonst der päpstischen religion
anhengig sein wurde, der soll für das erst mal all sin farende
hab verwurckt haben und sine ligende guͤter sine erben ziehen,
doch allso und sover dieselbigen dem evangelio sich anhengig
machend.
Man soll sunst dry oder vier herren in Engeland gefangen
haben, so mitt dem von Guisen allerley practica gefuͤrt habend;
mitt denen, vermeint man, werde in kurtzer zyt iusticia gehalten.
So schribt man ouch usß Engeland, da[s] parlament were noch, und
wellind Habel de Grace Franckrich nitt widergeben, die Francosen
gebind inen dann ouch Kalles widerum etc.
Uss Poland kompt gwisse neuwe zytung, wie der Moscowiter mitt
ettlich hunderttusend starck uff den kunig von Poland rucke; soll
albereit ein gwaltige statt, Poleska genant, im sibenden sturm
mitt sinem grossen schaden erobert haben, darinn grusam
tyranniziert, das nitt davon ze schriben, und in die 20 000
personen hinweg gefuͤrt; sin begeren ist, nach dem yetzigen
konig, so keine liberben hat, konig ze werden, und ist zuͦ
besorgen, im werde gelingen.
Es kompt gwisse zytung, wie das der churfurst, pfaltzgrave
hertzog Friderich, mitt tod verschiden, alls ir churf[ürstliche]
g[naden] in die ober Pfaltz verreysen wellen, und daselbst die
kirchen reformieren desß nachtmals halber und sonst ettlicher
ussere[n] ceremonien.
Alls nu underweg ir churf[ürstliche]
g[naden] ob 300 pferdt by sich gehapt und mitt dem ihrem pferdt
rennen hat wollen, ist es gefallen und inn, den churfursten,
geschleipfft, das er glich darnach gestorben.
Vyl leut legends im
ubel uß und sagend, es seye ihme von warnung und strauff gottes
beschechen, diewyl er dise ketzerisch u[nd] zwynglisch meinung im
nachtmal habe angenommen.
Gott verzy[che] ime und ihnnenn!
Im land zuͦ Sachsen soll sich der hertzog von Brunschwig und
d[er] grave von Altenburg in ein rustung begeben, auch der konig
v[on] Denmarck und hertzog von Holstein wider den konig uß
Sch[weden]. Ob ihme allso seye und was daruß werden will, wurt
die zyt mitbr[ingen].
