<nr>[27222]</nr>
<ae>Hermann Pincier an Bullinger</ae>
<od>
Basel, 24. September 1557.
<vo>Zürich ZB, Ms F 40, 200.   Orig.(Aut.)
Hermannus Pincierus Henricho Bullingero salutem per Christum.
Si ad alium quam te scribendum mihi fuisset, permultum dubitassem, ne in impudentiae suspitionem aliquam inciderem.
Tua vero summa humanitas, qua erga me ignotum nuper, cum Tyguri essem, usus es, propensissimaque in peregrinos omnes voluntas facit, nihil ut tale metuam et liberrime ad te, quae volo, scribam.
Hi duo adolescentes fama Tygurinae urbis permoti ad eam videndum profecturi a me petierunt, eis aliquas aliquas literas accommodarem, quarum subsidio in unius alteriusque notitiam invaderent
suique propositi finem facilius consequerentur.
Etsi vero difficulter eis ipse interioribus amicis carens in hoc gratificari potuerim, tamen, cum illi instarent et mihi de tua benevolentia in mentem veniret, nolui committere, ut rusticus inanisque pudor hoc eorum desyderium ac summam iucunditatem impediisse videretur.
Itaque abs te peto, velis eos in tuum conspectum admittere unoque verbo dignari; id illi magnum reputabunt, et ego summi beneficii loco habebo.
Caeterum siquid de religionis statu
in Carynthia ac Styria scire desideras, alter eorum nunc ex istis partibus huc venit; ei multa sunt nota, quae tibi, si audiveris, cognitu non erunt iniucunda.
Vale in Christo et me, ut omnes Pincieros soles, ama.
Basilęa 24. septembris anno 57.
Optimo doctissimoque viro Henricho Bullingero, Tygurinae ecclesiae ministro fidelissimo, domino suo.
