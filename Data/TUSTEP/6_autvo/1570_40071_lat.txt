<nr>[40071]</nr>
<ae>Bullinger an Tobias Egli.</ae>
<od>Zürich, 4. August 1570.</od>
<vo>Zürich StA, E II 342a, 600. / Orig. (Aut.)</vo>
Graub. III, 206f. R.
S. D.   Cum omnino existimem te abiisse, ut laves apud
Fiderinos fontes, nolui quicquam mittere, cum alioqui
habuissem varia; tantum significo, me tuas accepisse.
Sperat* (* a.R.: ... .. speret!) et Froschouerus suas* (*
a.R.: .. .. se suas.) tibi esse redditas, quas abhinc 8. die
ad te misit, in quibus totum suum negotium tibi exponit.
Bibliopola lavat Badae. Scribit Beza pestem Genevae valde
saevire; addit se literas accepisse ab admirallio scriptas
7. iulii, in quibus significat se 27. iunii feliciter
disiecisse regis primam aciem et cecidisse Valetam,
singularem regis ducem, cum aliquot aliis; noctem diremisse
pugnam; eodem tempore dominum la Lova non procul a
Pictavorum urbe fudisse regis signa 21 veteranorum et 6
cohortes equitum; cecidisse hostium supra 1500, captos esse
duos duces equitum, 18 peditum. Porro 5. iulii regem misisse
legationem cum salvo conductu ac petiisse a principibus et
admirallio duos, qui de pace cum ipso agant; datos esse et
nunc plus esse spei de pace quam antea unquam. Principes
Germani Heydelberga miserunt legatum cum literis, quibus
serio regem hortantur ad pacem; misissem copiam, nisi
timuissem te iam abiisse. Vale. Dominus faxit, ut laves
feliciter, tu inquam et amplissimus dominus consul cum omni
sodalitio.
Salutabis mihi consulem et notos nostros omnes.
Tiguri celerrime  4. augusti 1570.
Bullingerus tuus.
Beza suas ad me literas dedit 22. iulii.
D. Tobiae Eglio et hoc absente d. Ioanni Pontisellae,
dominis et fratribus meis honorandis et dilectis.
Chur.
