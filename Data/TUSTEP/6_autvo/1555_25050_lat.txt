<nr>[25050]</nr>
<ae>Wigand Happel an Bullinger</ae>
Marburg. (nach März/ vor 23. Sept. 1555.)
<vo>Zürich StA, E II 356, 963. / Orig.(Aut.)</vo>
Superioribus meis ad te, vir clarissime, literis* (a.R.: 26.
11. 1553) pollicitus fui, si recte memini, si quos deinceps
ad nos studiorum causa transmissuri essetis iuvenes, eos
propterea me non velle negligere, quod me offendissent
aliqui ex iis, qui mensa vixerunt mea. Cur enim fores
praecluderentur eis, qui in culpa non fuere, ob quam forte
alius fuit exclusus, nec quid aliud designaturi videntur,
propter quod sint aditu et colloquio prohibendi. Itaque
sensissem plane et re ipsa fuissent iuvenes vestri, quos
autumnalibus in nundinis ablegastis, experti aliquam
humanitatis et benevolentiae erga se et dominos suos
significationem, si fuissent dignati saltem me salutare,
quando huc venerunt, quod tamen ab ipsis praetermissum non
tam ipsis opinor imputandum quam calumniis de me aliquorum
ex iis, qui tum ad vos sunt reversi, et novi optime, quis
eorum potissimum strenuam iis locarit operam, quo minus meam
consuetudinem expetiverint. Nolo autem cuiquam sigillatim
conflare quid incommodi apud vos hac fiducia, quod ipsosmet
autores olim gravius poenitebit pudebitque suae in me mutuae
perfidiae, quam hactenus potuit per iuvenilem ingratitudinem
et arrogantiam, cui veniunt multa inscribenda et condonenda
ei, qui cum talibus conflictatur ingeniis. Quando schola
alio translata fuit, ego Francofurtum abii ibique duxi
uxorem, viduam, neptem ex sorore Philippi Melanchthonis,
relictam a doctore medico defuncto, rediique demum Marpurgam
initio mensis martii. Ubi quia demum iuvenes vestri cum
caeteris Helvetiis omnibus accesserunt me et in re quadam
pertinente ad defensionem honoris sui meum implorarunt
consilium, hoc eis familiariter communicavi, cui et
obtemperarunt facile nec ei paruisse nocuit, dein simul
omnes ad coenam invitavi, quo eximerem ipsis omnem alienati
animi suspitionem. Fuimus hilares plus satis. Nisi
exploratum prius certo habuissem, quod se omnes honeste tota
hyeme gessissent, tantum honoris non tribuissem omnibus, sed
iis tantum, qui prae caeteris in publico quiete et decenter
vixissent. Non enim assurgo noctuis crapulae, aleę,
libidini, discursionibus nocturnis vacantibus potius quam
quieti, studiis et honestati. Quare velim coenam illam, cui
interfuere invitati iuvenes  vestri, esse optimi testimonii
vicem. Faxit dominus, ut lautiore digniores se in dies
praestent, uti de plęrisque mihi dubium non [est]. Pestis
cum peste necatis videtur plane sepulta, adeo ut fama sit
constans brevi principem cum tota familia et aula huc
venturum et hic mansurum toto anno, neque de schola dubium
est, quin post nundinas si non citius huc sit reversura,
nisi e sepulchro resurgat sepulta pestilentia. De tumultibus
bellorum incerta plane feruntur; passim conscribuntur et
clam conducuntur equites, cuius nomine aut contra quem,
adhuc latet. Nos pacem conservaturos hoc anno esse saltem
divinamur hoc argumento, quod principem audimus hic habitare
velle, quod non solet, quando quod impendet periculum. Bene
vale. Raptim ex Marpurgo.
Clarissimo, eidem optimo viro domino Heinricho Bullingero,
ecclesiae Tygurinae in ministerio verbi dei antistiti longe
dignissimo, domino suo reverendo.
