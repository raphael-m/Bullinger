<nr>[23099]</nr>
<ae>Raphael Sailer an Bullinger</ae>
<od>Augsburg, 23. Juni 1553.</od>
<vo>Zürich StA, E II 335, 2214. / Orig.(Aut.)</vo>
S.  Vellem equidem, ornatissime vir, ex superioribus literis
meis, quas ad benevolentiam tuam consequendam ad te dederam,
quanti tuam semper dignitatem authoritatemque fecerim, tam
facile perspicere potuisses quam illam epistolam ex animo
tui observanti effuderam. Complectere, quod ego dudum de te
feci et absentem et ignotum solito et innato candore tuo;
nec enim eo es ingenio, ut dudum, qui te summopere colat et
veneretur, repudiare velis, vel qui paterne necessitudine te
attingunt, reiicias vel, cum hominem tui cupidissimum coram
familiarem non potes, animum certe eius, quantumvis ignotum,
mente et cogitatione complecti nolis. Verba sane non
sufficiunt, quibus explicem tibi, quantum mea intersit
consuetudinem foedusque per d. parentem meum pactum olim,
iam denuo inire ac ab ipso in me transmissum intactum
retinere. Itaque si illae tibi redditae fortassis non sunt,
hoc amicitiae, quae tibi cum patre meo etiamnum intercedit,
iuri des, vehementer iterum atque iterum rogo, ut, et si
tibi mei noticia ex parvis initiis primum orta sit, tamen et
benevolentia erga me tua confirmetur et incredibili amore
isto, quo parentem meum prosequeris, stabiliatur. De puero
vero quod ad te nuper scripsi in urbem vestram ablegando,
memoriam tibi ut refricem, postulat necessitas, aut, si meas
nondum accepisti, peticioni meae facile annuas, oro.
Destinavimus adulescentem ex Bavaria nobilem illuc mittere,
ut fundamentis bonarum disciplinarum, quae vixdum recte
iecit, aliquam eruditionem olim superstruat, atque ut a
tenera aetate verum dei cultum imbiberet ideoque popularibus
suis minus in conspectu esset, qui forsitan eum propterea
exosum habituri essent, Tigurum vestram civitatem e multis
unam maxime commodam delegimus. An vero magistrum, a quo
institueretur, secum adducere deberet aut ibi vel publicos
vel privatos, sub quibus proficeret, nancisci posset,
proxime te consului pluribus. Quamobrem gratissimum feceris,
si hoc tuis erga nos meritis adieceris, ut citra moram iis
de rebus omnibus certiores fieremus, quas nos a te
desyderare coniicere potes. Hospitem talem vellemus, qui
illi et praeesset et victum ad alimoniam competentem
praeberet. Peto igitur a te maiorem in modum, ut hanc in te
curam suscipere non recuses putesque te, quicquid in hoc
negotium conferes, in homines conferre gratissimos. Vale.
Raptim  23. iunii 1553. Augusta Rhetica Vindelicorum.
Salutem tibi plurimam parens meus impertit.
Humanitati tuae per omnia devotus
Raphael Seiler, Geryonis filius.
Ornatissimo doctissimoque viro domino Henrico Bullingero,
theologiae professori pręcipuo, domino et praeceptori
suo,
summa fide et observantia colendo.
                                                  Tigurum.
