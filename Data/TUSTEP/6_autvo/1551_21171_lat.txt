<nr>[21171]</nr>
<ae>Bullinger an Johannes Calvin</ae>
<od>Zürich, 17. Juli 1551.</od>
<vo>Zürich StA, E II 342, 275. / Orig.(Aut.)</vo>
Ep.Calv. 1514 (XIV, 154f)
S. D.  Scripseram ultimis istis meis ad te, honorande
frater, literis de comitiis ad 26. iulii Tiguri celebrandis.
Ea enim sic indixerat magistratus noster, et condixerant
Basilienses et Schaffhusiani, soli Bernates recusarunt. Unde
factum est ut magistratus noster caeteris quoque renunciarit
comitia, ne adversarii videntes nos coire sine Bernatibus in
sinu gaudeant<f1>Adagia, ...<fe>. Existimant Bernates nihil porro de concilio
esse consultandum, cum ante biennium consenserint in
concilium generale, liberum, christianum, in quo decernatur
pro gloria dei du[n]taxat ex mere canonicis libris.
At nostri id noluerunt mutatum, sed declarari voluerunt,
Tridentinum non esse tale ut deinceps commode cum vicinis
foederatis agi posset. Nam hos et Caesar et papa contra nos
instigant, et dissidium inter nos apertum edere cupiunt.
Fuerunt et aliae c[aus]ae propter quas non
inutiliter coiissent urbes. Sed quoniam Bernates se
difficiles praebuerunt diffluxerunt comitia. Id quod te
multas ob c[aus]as ignorare nolui. Ego valde doleo
subinde oriri inter nostros offensiones: ex malitiane ac
imprudentia vehementer dubito. Dominus faxit ne simultates
nostrorum bonae c[aus]ae derogent. Atque haec uni tibi
scribo: nolo haec communicata aliis.
Tuas literas Genevae 10. aprilis scriptas heri demum accepi
ex urbe Venetorum. Nescio cui tradideris. Intelligo autem ex
iis et aliis tuis quanti me facias et ames. Perge sic, mi
frater. Neque enim hic te victorem patiar. Serviamus domino
deo nostro fideliter. Ne spectemus mundum et ea quae in
mundo sunt potentia. Haec semper adversantur veritati.
Pergamus synceritate fide et humilitate extruere ecclesiam.
Dominus Iesus servet te nobis diu incolumem. Valeant
clarissimi fratres a Burgundia et frater Gallasius cum
reliquis symmystis et fratribus. Tiguri 17. iulii 1551.
Bullingerus tuus.
Miror cum semel et iterum scripserim ad te de libro Martini
Peresii edito de divinis traditionibus, indicarimque
utilissimum si ei respondeas, cur in literis tuis nullam
eius rei mentionem facias. Vale iterum.
Clarissimo viro d. Ioanni Calvino Genevensis ecclesiae fido
pastori domino honorando et fratri charissimo suo.
                                   Jenff.
