<nr>[29114]</nr>
<ae>Simprecht Vogt an Bullinger</ae>
<od>
Schaffhausen, 29. Juli 1559.
<vo>Zürich StA, E II 335, 2335. / Orig.(Aut.)
Gratiam et pacem a domino etc.
Non iniuria expostulas nobiscum, Bullingere humanissime, propter nostram in rescribendo negligentiam dicam an tarditatem, ignoro, quippe qui hactenus tales ad nos dederis literas, quae non solum consolationis plenae essent, sed et oneratae et ornatae muneribus tuis chartaceis, quibus tam abest, ut respondere possimus, ut iamdudum vices referre animum desponderimus.
Dominus tamen rependat in die illo.
Speramus autem locum aliquem defensioni relictum, praesertim apud
tam aequum iudicem.
Nam primo non offerebatur aliquod argumentum rescribendi praeter gratiarum actionem propter collata in nos beneficia, quae subinde novis accumulas, cum nobis hactenus nihil relictum sit quam "deo gratias", quod tibi referre possimus, deinde quod hactenus nullam materiam aliam habuerim rescribendi, adeo ut Iacobum nostrum interrogarem, an tibi gratias egerit utriusque nomine, qui eodem, quo ego, utebatur praetextu.
Quid enim tibi alioquin occupatissimo negotium facesseremus?
Postremo, cum antea difficulter scripserim, iam vero difficillime scribam propter strumam gutturi meo iam triennium annatam, quae tam pertinax est, ut nulli caedat curationi, deinde tam molesta, ut vix amplius vel calceis indui possim absque alterius ope.
Persuasi mihi sane, ut eundem cum Francisco Kolbio finem sim habiturus.
Desisto propemodum penitus a scribendo; nam anhelitus mihi coarctatur.
Haec et alia faciunt, quod tardiusculus sim ad scribendum; condonabis igitur facile pro tua in me
candore hanc noxam.
Dubitamus, quis sit haeres ille regni Scotiae; persuasimus enim nobis regis unicam filiam delphini Galliarum uxorem una cum marito in patrium regnum successisse.
Gallo defuncto iamdudum vaticinatus sum eiusmodi finem cum <gr>F</gr>araone, Antiocho, Herode.
Mulierculae adfui, quantum potui, non tam, quod ob pietatem mihi charasit, quam quod a te commendata; multa de te tuaque familia praedicat bona, multum item hospitalitatem.
Vale, Bullingere humanissime.
Salutant te Iacobus, caeteri; salvos cupio fratres omnes.
Raptim.
Scaffhusii 4. kalendas augusti anno 1559.
                                                 Tuus ex animo Simpertus Vogt.
Pietate, doctrina et candore incomparabili viro Henricho Bullingero, Tigurinae ecclesiae pastori vigilantissimo, domino ac fratri suo charissimo.
Zürich.
