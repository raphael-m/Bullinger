<nr>[41087]</nr>
<ae>Hans Liner an Bullinger.</ae>
St. Gallen, 12. Oktober 1571.
<vo>Zürich StA, E II 351, 265. / Orig. (Aut.)</vo>
Laus deo 1571 adj 12. october in St. Gallen per jung
Bachoffen.
Erwurdiger, hoch- und wollgelertter herr, euch seye mein
willig dienst etc. zu bevor. Hiemit wist zu empffachen die
newen zeitungen, deren sich meine erende gunstige herrn, ich
mit in, zum höchsten bedanckhen: stat uns jederzit zuͦ
verdienen. News hand mir disser zit gar nuntz, allein das
der apt furhabens ist, sine armen underthonen, die mit
armuͦtt beschwardt, die will ehr jetz an den armen selben
auch straffen, die zwingen zur orenbeicht, zur mäß, zum 1/2:
sacerment. Uff datt ist ain Roschacher hie burger worden,
ain Rietman; der hat sich bey zit von danen thuͦn. Der
bogen
will gar überspandt werden. Gott gebe gnad, das ehr bald
preche, sover es nit wider seinen h[eiligen] willen
ist. Amen.
Mit pit, mein dienstlichen gruͦtz und alles her
seckelmeister Thoma, her Walther und andren anzaigen. Unsere
lieben her Jo[hannes] Kessler, statschriber, her
Bernhart, her Davit Wetter, lassen euch, die ewer
christelichen gritzen. Gott gnad mit uns allen; der wolle
euch, die ewer gnedig erhaltn. Amen.
E[wer] w[illiger]
d[iener] a[llzit] Hannß Liner.
Der ehrwurdigen und wolgelertten herren Heinrich Bullinger
dem eltren, gethrewer diener der kirchen zuͦ Zurich, minem
erenden geliebtenn herrn in        Zurich.
