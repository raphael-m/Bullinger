<nr>[24065]</nr>
<ae>Simon Sulzer an Bullinger</ae>
<od>Basel, 8. März 1554.</od>
<vo>Zürich StA, E II 336a, 367. / Orig.(Aut.)</vo>
S.  Libellos, quos requiris, curavi per bibliopolas nostros
ex mercatu Franckfortense adferri. Catalogus vero librorum
hic excusorum hoc semestri haberi non potuit ob
chalcographorum occupationes ad nundinas sese parantium; sed
ubi reversi fuerint, efficiam ut prima occasione accipias.
Affini tuo, sicut confidis mihi, non deero et intendam in
omnes occasiones; sic enim meretur non solum tua in me
benevolentia, sed beneficia etiam, quibus immerentem
prosequeris, quorum nomine graciam tibi magnam habeo.
Tractatum De iustificatione accepi et Gesneri nostri librum
secundum de oviparis quadrupedibus; utroque oblector et
erudior. Argentinam et Richemvylam dimisi reliquos, sicut
cupivisti. Novi praeter ea, quae ipse cognovisti, nihil
accepi, nisi quod Celius noster significavit in Anglia duos
exercitus collectos, alterum a Suffolciae duce, alterum ab
Oveto, atque eatenus eos in colloquium reginae (quod ambit)
consensisse, ut obses detur episcopus Vindonensis. Caesarem
item in procinctu habuisse expeditionem, qua traiiceret in
Angliam reginae subventurus, sed submonitum a quibusdam
habiturum a tergo infestissimum Galli exercitum, si moveat
pedem, itque mutato consilio substitisse. Cęterum Anglus
quidam his diebus Oporino nostro significavit reginam de
hostibus suis devictis triumphare, qui utinam vanus sit;
verum, qui has perfert et ipse de Oveto capto narrabit, quod
Argentorati accepit. Bene vale cum uxore, liberis et
symmistis fratribus, quos cupio meis verbis reverenter
salutes. Basileae  8a marcii anno 1554.
T[uus] Sulcerus.
Viro praestantissimo d. Heinricho Bullingero, ecclesiae
Tigurinae antistiti, domino et symmistae colendissimo suo.
