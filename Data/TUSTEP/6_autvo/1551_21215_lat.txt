<nr>[21215]</nr>
<ae>Ambrosius Blarer an Bullinger</ae>
<od>(Biel), 16. September 1551.</od>
Orig. (Aut.)
Bl. III,  137f.
Salve, mi valde observande charissimeque Bullingere. Pridie
calendas septembris huc valde quam feliciter venimus
omniaque auspicata propicio numine invenimus hactenus etiam
magna utentes commoditate, ut maximas domino gratias
habeamus, qui non aspernatus est in non pęnitenda, quę
hic est, ecclesia ministerium nostrum, quod utinam illi (nam
unice cupio) probare queam! Qui vero autem hoc felicius, quo
diligentius tuę me adiuverint sedulę apud deum
interpellationes, quas ne mihi neges, te quam possum obnixe
rogo et obtestor. Pro sumptuosa illa tua in me ac meos nuper
collocata humanitate, non est ut unquam dignas gratias
referre me posse sperem; faxo tamen, ut ne in gratissimo
animo meo quicquam unquam merito desideres.
Novi, quod certo ad te perscribam, nihil prorsus habeo nec
quicquam a quoquam literarum toto hoc tempore, quod hic iam
egi accepi. Ex Augusta anxius valde expecto quid scribatur,
quod mercatores nonnulli nostri ex Zurzachensibus nundinis
reversi constanter affirment concionatores ad unum omnes
Augusta eiectos. Quod si verum est, et ita nunc gliscunt
Tridenti concilii cruenti conatus, actum profecto de omnibus
nobis fuerit. Sed vivit etiamnum et vincit deque mundo ac
principe ipsius fortiter triumphabit ille pastorum princeps
Christus, in cuius gloriam ipso nobis animos addente rem et
vitam et omnia impendemus.
Quorum me nuper admonuisti, hoc minus unquam animo meo
excident, quo magis mihi dolebat te non contentum semel
istuc fecisse, nisi postridie quoque ab opipario illo
fratrum et amicorum prandio ad hospitium me comitatus
advocato in hoc etiam velut teste Gvalthero nostro istuc
idem faceres; nam iteratio ista tam gravis quędam velut
subdubitatio esse videbatur de meo erga vos vestramque
ecclesiam syncero studio et amore, quam ego profecto
stirpium tenus ex animis vestris ut revellam strenue curabo.
Sed nequeo quicquam iis addere, quandoquidem abituriens iam
bonus hic Mauricius, symmysta noster et ludi literarii, qui
hic est, moderator, tantum non e manibus rapit epistolam
profectionem maturans. Commendo tibi, quam possum, pium et
doctum iuvenem, utque per redeuntem nonnihil ad me scribas,
vehementer te oro. Funclius reverenter te salutat seque tibi
commendat. Salutem tibi tuęque coniugi adscribere iubet
mea uxorcula. Gallum affirmant nescio quorum proditionibus
adiutum Cęsaris quoddam munitissimum oppidum in
Pedemontana regione occupasse. Bene vale, mi anime, meque ut
vere tuum charitatis visceribus omni posita suspitione, quod
hactenus solebas, [ama]. Iterum iterumque vale.  16.
septembris 1551.
T[uus] Ambr[osius] Bl[aurerus].
Bullingero suo.      Tiguri.
