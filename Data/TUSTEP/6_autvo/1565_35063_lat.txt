<nr>[35063]</nr>
<ae>Andreas Prazmowski an die Zürcher</ae>
<od>Radziejow, 22. Juni 1565.</od>
<vo>Zürich StA, E II 367, 378.</vo>
Wotschke, S. 242.
Gratiam et pacem a deo patre nostro eiusque filio, domino nostro Iesu Christo et spiritu paracleto etc.
Quum certum sit nihil intolerabilius esse apud deum et homines pios ingratitudine et perfidia, quam ob rem ne et ipse huius vitii cum opprobrio nominis
christiani accuser, quod deus avertat, sollicitabar a multo tempore, viri doctissimi praestantissimique solvere p[raest]. v[estris] peccuniam, pro qua meam
fidem apud vos interposui, quam Petrus Sebastianus Tarnowius noster, dum isthic peregrinabatur mutuo acceperat, quadraginta videlicet Ioachimicorum apud
p[raest]. v[estras] relicto manu mea scripto chirographo.
Verum cum nulla ratione id efficere potuerim, quod volui, propter inopiam fidelium et certorum
tabellariorum vel literas saltem p[raest]. v[estris] transmittere quiverim, nunc demum serius quidem, quam par est, mitto illud ipsum argentum habeoque, ago et
habiturus acturusque sum gratias pro hoc officio tantaque beneficentia hominibus christianis dignissima P.V.  At quo certus sim redditam p[raest]. v[estris]
esse, litteris mihi quam primum significari a p[raest]. v[estris] velim.
Ego vero et, qui mecum hic sunt christiani, curae meae concrediti tanti beneficii
memores et apud deum et apud homines, quoad vixerimus, erimus.
Bene et feliciter valere p[raest]. v[estras] omnes percupimus.
Amen.
Ex oppido Poloniae Radzieiow iunii  22. anno 1565.
Praestantiarum vestrarum studiosissimus
Andreas Prasmovius, pastor ecclesię Radzieviensis m[anu] p[ropria].
Clarissimis et doctissimis viris in ecclesia Tigurina verbi dei fideliss.
administris, fratribus et dominis summa observantia colendis.
        Tiguri in
Helvetia.
