<nr>[21082]</nr>
<ae>Johannes Utenhove an Bullinger</ae>
<od>London, 9. April 1551.</od>
<vo>Zürich StA, E II 369, 108. Orig.</vo>
Zur.lett III, S. 584ff.
Ep.Tig. III, S. 380ff.
Ep.Calv. 1478 (XIV, 98ff.)
Orig. (Aut.)
S. P.  A postremis meis ad te literis ne musca quidem
literarum abs te nobis est reddita. Eo tamen nihil obstante
iam pridem ad te scripturus eram, si modo quid certo de
rebus d. Hoperi (quarum desiderio inprimis teneri te nihil
ambigebam) significare potuissem; id vero quia non potui, eo
usque hoc differendum esse censui, donec eius cum episcopis
nimis inauspicata controversia esset consopita.
Quod quia nunc factum est, non potui mihi temperare, quin
iam paucis tibi rem ipsam indicarem. Scis (ni fallor) d.
Hoperum a novem iam plus minus mensibus episcopatum
Golcestriensem per re[giam] m[aiestatem] ultro oblatum ea
recepisse conditione, ut nuspiam ad ullam superstitionem ac
pręsertim in ipsa inauguratione (quam illi consecrationem
vocant) adigeretur, quod quidem a rege regioque senatu ipsi
facile impetratum fuit. Eo tamen hanc rem deduxerunt
episcopi nescio quibus coloribus apud r[egium] s[enatum]
(sę haud dubie glorię magis studiosi quam Christi
domini), ut ipsi hanc libertatem semel ex dei verbo
concessam retractaverint, adeo ut ad inaugurationem quandam
papisticam (quod ad vestes saltem ac pedi  pastoralis
gestationem attinet) urgeretur Hoperus. Ille vero diu
multumque ac viriliter restitit episcopis argumentis sane
multo firmissimis asserens hominem christianum de impietate
usus vestium in ministerio ecclesię instructum sana
conscientia hisce vestibus in ministerio ecclesię uti non
posse, cum quod opinionem meriti, hypocrisim, mille
superstitionum offendiculorumque secum trahant genera, tum
etiam quod sacerdotium Christi domini nimis vere obscurent.
Inter doctiores vero unicum d. a Lasco suę patrocinantem
habuit sententię, qui non veritus fuit unus scripto d.
Hoperi subscribere. Bucerus (pie memorię) ac Petrus
Martyr
rogati, quid hic sentirent, scripserunt se quidem optare
modis omnibus eiuscemodi vestes ab ecclesia sublatas esse;
sibi tamen non videri (cum omnia mundis munda esse constet)
quod pii, de impietate vestium in ministerio ecclesię
alioqui instructi, illis uti non possint. Post diuturnam
autem reluctationem incarceratus est Hoperus, ac 15 forte
post incarcerationem diebus, pervicacia episcoporum victus,
bonus Hoperus se causamque suam s[enatus] r[egii] submisit
arbitrio; ac ita factum est, ut via illa ordinaria media
quadragesima inauguratus fuerit, non sine summo nostro
piorumque omnium dolore tamen, neque sine gravissimo
multorum hominum ac fratrum offendiculo: quod ego te
celatum nolui, quamquam id pro meo in d. Hoperum animo
invitus faciam; neque certe facerem id nunc, nisi te scirem
in Hoperum animo esse propensissimo, atque adeo te alterum
Hoperum esse. Plura libenter hic adderem, si modo liceret
tuto literis omnia committere; verum id mallem coram quam
privatis literis. Interim cura ut hic de me nullum apud d.
Hoperum facias verbum; neque opere precium erit huius iam
rei hominem multum commonere, cum res confecta nullo iam
remedio corrigi queat: si tamen aliquid pro tua prudentia
ipsi scribendum eumque commonendum existimes, id quidem
poteris, eoque animo hęc tibi potissimum significavi;
maiore tamen cum fructu illud poteris, si meo aut cuiusvis
alterius suppresso nomine scribas tibi a quodam amico
significatum esse. Spero tamen hunc casum ipsi Hopero ac
etiam ecclesię utilem fore. Ipse quindecim ante pascha
diebus profectus est ad suum episcopatum, ubi quantum
audimus diligentissime perfungitur suo munere: quo nomine
gratia sit domino deo, cui ministerium eius ac etiamnum tuum
ipsius commendo ex animo. Ego, si modo ab ecclesia nostra
mihi impetrare liceat dimissionem, adibo d. Hoperum ad
menses aliquot; et si quo modo ipsi utilis esse possim in
suo ministerio, non detrectabo quicquid dominus dederit;
idque ipsi hinc abeunti facturum me promisi. Porro ecclesia
nostra satis succedit feliciter, eo dempto quod sacramenta
pure adhuc administrare nobis non liceat per episcopos.
Cęterum verbum purissime a Martino nostro Micronio maxima
cum ecclesię utilitate prędicatur, qui ut populariter,
Tigurinorum more, ita et prudenter versatur in verbi
interpretatione, nihil adferens tortum aut leviculum, quod
non ad maximam ędificationem faciat. Disciplina, quatenus
fieri licebit, iam a nobis instituitur; cuius pars et
catechismus, quem iam paramus, censendus est, ac etiam
prophetia seu collatio scripturarum, quam proxima hebdomada
aggrediemur una cum Anglis. Eam vero et Latine diebus
lunę
singulis, a prelectione d. a Lasco, qui iam evangelium
Ioannis interpretatur maxima cum omnium auditorum
admiratione et utilitate, peragemus; ac item Germanice
diebus Mercurii, idque a pręlectione d. Gvalteri, qui
Genesim interpretabitur Latina lingua: duas itaque
collationes habituri sumus singulis hebdomadis; in quarum
priore ventilabuntur summa cum modestia ambę illę
proxime pręlectiones, in posteriore vero conciones toto
octiduo habitę. Quę res sine summo emolumento fieri non
poterit, domino deo dante, cuius est augmentum rerum bonarum
omnium dare. Uxor d. Hoperi, quę adhuc est Londini,
rogavit ut has quas meis coniunxi ad te una mitterem. Saluta
mihi, quaeso, tuam charam castamque coniugem, ac d.
Bibliandrum, d. Pellicanum, d. Gvalterum, Zwinglium,
Wolfium, Phrysium, ac Sebastianum. Ne tamen praetermitte
dominum Guesnerum, ac imprimis meum hospitem d. Butlerum,
cui una cum uxore atque adeo toti ecclesię precor omnia
fęlicia in domino. Vale, vir ac praeceptor perpetuo mihi
observande, in eo qui est vita nostra. Amen.  Londini,  9
aprilis, 1551.
Tuus vere ex animo
Ioannes Utenhovius.
Salutat te officiose d. Martinus, qui, iam solus adhuc
Germanicę ministrans ecclesię, varie impeditur, ac
proinde nihil potui nunc scribere; verum id alias est
compensaturus.
Clarissimo viro d. Heynricho Bullingero, ecclesiae Tigurinae
pastori vigilantissimo.
                Tiguri.
