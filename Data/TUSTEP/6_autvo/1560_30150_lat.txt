<nr>[30150]</nr>
<ae>Philipp Gallicius an Bullinger</ae>
<od>
Chur, 26. August 1560.
<vo>ZÃ¼rich ZB, Ms
A 65, 365. / Orig.(Aut.)
Graub.
II,  205f.
S. Quanquam opus non est, ut tuam humanitatem meis literis obtundam, cum, quae scribi debeant aut possint, satis prestet dilectus nobis in domino frater d.
Ioannes Fabricius, quia tamen hic tui observantissimus flagitat, ut et ipse aliquid scribam, scribo haec.
Gratias ago tuae humanitati, quod in literis, quas scribis ad eum, semper salute me impertias sicque mei honorifice sis memor.
Et quominus cura aliqua non necessaria premaris, addam et hoc:  In nostris Federibus tranquilla sunt omnia et
statu in eo, quo iam annis aliquot fuerunt.
Nuper tamen hoc accidit: communitas quaedam admodum magna Foederis nostri, quod Domus Dei nominamus, contra episcopum nostrum consurrexit.
Circumierunt per communitates Domus Dei pariter nuncii eiusdem communitatis et episcopi.
Hunc illi accusant quorundam, quibus contra morem hactenus ab omnibus episcopis observatum premat ipsos in annuis exigendis pensionibus; volunt etiam, ut, qui episcopo serviunt, excludantur a publicis consiliis, quae lex prius
sit facta per articulos Trium Federum.
Episcopales se, quibuscunque possunt, defendunt.
Communitates magis subscripserunt eidem communitati quam episcopo, in quibus (quod mireris) etiam illae sunt, quae missificant et adhuc missam volunt retinere.
Urgent insuper, ut episcopus rationem reddat Domui Dei bonorum, quae colit, et [pen]sionum, quas omnibus accipit annis.
Communitas illa administratorem ab episcopo constitutum, qui praefuit illis hactenus, potestate privavit sigillumque publicum ac
claves ademit praefecto sibi alio.
Superest, ut conveniat Domus Dei, in quo conventu plurium calculus vincet.
Tumultus hinc pertimescendi sunt nulli.
Caeterum nos extremis hisce periculosisque temporibus viventes animo simus imperterrito paratique ad omnia, quo fata trahunt retrahuntque, sequamur; illa viam invenient, aderitque vocatus Iesus.
Vale, vir maxime, nostrique semper memor esse perge.
Ex Curia die  26. augusti 1560.
                 Tuae humanitatis totus ut semper Philippus Gallicius.
Pro equo dedi, quantum et quibus iussisti.
Vere magno viro d.
Heinrycho Bullingero, bonis omnibus colendissimo.
