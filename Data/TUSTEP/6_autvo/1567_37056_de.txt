<nr>[37056]</nr>
<ae>Joachim Bäldi an Bullinger</ae>
<od>Glarus, 8. Juli 1567.</od>
Zürich StA, E II 355, 203f. / Orig. (Aut.)
Erwürdiger, wolgelerter herr, min früntlich willig dienst
sind üch bereytt zuͦvor. Üwer schriben ist mir vor 8 tagen
wol zukomen; das ich üch aber nit daruff geantwurt, hatt die
geselschaft von Baden verhindert. Doch han ich und ander min
herren gern ghört, das ir frysch und gesund wider anheimsch
komen. Der truw gott welle es lang bestätten. Das üwer sun
und der von Wallow in der Eydtgnoschaft wol gehalten, hören
ich gern, wiewol ich achte, sy thuͤgend ire eer und haben
verguͦtt für die best tracht; dann warlich ist inen by unß
nütz guͦtz beschechen. Dann am selbigen tag, als sy hie
gewesen, ist ein lantzrath gesin, das inen niemand khein
gselschaft gethan. Ich bin an einem schenckel kranck gesin,
das ich nit ußgangen, und haben sy by mir nit wellen über
nacht sin; so ist der ein sun Cuͦrat zu Chur gewesen. Michel
hett inen ger[n] geselschaft than, als vil imm moglich* (*
a.R. moiglich?). In summa: das ist mir am liebsten, das sy
die land besichtiget und der gelegenheytt ouch ir maß geben
könnend. Gott verlyche inen glück, das sy mit gesundtheit
wider an ire gewarsami komend etc. Was des Hispaniers
fürnämen mit denn sinen, kan niemand wüssen, wo uß. Uff
necht kumpt ein roßtüschler von Meyland; der zeigt an, wie
ettlich Hispanier über den Montanys gezogen, aber anfachen
wider herüber zuͦ ziechen, des die Meylender übel
erschrocken, besorgen, sy werden den gantzen summer uff in
liggen. Das der kunig uß Franckrich jetz die Schwitzer
annimpt, weiß noch niemand, wohin sy muͤssend, derhalb
villerley urteil sind, ettlich, er besorge die küngin uß
Engenland, die andern, er welle das concilium in gantzem
Franckrich ußruͦffen, und wer es nit welle annemen, muͤß
das land rumen etc. die dritten, der Hispanier kome selbs
heruß, ettlichen catolischen fürsten (so bißhar von
luterischen fursten veracht (veracht wider in ir alten stand
zuͦ bringen und zuͦletst durch derselben hilff keyser zuͦ
werden; die 4. sagen, wie ein anschlag, das der romisch
kunig sich mit der küngin uß Engenland begere zuͦ
verhüratten; doch mögen sy eins artickels sich nit
vereinbaren, namlich der religion halb, da die königin inen
zu nemen bewilliger, sover er die religion welle fry lassen;
irenthalb hab sy im bewilliget, sin religion anzenemen; das
hab er abgeschlagen, so sy nit die catolisch religion in
irem rech welle gemeinlich halten, welle er iren nitt etc.
Die letst meinung (die mir aller geloublichest) das der
keyser, römisch künig, künig Philip, ettlich tütsch fürsten
gesinnet, das concilium in gantzem tütschem land in
zuͦbringen und daran ir lyb, guͦt und vermögen zuͦ setzen,
darzuͦ der bapst und die E. etc.* (* a.R. Eidgnossen?)
hefftig stürend und sich vil hilff empietten. Und so im also
(wie mir nitt zwyfelt, so es inen moglich, sy nitt fyren),
wirt den evangelischen fürsten von notten, das sy sich wol
versechend und nitt so träg (wie bißhar) sigend; dan wan sy
dysem für nit von erstem understand zuͦ weren und durch die
finger sechen, dorft es inen zuͦ spatt werden. Aber alle
dise ratschleg stand in der gerechten hand gottes; der kan
und mag vil ratschleg mit einem einigen wort brechen; das
hatt man bißhar wol gesech[en]. Derselbig trüw gott erhalte
ein gemeyne christenheit in sinem gottlichen schirm! Das die
regentin den fürsten also geantwurt, hor ich gern; so
sechend sy, was sy sich versechend sollend, obglich wol der
frid und vertrag mit Bern und Saphoy sol gemacht sin, findt
man wol ander ursach, wie der wolff mit dem schaff, das
unden getruncken. Möcht ein vertackt essen sin, domit er die
statt Jenff umb ringete und Bern khein hilff thuͦn möcht und
also under dem schin sine Hispanier heruß für Jenff bringen.
Inn summa, ich truwen der sach nützit; der praticken sind
vil und die weltkinder geschwind, dargegen die evangelischen
träg, sparend ir ding, biß das das spil vernetzt und nitt
wider zuͦ bringen ist, vermeynend, gott soll alle ding
ußrichten und sigen sy nütt zuͦ thuͦn schuldig, der doch
inen so vil land und lütt, richtum und verstand geben als
dem gegentheil. Ich dencken vil und dick, hette man dem
Conde der vergangenen jaren ouch knecht zugeschickt oder uß
den evangelischen Orten selbs louffen lassen, es stuͦnde uff
dysenn tag in Franckrich alles uffrecht. Aber es möcht nit
zuͦ erheben sin; man fürcht unß gar nüt mer. Nun sy im, wie
im wolle, so sicht, hört und grifft man, wo das spil
zuͦletst hinuß wil. Wollend dan wir nun stan und zuͦsechen,
so erbarms gott. Wir hetten nun dester besser, so wir gott
wol vertruwten, inen umb hilff anruͦften und darnebend unser
möglichen flyß ouch darstrackten nit nun hinder dem win ein
gfatter meyster oder ein juncker mit dem andern von dyser
sachen retten und dan nit wytters darzuͦ tätten. Mich muͦßt
min alter nit hindern, wan man den ernst bruchte, wolt ich
min hutt ouch gern daran strecken. Der truw barmhertzig gott
gebe sin gnad, das man by zitten mit ernst und gotsforcht
disen handel bedenck, guͦtte zittige ratschleg bruchen und
dem endchrist by guͦtter wyl ein widerstand thuͤge.
Derselbig truw gott erhalte üch und die üwern und alle
gloubigen in sinem gottlichen schirm.
Datum Glarus den  8. höwmonat anno 1567.
Ü[wer]
w[illiger] d[iener] Jo[achim]
Bäldi.
Ich bitten üch, ir wellend mir all min herren gruͦtzen sampt
üwerm sun zuͦ Berg und sin husfrowen.
Dem erwürdigen, wolgelerten herren hern Heinrichen
Bullinger, oberster predicant zuͦ Zurich, minem insunders
günstigen, lieben herren.
