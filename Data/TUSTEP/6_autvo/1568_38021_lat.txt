<nr>[38021]</nr>
<ae>Bullinger an Tobias Egli</ae>
<od>Zürich, 6. März 1568.</od>
<vo>Zürich StA, E II  342, 527. / Orig. (Aut.)</vo>
Graub. III,  76. R.
S. D.  Heri scribebam non satis viribus instructus firmis.
Hodie in eodem luto haereo<f1>Vgl. Adagia, 1, 4, 99 (LB II 180).<fe>; sed domini haec sunt opera, qui
nos diligit etc. Hac hora cum hic cursor publicus roget, an
aliquid Curiam scribere velim, adferuntur literae in hanc
sententiam:  2. mensis februarii tres Italorum cohortes a
principe in Burgundia sunt interceptae et ad internecionem
caesae. Rursum non procul Neviduno ad Ligerem Gonzaga, ducis
Mantuae frater, beneficio reginae nostrae potitus abhinc
biennium et filia et bonis ampliss[imi] ducis Nivernensis,
omnibus istorum Sodomitarum copiis praefectus, a Condeis
quoque interceptus est et gravissime sauciatus. Vulneratus
tamen elapsus est; sed aiunt vix mortem evasurum et magnam
editam istorum sceleratissimorum stragem. Lugduno per
dispositos equos ad eum et ad alios saucios missi sunt tres
chirurgi, quibus se Edmundus ille Iesuita adiunxit, ut et
animi et corporis medicos simul habeant. Blesorum quoque
oppidum (Bläß) constat a principe expugnatum, is est a parte
aliqua Aureliensis praesidii. Fama quoque idem adfert de
Turonibus et iam obsideri Biturigas (Burges) principe
interim Lutetiam pergente. Sed haec non ita certa ut
superiora. Adrezzanus, Sodom[ita] [eher: secundo] iam apostata, Costam,
oppidum ad Rhodanum, sola quadringentorum militum
fortitudine communitum, post 3. oppugnationem tandem
ingressus est, sed a Condeis desertum, qui omnes cum incolis
salvi sese in alium vicinum locum receperunt. Hoc ita male
habuit ipsius milites, quasi illo conscio evasissent, ut
seditione excitata dilapsae sint eorum copiae. Audisti
procul dubio de immensa Turcarum classe, qua cogitet Italiam
invadere. In Hispania accidit quiddam incredibile, sed tamen
certissimum: Carolum cogitasse de patre Philippo
interficiendo; sed filium nunc custodiri a patre. C[au]sa
ignoratur adhuc; magnum infortunium. Haec sic ex Gallia
scribuntur N  24. februarii. Ista communicare volui.
Credite, quantum libet; ego sic illa, ut accepi, ad verbum
recito.
Saluta tres d.d.d. consules, d. Carolum, Ganthnerum,
Pontasellam et omnes amicos. Vale.
Tiguri sub vesperam  6. martii anno 1568.
Bullingerus.
Ornatissimo viro d. Thobiae Eglio, Curiensis ecclesiae
fidelissimo ministro, domino meo colendo et fratri
charissimo.                                Chur.
