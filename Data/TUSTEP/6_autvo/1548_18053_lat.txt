<nr>[18053]</nr>
<ae>Camillus Renatus an Bullinger</ae>
<od>Chiavenna, 10. März 1548</od>
<vo>Autograph: Zürich StA, E II 365a, 458</vo>
<dr>Gr. I, 123f.</dr>
<re> </re>
<tx>
Camillus Renatus Henrico Bullingero S.P.D. ex Christo domino.
^$Equidem ut ad te tam sępe tamque familiariter scribam, tua facilitas, non
mea dignitas facit. Eum enim te in scribendo prębes, ut nemo non omnia vel
maxima de te sibi polliceri posse videatur; adde, quod, si quem tibi quovis
nomine commendavi, is tua causa tantas mihi gratias agit, ut nihil sibi
optabilius, nihil maius unquam obtigisse fateatur commendatione mea. Itaque, quo
meas apud te commendationes magis valere intelligo, eo me in hoc genere
ambitiosiorem facit humanitas tua. Quamobrem audacter et ad te scribo, cum
libet, et commendo aliquem, cum occurrit. Utrumque tibi gratissimum spero fore.
Raphael quidem Paravicinus, Christianus ille quidem homo atque insigni tum
nobilitate, tum pietate in Caspaniensi ecclesia Vallis Tellinę, per literas
me rogavit, ut ad te de suo filio aliquid scriberem in hanc sententiam: cupere
se filium tredecim annos natum, ingenio ut levissimo, ita cum ad humanitatem,
tum maxime ad pietatem propenso, Tigurum mittere, apud te domi una cum tuis
liberis victitare, a te, cui plurimum pro tua pietate confidit, evangelicam
disciplinam haurire, eum te alicui ludimagistro instituendum ad humaniores
literas tradere; tibi pro convictu, quantum libuerit, illi pro opera, quantum
par fuerit, numeraturum.
Divino tu illum sane beneficio videberis affecisse, si conditionem accipies;
mihi vero, quam sit futurum gratum, nihil attinet scribere, tam plane, quam quod
maxime. De hoc tu quid sentias et quid velis, nos quam primum facias certiores.
Te tuosque omnes amici in domino salutant. Tu omnium nomine salutabis ecclesiam
Tigurinam, cuius ad deum precibus nos plurimum commendamus. Id enim nobis his
maxime temporibus pernecessarium putamus. Nostram tibi quovis pacto operam scias
paratissimam tuisque collegis, honestissimis viris mihique charissimis. Valete,
idque in domino. As X^#'m diem Martii 1548. Clavenna Rhetorum.
<un>fehlt.
<lz>[Adresse:] D. Domino Henrico Bullingero, optimo viro, insigni pietate
Christi ministro, homini amicissimo. Tiguri alias Zurich.
