<nr>[21026]</nr>
<ae>Johannes Haller an Bullinger</ae>
<od>Bern, 2. Februar 1551.</od>
<vo>ZÃ¼rich StA, E II 370, 129. / Orig.(Aut.)</vo>
S.   Mitto hic tibi, colendissime domine compater, ea, quae
apud nos sunt nova, praesertim acta comitiorum, quae ex
Augusta accepimus. Ea lecta ad me remittas, oro. De
Magdeburgensium victoria et clade Mauritii accepi a Gervasio
nostro ea, quae tu illi communicasti; cum his conveniebant
ea, quae de his quoque ad me scribebat Blaurerus. Quidam
nostrorum civium hisce diebus ex Norinberga veniens dicit
vulgari fama illic ferri ducem Mechelburgensem Magdeburgi ex
vulnere obiisse et Ericum Brunsvicensem a nobile[wohl -i!] quodam captum capite plexum esse Mauritioque maxillam alteram
tormenti icto esse decussam. Consul noster a Wattenwyl in
senatu dixit non valde deinceps a Caesare esse metuendum;
illum enim inferis iam appropinquare; habet opinor ex filio
suo, qui in aula Caesaris agit. De Turca apparatu multa
feruntur; sed nescio, quam certa. Hoc certum est bombardas
illas Caesareanas ante aliquot menses ex Brabantia in
Burgundiam vectas nunc in inferiores illas iterum partes
reduci, unde speratur Caesarem habiturum, quod cum aliis
agat, quo nos possimus tranquillitate frui. Interea oremus
ad dominum sedulo, omnis pacis patrem et authorem, ut et
nobis et aliis illam largiri dignetur. Pestis apud nos
nondum omnino cessavit; tertium iam ex collegio nostro
studiosum abripuit, unde caeteris liberum factum est
unicuique ad suos concedere ad aliquot dies. Hinc fit, ut
lectiones iam vacent. Quid apud vos fiat, ex te cognoscere
cupio. Vale. Salva sit omnis tua familia, salvi sint quoque
fratres. Nostri omnes te tuosque plurimum salutant. Bernae
2. februarii 1551.
T[uus] Ioannes Hallerus.
Clarissimo viro fidelissimoque Christi et ecclesiae ministro
d. Heinrycho Bullingero, domino et compatri suo venerando,
pastori ecclesiae Tigurinae primario.
