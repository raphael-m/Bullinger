<nr>[36086]</nr>
<ae>Johannes Haller an Bullinger</ae>
<od>Bern, 30. Juni 1566.</od>
<vo>Zürich StA, E II 370a, 348. / Orig. (Aut.)</vo>
S. Reddidit hic mihi tuas, pro quibus ago gratias. Nondum vero adductus est huc Gentilis ille. Vellem illum esse
Genevae; non omnes intelligunt illa negotia, nec omnibus curae sunt, ut esse deberent. Non deerimus tamen nos nostro
officio. Proderit plurimum, quod habemus adhuc omnia, quae cum Gribaldo acta sunt, revocationem et illius manu scriptam,
cui etiamsi ille quoque subscribat, non tamen consultum erit ecclesiis, si dimittatur. Statuet tamen de hoc senatus. Ex
Gallia nihil habemus; alii calamitosissimum statum deplorant, alii multa de progressu veritatis praedicant. De Turca iam
silent omnia. Miramur, quid apud Rhoetos fiat.
Amici et fratres te iterum salutant. Saluta tu meo nomine vestros omnes.
Bernae postrema iunii 1566.
Johan[nes] Hallerus tuus.
Minem früntlichen, lieben herren und gevatteren m. Heinrych Bullingern, predicanten zuͦ Zürich.
