<nr>[38075]</nr>
<ae>Georg von Stetten an Bullinger.</ae>
<od>Bocksberg, 2. Juli 1568.</od>
<vo>Zürich StA, E II 378, 1925. / Orig. (Aut.)</vo>
S.  Monuisti tu quidem me, domine colendissime, ut per
tabellionem, cuius mentionem literis tuis 25. iunii scriptis
fecisti, rescriberem; redditę mihi vero sunt literę
tę in arce mea Bocksperg. Scribo tamen nunc per hunc
meum nuntium. quę apud nos ferantur, ex adiecta scheda
percipies. Expecto, quid Mediolanenses Rhetis respondeant.
Quem prioribus literis  11. iunii scriptis mihi commendasti
adolescentem, iuvabo ingenue, quantum potero. Tecum sentio
Belgium, quod diu sanctorum sanguine maduit et omnis generis
illecebris et luxu inebriatum fuit, nunc igne domini
lustrari. Vereor, ne idem nobis aliquando contingat, qui non
minora meriti sumus. Antichristum ad iudicium usque
duraturum aliquomodo haud inficias ibo; verum tamen multis
meo iudicio evidentibus indiciis ante diem illum, quem
propediem affuturum speramus, e sede deturbatum omnino iri
confido; ut sacro omittam, animadverti plurimorum etiam
papistarum praesagia, quae illud portendant; animadvertere
etiam licet tam ex sacris quam prophanis historiis gentibus
sua fata a suis quoque (non absque voluntate veri numinis)
praedicta fuisse.      Ago gratias, quod de filio meo
sollicitus fuisti, et muto sane consilium de mittendo illum
Genevam ad tempus.
Bene vale.
Datum  2. iulii anno 68. in Bocksperg.
R[everentiae] t[uae] studiosissimus Georgius a Stetten.
Reverendo, pio atque erudito viro domino Henricho
Bullingero, ecclesię Tigurinę antistiti fidelissimo,
domino et amico suo colendo.
