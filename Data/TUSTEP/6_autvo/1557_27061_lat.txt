<nr>[27061]</nr>
<ae>Konrad Badius an Bullinger</ae>
<od>Genf, 18. April 1557</od>
<vo>Autograph: Zürich StA, E II 368, 248.(Siegel...)</vo>
<dr> <dr>
<re> </re>
<tx>Laurentius Normandius, Ioannis Calvini, pastoris nostri
fidelissimi, non amicus communis solum, sed et pernecessarius,
quum de sua ad vos profectione nuper mecum colloqueretur,
incidit in mentionem tui, quomodo scilicet non comiter tantum,
sed et perurbane a te tuisque symmystis exceptus fuisset, ut
semper hospitalissimi amicissimique nostrorum hominum merito
existimati fuistis. Percontanti vero mihi, quid nunc operis in
manibus tibi esset quamve materiam tractares (quotidianis enim
commentationibus exerceri te ex lucubrationibus, quas in lucem
emittis, plus satis nota atque testata res est), respondit te
arduum, imo intentatum hactenus opus aggressum esse, nempe in
abstrusa illa <gr> <gr> oracula non brevem tantum
explicationem, sed iustos etiam commentarios edere. Ex quo
quum magnam animo meo voluptatem caperem, non tam mea unius
quam totius ecclesiae Christi nomine, ad quam laborum
vigiliarumque tuarum fructus potissimum pertinet, de illo
quaerere coepi, quam brevi futurum speraret, ut tuus ille
exoptatissimus foetus in lucem prodiret. "Ego vero," inquit,
iam pridem in animo habui ea de re ad dominum Bullingerum
scribere, ut, si forte typis hunc suum librum mandare vellet,
ad me mitteret, meque curaturum, ut summa diligentia emendatus
et elegantibus characteribus excusus emitteretur. Tu igitur,
Conrade, si ita faciendum censes, communi utriusque nostrum
nomine ad illum scribere poteris, ut ad nos commentarios illos
suos mittat nosque curaturos, ut nec sumptui nec diligentiae
parcatur, quin castigatissimi et expoliti in lucem exeant,
praeter id quod e Latina in nostram linguam convertere animus
est, ut nostri homines etiam fruantur tanto et tam excellenti
bono." Itaque hanc mihi traditam provinciam haud invitus
suscepi. Quod si liberius, imo audacius a me factum tibi
videbitur, veniam peto; nam, etiamsi; quod volo, non impetrem,
satis tamen hac mea brevi et ineleganti epistola consequutum
esse putabo, si in tanti viri notitiam venero, quem merito cum
eruditionis tum pietatis nomine et colere et revereri pii
omnes debent. Vale in Christo, vir praestantissime.
^$Genevae 14. calendas maii 1557.
^$Tui observantissimus Conradus Badius, Iodoci Badii Ascensii
filius.
<lz>[Adresse ...]:Eximio Christi servo d. Henrycho Bullingero,
Tigurinensis ecclesiae pastori fidelissimo. Tiguri.
^$[Darunter v. Bull. Hd.:]Badius petit Apocalypsim.
