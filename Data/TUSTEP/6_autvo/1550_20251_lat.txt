<nr>[20251]</nr>
<ae>Johannes von Ulm an Bullinger</ae>
<od>Oxford, 11. November 1550.</od>
Zürich StA, E II 369, 85.
Zur.lett III, S. 421ff.
Ep.Tig. III, S. 278f.
Literas tuas 5 idus octobris accepi, et 6 calend. novembris
principi eas
tradidi; quae sane illi (ut uno verbo dicam) fuerunt
gratissimae. Prudenter enim
et perquam honorifice a te fuerunt conscriptae; atque ita ut
haud sciam, an
prudentius scribi honoratiusve agi a te quidquam potuisset:
nam ipse legi eas
principi, et quid iudicent de te magni et praeclari viri,
facile iamdudum
animadverti: rectissime igitur abs te factum esse certo
sciam. Causa vero, quod
tamdiu literas apud me detinui, haec est: Librum de
sacrosancto christianorum
coniugio, Germanice olim a te conscriptum, praeterito iam
aestivo tempore, in
linguam Latinam exercendi gratia stylum prius transferre
volui, eumque principis
filiae, tum Latinis tum Graecis literis optime instructae,
denuo descriptum
donare: quod illud ipsum meum institutum et Scinnerus et
Wullokus vehementer
approbarunt. Londinum igitur simul ac veni, literas cum
libro principi offero,
(filia enim tum aberat), ac re ipsa rem bene se habere
intelligo. Scribet ad te
princeps intra paucos dies; literas simul cum meis isthuc
vult transmitti.
Curabo ne dubites recte diligenterque eas tradi; modo tu
promissi solutionem ad
exitum brevi perducas. Sed in eo te nunc totum esse non
dubito; itaque non est,
quod amplius te cohortor. Consilium illud tuum de Warwizense
velim ratum maneat
atque firmum: valde enim approbatur principe nostro; et
quoniam familiaritate
et usu sunt coniunctissimi, adhuc firmius religionis studio
hac ratione
copulabuntur. Titulum vero comitis necdum habeo plenum atque
perfectum; sed cum
Scinnerus una cum suis ad me mittet literis, inde ad te
statim deferri
curabitur. De Warwizensis in te benevolentia et voluntate
extant satis magna et
praeclara monumenta. Primum libros tuos sumptu suo in
linguam Anglicam
transferri curavit, eosdemque multos. Deinde Hupero<f1>Hooper.<fe> bona
fide recepit Alexandrum
meum (vel potius tuum) sibi fore et esse tua causa
commendatissimum: licet
nihil dum propter gravissima negotia, quae inter ullum et
Huperum iamdiu
extiterunt, sit actum. Sed res peragetur tandem; et quidem,
ut spero, rectissime
ac brevissime. Nam Huperi de divortiis cum episcopis
controversia satis bonum ac
foelicem finem videtur habitura, nec episcopi porro quidquam
ea in re optimo
viro oblatrare valent. Sentit autem Huperus nihil aliud,
quam quod omnes et
calamo et sermonibus approbavistis. Falsus igitur est de eo
disseminatus rumor,
quod nimirum putet coniugium semel adulteratum nec
intercessione magistratus,
nec coniugum voluntate, redintegrari posse aut restitui.
Haec hactenus. Novi quod ad te scribam nihil nunc est. Hic
salva enim sunt omnia
atque tranquilla, nisi quod motus quidam de Gallis in
Calethum hic audiuntur.
Illud certo nobis constat, aggerem ipsos in Anglorum finibus
extruere esse
conatos, sed ab iisdem fortissime repulsos atque prohibitos.
Excusandum se huc
misit Gallus legatum pridie quam Londinum veni. Auditus
quidem est et tractatus
(ut audio) humaniter, verum syncerum et iustum ab illis clam
minime iudicatus.
Igitur credendum Gallo nostro quid sit, Angli satis bene vel
potius optime norunt.
Reliquum est ut valeas, vir optime et doctissime. Salutat te
Hyberniae comes,
regis coaetaneus, adolescens tui perquam studiosus;
Scinnerus item et Wullokus,
viri multa doctrina et pietate praestantes. Rectissime
feceris meo iudicio, si
filiae principis exemplar futurae decadis mittas; praeter
cetera literas ab ipsa
easque doctissimas elicies. Inscriptionis forma haec esto:
Dominae Ioannae
Grayae, principis Dorcestriae filiae, ^&c. Sed tu, quid te
facere expediat, pro
tua maxima prudentia facile considerabis. Hoc disputationum
exemplar d. Othoni
Werdmüllero tradas velim: vir est omnino ex eo genere, cui
me charum et memorem
esse exhibere cupio. De studiorum nostrorum et lectionum
ordine, si quae voles,
ex Gvaltheri literis subtilius singula cognosces.
Oxonii, festinans in die Martini, 1550.
Iohannes ab Ulmis,
vere tuus in Christo filius ac discipulus.
Praestantissimo viro d. Henricho Bullingero, ecclesiae
Tigurinae episcopo,
domino ac patrono suo plurimum colendo.
         Tiguri.
