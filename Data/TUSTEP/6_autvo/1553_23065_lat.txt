<nr>[23065]</nr>
<ae>Georg Frölich an Bullinger</ae>
<od>(Baden), 3. Mai 1553.</od>
<vo>Zürich StA, E II 346, 276. / Orig.(Aut.)</vo>
S.  Ad literas tuas per dominum Rostium redditas, nihil
aliud respondeo, quam quod inconsulto pro Iona meo apud te
institi et, nisi id ipsum boni viri suasissent, nunquam
ausus fuissem ea a te contendere. Tu abunde apud me
excusatus es. Quid autem de Iona statuero, iam incertus sum;
ipse enim ex vesica vehementer laborare cępit, ita ut
ipsi non parum timeam. Quodsi intra quatriduum non melius
habuerit, eum ad matrem  suam mittere decrevi, donec
revaluerit aut aliud dei nutu ipso procuratum fuerit. Id
porro ita actum preripiet mihi occasionem modo ad te
veniendi. Dabo autem operam, ut cum Iona hac estate adhuc te
invisam.
Marggravius episcopum Herbipolensem mediocri clade affecit,
Bambergam cepit et Norinbergensibus magnum terrorem
incussit. Dux Mauritius properat ad Svevos et Silvę
Hercinia adiacentes. Ego propter imminentia pericula a meis
domum revocor, quos tamen parum iuvare possum. Videte et
cavete, precor, vos Helvecii, ne olim talia et graviora quam
nobis eveniant: coram dicerem apertius, si dominus
concederet.
Munus tuum chartaceum est mihi super aurum et topazion;
incepi enim librum heri legere nec desinam, quin lectus et
relectus sit. Dominus te servet ecclesię sę. Amen.
Vale.  3. maii 1553.
Tuus Georgius Lętus etc.
Incomparabili viro domino Henricho Bullingero etc. amico et
fratri unice dilecto.
