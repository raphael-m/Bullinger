<nr>[42077]</nr>
<ae>Matthieu Coignet [Vater] an Bullinger.</ae>
<od>Paris, 12. Mai 1572.</od>
<vo>Zürich StA, E II 359, 3098. / Orig. (Aut.)</vo>
S.  Tam saepe animo meo occurrit tui recordatio et fis
obvius, ut has calamo
extorserit literas, quibus te ad scribendum incitarem, ut
diuturnum meum
explerer desiderium nec diutius fructu et delectatione
tuarum carerem. Amicorum
enim,  qualium tu es, dici non potest quam iucunde sint
litere, etiamsi ab earum
officio non pendeat amicitia vera. Motus Gallię et bella
civilia, quę misera
semper esse solent et malorum plena, mutuum scribendi
officium retardarunt. Sed
deo beneficio pace et honesto fruimur ocio. Hoc cavendum
nobis erat, ne eius
iram provocare pergamus fructusque reddamus dignos iis, qui
resipuerunt; si enim
a fructibus causis similia eventa expectanda sunt,
coniectura est securos nos
esse non debere, cum frigeat pietas vereque virtutes
contemnantur, ut nihil
gravius dicam. Videtur tamen nubes illa atra, que maximis
calamitatibus nos
affecit, Flandriam respicere, de qua certiora poteris
intelligere.
Cęterum, ut scias, quid agat noster filius, quoniam illum
revocare constitui
ineunte autumno, ne grave ei esset vicinas regiones et
antiqua monumenta non
videre, adduci me passus sum, ut initio aprilis elapsi cum
fidis, bonis et
doctis commilitonibus inviseret Bononiam, Romam, Neapolim et
pręcipuas
Italię urbes, earum iura et mores observaret, se a
contagione incolumem
servans et ne pungat ira spinas, inter quas ambulandum illi
est. Meam forsan ei
in re improbabis facilitatem et indulgentiam. Me illumque
tibi charum tuis
commendo pręcibus. Gratum fore confido et memorem tuorum
beneficiorum. Filium
comitis ab Alto Saxo, qui optimi parentis non degener filius
et probe indolis
mihi videtur, habebo commendatissimum, et si qua in re tibi
aut amicis
gratificari potero, me paratissimum invenies.
Salutat te uxor; salutabis meo nomine amplissimum senatum et
amicos omnes. Bene vale nosque, quod facis, amabis.
Parisiis  12. amii 1572.
Tuus ex animo Coignetius.
Clarissimo viro d. Henrico Bullingero, ecclesiae Tigurinae
pastori vigilantissimo.
Tiguri.
Vermerk v. Bull.s Hd.: "D. M. Coignetii literae post bellum
scriptae mense maio
1572."
