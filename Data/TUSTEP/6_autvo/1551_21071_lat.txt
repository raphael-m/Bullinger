<nr>[21071]</nr>
<ae>Wigand Happel an Bullinger</ae>
<od>Marburg, 28. März 1551.</od>
<vo>Zürich StA, E II 356, 942. / Orig.(Aut.)</vo>
De Philippo scripsi ad humanitatem tuam et ad d. Gvalterum,
vir clarissime, quae fides debita vobis mihi merito
expressit et extorsit invito. Quam vellem aliter rem et
melius habere, quam scripsi atque magis ac magis experior.
Discessit a nobis ceu nunquam reversurus eoque nomine fui
perfusus gaudio non vulgari ob causas, quas literis per
Froschouerum tradendis aut iam redditis exposui. Sed praeter
nostram expectationem rediit non sine occulto meo stomacho;
indigne enim ferebam eam suam levitatem, quod iactitasset
ubique se Lovanium esse abiturum et maximos fecisset in
valedictionem temulentorum suorum commilitonum sumptus et
nunc multorum risu et ludibrio rediret. Quaesivi de
solutione creditorum, ut res haberent. Respondit
Froschouerum exposuisse 44 florenos ad solutionem mihi
praestandam et bibliopolae et hospiti, verum se adhuc
circiter 12 aut 13 fl. debere aliis tribus creditoribus et
parentem meum suo nomine iis satisfecisse spe ipsi facta,
quod ego hic ipsi resti[tu]turus essem. Haec quanta vanitas
et impostura! Cur, inquam, ego, non Froschouerus satisfecit
ac mihi ea imponitur necessitas, quasi vero, quod
detrectavit ille, ego cogar sustinere onus? Quorsum ea
impudentia, adieci, quod parenti persuasissent aliquo falso
praetextu, ut is ipsos solveret. Ulterius interrogavi,
quantam pecunię summam nundinis autumnalibus recepisset a
Froschouero, aiebat 25 florenos, et quantum a parentibus,
quando ab iis primum discessisset; non negabat se accepisse
10 fl. Collegi in summam et deprehendi 91 fl. tribus hisce
ex .......  anni quadrantibus profudisse coepique ut ante
sępius stomachari et exprobrare ei hanc tantam
profusionem. Verum ille parentes ea esse fortuna et
voluntate affirmabat, ut facile possint et velint esse
solvendo. At ego: "Non, non crediderim", dixi, "verum id
esse, quippe qui scirem, quod alios duos fratres
mancipassent arti manuarię vilissimę discendae et
exercendae apud exteros sine expens....... paternis et cum
eam ipsam conservet et exerceret pater, inde perspicuum mihi
fieri non esse usque adeo fortunatum et liberalem parentem
suum, uti ipse iactitasset, iussique eum emigrare ex aedibus
meis et consuetudine mea sibi temperare. Qui enim ferrem,
qui bene monentem aversatur, qui pecunia iuvantem
calumniatur et fraudare conatus est aut saltem suspendere
diutius. Nam et hoc mane interrogavi bibliopolam, cui hoc
dederam negotii, ut chyrographum Philippi exhiberet et meo
exigeret nomine solutionem. Qui respondit Philippum
noluisse, ut mihi Froschouerus satisfaceret, sed se ipsum
coram soluturum. Quid causae, nisi quod urgebant eum
Francofurti alii praesentes creditores, quibus maluisset
satisfieri. Quid quod prioribus nundinis se recepisse [non]
nisi 5 florenos, quos mihi solutionis nomine dedit,
affirmavit, reliquos autem ....... dissimulavit acceptos et
clam profudit, nihilominus etiam aeri alieno se apud me et
alios obstringens. Pheu impudentiam. Egone celarem et ad ea
tacerem? Dehiscat mihi potius terra, quam fallam fidem, qua
me esse praeditum habetis persuasissimum. Rursum ergo scribo
et consulo revocetis ...... deperditam, eo tamen praetextu,
ne subodoretur causam iustam. Metuo enim, ne ...... in
militiam abeat quam hic diutius haeserit, vereor aeque ac
antea ne conflet aes alienum. Vix enim parsimoniam
amplectetur, qui videri hactenus voluit ad[eo] liberalis,
adeo dives, adeo abundans. Qui sic? Ne ludibrio sit
commilitonibus ...... et ne creditores alii ipsum apud me
rectorem accusent suspensae nec praestitae solutionis nomine
extimesco, quod si fiat aut fideiubere pro eo opus erit aut
ad petitiones eorum in carcere ex officio coniicere, quod
non tamen sum facturus ........... divendit libros suos
omnes; novos emere vix poterit aut volet. Quid vero
praeclari geret miles inermis? Pudet et pęnitet, quod
eiusmodi impositorem viderim ac deceptus sum vobiscum
commendatione vestra. Scilicet ubi c.......  disciplinae
severioris et arctioris fuit conclusus, in officio se
continuit invitus et coactus vulpeculae instar, iis vero
quando est liberatus, non potuit non ad ingenium redire et
exercere insitam suam naturam iuxta illud: "Naturam
expellas furca, tamen usque recurret." Quamobrem videritis,
quid consulatis parentibus eius. Ego sane in eo spei parum
aut etiam nihil fere habeo adeoque turbor eius impudentia,
vanitate et impostura, ut optarem me nunquam cognovisse.
Haec scribere libuit, ut, si priores eadem de causa
institutae ad vos literae non essent traditae, non minus
hisce admoneremini in tempore. Bene valete. Omnes literas
vestras [et] Consensionem in re sacramentaria cum Calvino
accepi ........ hilari vultum eo quod inde intellexi
multorum in vos offensionem animi et invidiam posse sopiri
et mitigari ...... rabie.
Datum Marpurgi martii  28. anno 1551.  D. Pellicano, ut ad
me mittat grammaticam meam, significabis.
Tuus Hap[pelius].
[Adresse fehlt.]
