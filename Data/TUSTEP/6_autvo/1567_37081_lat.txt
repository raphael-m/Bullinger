<nr>[37081]</nr>
<ae>Bullinger an Johannes Kiszka</ae>
<od>Zürich, 15. August 1567.</od>
<vo>Zürich StA, E II 342a, 486. / Kopie. (.....)</vo>
Wotschke, 285f.
Dominus Iesus, unicus servator noster, benedicat tibi,
princeps illustrissime, et servet te ab omni malo!
Non ita multos ante menses scripsi tibi, princeps
illustrissime, simul misi exemplum confessionis fidei et
doctrinae ecclesiarum Helveticarum impressum typis et
colligatum ac spero m[agn.]* (* a.R. magnificentiam ....!)
t[uam] ea recepisse omnia. Confessioni nostrae
subscripserunt omnes ecclesiae Galliae, Angliae, Scotiae
aliarumque nationum. Eam et tua pietate minime improbandam
spero, praesertim in iis, de quibus nunc in Polonia et
maxime in Lythuania illa vestra audio ingentia esse
certamina, de mysterio, inquam, trinitatis et de vera filii
dei, domini nostri Iesu Christi, divinitate. Continet de his
nostra confessio, quae creditu necessaria sunt. Quorsum enim
pertinet, quod multi plura et altiora scrutantur, quam
religio syncera admittat? Deum sane, ut ipsemet Moysi
attestatus est, nemo videbit et vivet. Ubi hinc ex hac vita
demum migraverimus et animae nostrae dignae habebuntur, quae
deum aspiciant, corporaque nostra glorificabuntur, tunc
videbimus deum, prout scriptura testatur, sicuti est. Dum in
hac vivimus vita, veluti per nebulam, ut Paulus innuit, et
pro modulo nostro sacra illa mysteria cernimus, et prophetae
atque apostoli ea simplicitate et puritate, quae de his
credere oportet, tradiderunt, ut nemo conqueri possit de
obscuritate utque isti, qui plura curiosius inquirunt,
mereantur opprimi a gloria ac tandem, quid credant,
ignorare, id quod hodie pluribus scrutatoribus curiosis usu
venit, quam prosit. Quid vero simplicius est quam, quod
scriptura prophetica et apostolica tradit, unum esse deum,
non duos aut tres aut plures deos? Atqui hunc unum deum
verum Iehovach vocat, non patrem solum, sed patrem, filium
et spiritum sanctum, nec tamen, quia tres audimus, ideo tres
credimus esse deos; nam scriptura, cui syncera fide
adhaerere debemus, manifeste et tres dicit et unum. Iohannes
enim: "Et hi tres unum sunt", inquit, et filius ipse:
"Ego", inquit, " et pater unum sumus, et quoniam sumus",
dicit, "non sum."  In unitate  cer.... illa manifeste
asseritur etiam cuiusque personae proprietas; nam pater
mittit filium, mittitur autem filius, et ab utroque procedit
spiritus. Quid ergo clarius est, quam quod pater non est
filius neque hic pater?  Non enim pater pro nobis est
incarnatus et passus, sed filius. Interim divina illa
essentia atque natura unica indivisa et impartibilis, filius
non est divisus, avulsus aut diversum quid a patre, cum . .
. . te Iohannis 5. cap. dicatur filius patri coaequalis et
ipse quoque dicat ad discipulos: "Creditis in deum et in me
credite. Philippe, qui me videt, videt et patrem." Et iterum
: "Ut omnes honorent filium, qui honorant patrem; qui non
honorat filium, non honorat patrem, qui misit illum."  Quid
vero hac veritate catholica simplicius? Unum videlicet esse
deum essentia, personis trinum; sic enim Latina ecclesia
loquuta est iam inde ab ipsis apostolorum temporibus et
loquutiones hae transsumptae sunt ex ipsa fide et fidei
regula, scriptura sancta, ut plane audiendi non sint, qui
illa vocabula . . . . . ciant. Rursum quid tortuosum et
periculosum, adde et curiosum magis fuerit quam velle
altiora scrutari et de his divinis mysteriis, de quibus non
aliter et non plura, quod ad summam, loquitur scriptura,
alias inducere loquutiones et novas speculationes vel olim
ab haereticis usurpata, sed interim damnata doctrinae de his
genera? At multi tales hodie oberrant, qui et ecclesias
turbant et multorum synceram fidem subvertunt. Ab his oro,
princeps clementissime, tibi tanquam a peste mortifera cave;
noli, oro, noli tales novatores audire; vulnerant enim hi
conscientias auditi, varios animis scrupulos iniiciunt, a
vera simplicitate et tranquilitate deiiciunt, unde existunt
animorum vulnera, pavores dubitationes, certamina . . . . .
depravatio tanta, ut, quo quis se vertat aut quid credat,
ignoret Sathanaeque ludibriis vexetur perpetuo. Cave ergo,
cave tibi, optime princeps. Amo tuam pietatem ex intimis
animi mei visceribus et metuo, cum sciam phanaticos illos
homines omnes perreptare angulos, ne quid mali etiam animo
tuo bene sibi adhuc conscio et tranquillo aspirent, quanquam
rursus consoletur me illa m. t. ingenuitas et singularis
ille candor, quo te dei gratia ornatum esse didici
argumentis non paucis nec contemnendis eo tempore, quo
vivebas apud nos Tiguri. Oro itaque dominum, ut pietatem
tuam in confessione vera et simplici orthodoxae fidei, in
qua sola est salus certa, retineat et ab omni malo et
imprimis a conscientiae corruptela torturaque et hominum
istorum impostura conservet. Rogo insuper humanitatem tuam,
priceps clementissime, ut hasce meas literas scriptas, quod
deus novit, ex syncera charitate et studio meo erga m. t.
eximie singulari optime consulat et me habeat commendatum,
qui alioquin paratissimus sum m. t. inservire libentissime
et fidelissime.
Vale aeternum, princeps optime.
Tiguri  15. augusti anno domini 1567.
Salvi sint in domino omnes, qui apud m. t. erant Tiguri. D.
Iosias Symlerus conflictatur cum febribus ardentissimis, d.
Iohannes Wolphius lavat Badenae; uterque salutat humanitatem
tuam officiosissime; salutant et alii . . . . . .      (a.R.
fratres?) et symmistae, d. Gvaltherus, Lavaterus, Hallerus,
Wickius, Zvinglius etc.
[Ohne Adresse.]
