<nr>[19089]</nr>
<ae>Christian Hochholzer an Bullinger</ae>
<od>Aarau, 24. April 1549</od>
<vo>Autograph: Zürich StA, E II 340, 200</vo>
<dr> </dr>
<re> </re>
<tx>
S.D. Binas nuper a te intra biduum, venerande domine, literas accepi non sine
magna voluptate; nam quum admodum semper volupe fuit frui familiari tua
conversatione, ita non minus iuvat literas tuas inspicere. Quę posterioribus
voluisti, en feci; fuit enim mecum Thomas Hoffman, quem Arburgensi fratri
charissimo commendavi. Nondum ad me rediit, nescio, quomodo res successerit.
Quod autem prioribus dolorem vestrum testaris propter adversam uxoris meae valet
udinem, facile credo vos dolere, cum me tali hactenus prosequuti fueritis amore,
ut, quę mihi adversa contigissent, vestra reputaretis; pro qua vestra in me
benevolentia gratias habeo vobis ingentes, et recte quidem me mones, ut
sollicitus sim et invigilem pro bona valetudine uxori restituenda simulque
caveam intempestiva remedia. Ego, quod potero, faciam nec facile medicis ipsam
tradam. Habet nunc paulo melius, quia per intervalla incerta et diversa crescit
et remittit morbus; sed agnosco dominum deum esse, qui creat lucem et tenebras;
ipsius fiat voluntas.
Gervasii negotium ita, ut tu quoque mones, agendum ab initio et intellexi et
statui; de fide mea, puto, nihil dubitas.
^$Quid in rebus meis me sollicitum habeat, iam dudum ex me cognovisti et
propediem clarius intelliges. Domino rem totam commisi, qui mihi optime
providebit. Utinam ego fidelis servus domini inveniar, quod precibus improbis
usque ab ipso solo flagito.
^$Scriptum tuum contra Interim Petrus Sartorius usque retinet; iam aliquoties
monui, ut remittat, ne sit vel tibi vel aliis bonis impedimento; sed nondum mihi
restituit. Petis autem de eo meum iudicium. Sane scriptum tuum obiter tantum
vidi propter negotia, quę illis ipsis diebus mihi incumbebant; describere tum
non licebat, sperabam autem me brevi accepturum denuo a D. Petro; tunc
descripturus eram; verum nondum reddidit. Iudicium autem meum quod admodum exile
fuerit et nullius momenti in re tali, ubi tu ipse longe rectius iudicaveris et
alios etiam acerrimi iudicii homines tecum quotidie conversantes consulueris,
paucis apud te deponere haud detrectabo. Multi sane multa scribunt; sed non
omnibus datum est eadem facilitate et perspicuitate id, quod volunt, tractare et
conspiciendum aliis proponere.
Hoc tuum scriptum mihi perplacet et tale iudico, ut iam dudum vulgatum
voluissem. Video enim tale esse, in quo perspicue omnia tractantur ita ut hostes
nihil possint merito reprehendere nec nostri quicquam desiderare. Prudens adest
modestia; asseritur et fortiter propugnatur veritas et adversariorum argumenta
refutantur atque ipsi impugnatores veritatis tali modo petuntur et convincuntur,
ut id sine mordaci et scurrili fiat dicacitate et levitate, non tamen sine
accedine salutiferi salis et iusta gravitate, quę iunctam habet talem
lenitatem, ut faciele et spiritu Christi omnia fieri appareat, non animo
malevolo et pravis affectibus corrupto.
Quippe cum Christus ipse semper hostes suos ita reprehenderit, ut non tam
ipsorum confusionem et perniciem quam conversionem et salutem quaesierit. Rogo
itaque, ne diutius differas, quin vulgari cures; proderit enim vulgatum multis
nominibus. Nam haud te fugit vulgi imperiti iudicium, in cuius ore iam est
Interim istud Caesarianum; iudicant rudiores sic omnia in Interdecreto verbo dei
confirmata, ut nemo ex nostris sese audeat opponere; alioqui non tam diu
tacituros fuisse, cum prius ad scribendum multi fuerint promptissimi. Nec
quicquam conqueri poterit merito se nunquam admonitum; latent enim quaedam ita
fucata, ut non talia esse videantur, qualia re ipsa sunt, quae tua
consideratione diligenti conspicienda proponis et protrahis. Deinde alii, qui
rem, ut est, intelligunt, quibus emunctiores sunt nares, haud parum tamen
offenduntur pusillanimitate et metu vel ministrorum verbi, qui prius, dum pacata
essent omnia, scribebant, nunc pisce quovis magis sunt muti, vel magistratus,
qui scribere volentes vulgare prohibent et sub gravi poena interdicunt ea,
quę adversantia interdecreto.
Quales hodie quosdam esse certo cognovimus, qui hac sua seculari prudentia, qua
offensiones hominum pessimorum subterfugere volunt, se ipsos bonis suspectos
reddunt, quasi adhuc in fide sua parum certi confirmatique vacillent mox
sententiam cum fortuna mutaturi. Quibus iam tertium longe maximum accedit, quod
gloria domini nostri Iesu Christi, qui suo sanguine pro nobis fuso ad aeterna
ignominia nos redemit et gloriae ipsius participes esse voluit, valde hodie
periclitatur, obscuratur et imminuitur. Ea nos patienti ferimus animo, nec
quisquam est, qui pro gloria domini nostri salvatoris adserenda periculis
obiicere velit; hoc enim nostro silentio hostes et confirmamus et facimus
audentiores. Multis piis de tuo scripto dixi et has simul causas ostendi, ob
quas bonum, imo necessarium erat vulgari. Expectant ergo maximo cum desiderio
aeditionem scripti tui, quorum expectationem rogo, ne diutius frustreris. Nosti,
cui iam laboraveris; dominus rependet multipliciter, cui omnes boni te precibus
ardentibus commendabunt, ut vires et constantiam tibi largiatur, ut sedulo,
quemadmodum hactenus, domino magno cum favore talentum tibi comissum reddas eo
die, cum rationem a nobis est requisiturus, ubi nosti quantum angeli pro unico
peccatore converso sint gavisuri; non ergo tibi grave et molestum erit hoc
vulgare, si forte vel unicam animam tua admonitione e faucibus draconis iamiam
perituram revocare queas.
Atqui spero multos longe fortius propugnaturos veritatem, ubi viderint alios
quoque tandem secum causam defendere. Sed non opus habes mea admonitione; ipse,
quid in his rebus agendum sit, intelligis. Longior fui, quam volebam; finem ergo
nunc faciam rogans, ut hęc mea scripta aequi bonique consulas. Quod sentio,
libere dixi. Dominus conatus tuos secundet.
^$Vale et meo uxorisque meae nomine totam tuam saluta domum et D. Gualtherum.
^$Aarovie 24. Aprilis anno 1549.
</tx>
<un>T[uae] h[umanitatis] totus Christianus Hochholzer.</tx>
<lz>[Adresse:] fehlt
