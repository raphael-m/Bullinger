<nr>[45028]</nr>
<ae>Johann Jakob Grynaeus an Bullinger.</ae>
<od>Rötteln, 10. Juli 1575.</od>
<vo>Zürich StA, E II 377, 2641. / Orig.(Aut.)</vo>
S. D.   Reverende et clarissime vir, literas tuas ad Erastum
scriptas serius accepi easque circa calendas iunii
Heydelbergam misi nec multo post, ubi de adversa valetudine,
qua maio et iunio mensibus Erastus noster laboravit, edoctus
essem, ipse quoque Heydelbergam eius salutandi caussa
profectus sum. Interea autem dum ego nonnihil respirantem
viresque colloquentem exhilarare studeo, allatae sunt
literę d. Simleri, quibus affirmat tuam praestantiam
reciduum pati graviterque laborare. Ea res adeo doluit
integerrimo illo viro, ut inter alios voces singularem
<gr>sumpaJeian</gr> testantes hanc quoque proferret: "Si vel
dimidia vel maiore sanguinis mei parte d. Bullingero
prosperam valetudinem redimere possem, non dubitarem
profundere." Iussit etiam, ut eius nomine significarem ad
literas tuas responsurum, cum primum per valetudinem
liceret. Futurum spero, ut dominus pro immensa sua bonitate
optimum virum nobis restituat. Decumbentem convenerunt
concionatores Heydelbergenses, cumque sibi satisfactum, quod
suspitionem <gr>tHs eterodidaskalias</gr> attinet,
perspectamque fidei <gr>eilikrineian</gr> (quae ob
familiaritatem cum duobus illis tenebronibus Arianis dubia
esse coepisset) affirmassent, hoc responsum tulerunt:
debuisse eos ex familiaritate et amicitia fraterna cum
orthodoxis clarissimisque viris collegisse potius ipsum
quoque orthodoxum. Tussanus fassus est iniuriam d. Erasto
factam et suspitione illa et delatione apud principem;
auctor tamen ei fuit, ut in synedrio non gravaretur petere
licentiam utendi et fruendi coena dominica, posteaquam
constaret de synceritate eius fidei. Quia verum callidum hoc
commentum tacitam nescio cuius erroris culpae confessionem
gestorumque ab adversariis confirmationem et adprobationem
continere videtur, d. Erasto nostro displicuit.
Pro libro proximis nundinis misso proque literis ante mensem
ad me scriptis gratias maximas habeo. Commendo
p[raestantia[m  t]ua'm gratiae dei.
Salutem precor reverendis et clarissimis viris collegis
tuis, inprimis vero d. Gvalthero, cuius affinis d. doctor
Blarerus singularibus officiis humanitatis et superiore anno
et istis diebus, quibus Heydelbergę fui, me prosequutus
est. Mea ad Basiliensis <gr>metoikHsis</gr> post mensem unum
aut alterum instituenda erit, nisi quid interveniat.
Precibus tuis me commendo.
Perscriptum Roetelae  10. iulii 1575.
Tui observans Iohannes Iacobus Grynaeus.
Viro pietate, doctrina et meritis gravissimo d. Heinrycho
Bullingero, Tigurinae ecclesiae antistiti, domino suo
colendo.                                          Tiguri.
