<nr>[43072]</nr>
<ae>Die Zürcher an die Polen.</ae>
<od>Zürich, 2. Mai 1573.</od>
Wotschke, S. 357f, Nr.459.
Kopie mit Adresse von Bull.s Hd.:
Zürich StA,  A218, Nr. 19.
Accepimus literas vestras, quibus nostram sententiam
requiritis de electione
Andium ducis, fratris Caroli, Galliarum regis, in regem
Poloniae, quid de ea
consulamus et quo modo illo in regem creato Gallicis
ecclesiis conditionibus et
pactione aliqua certa consuli possit. Etsi autem vobis,
domini honorandi et
fratres carissimi, et vestris ecclesiis earumque patronis
illustribus, generosis
et magnificis dominis etiam cum vitae et sanguinis periculo
inservire parati
sumus, grave tamen nobis est ad hoc, quod quaeritis,
respondere, quod neque
regni vestri status neque Gallicarum ecclesiarum conditio
nisi <gr>xenikws</gr>
tantum hoc tempore nobis cognita est. Speramus tamen fratres
nostros Genevenses,
quibus res Gallicae melius perspectae et non tantum
ecclesiarum status, sed
Gallicae aulae et ipsius Andii ingenium et mores melius sunt
cogniti, quod nunc
ea urbe degunt magni et clari viri quam plurimi, qui nuper e
Gallia sanguinarias
hostium manus effugerunt, prolixe voluntati vestrae
satisfacturos esse. Nos
quidem hoc bona fide affirmare possumus, quod a multis
oculatis et fide dignis
testibus didicmus, contra omnia pacta, foedera et iuramenta
tam crudeliter in
pios saevitum esse in Galliis, ut huius immanitatis nullum
simile exemplum
extet, ab omnibus adfirmatur. Certe custodes corporis eius
in illa crudeli
laniena Parisiensi principem locum tenuerunt.       Ac idem
ille Andius, quod
omnibus notum est, Rupellam, quo plurimi fidelium
confugerunt, maximis viribus
oppugnat. Ac scimus rebellionem nostris obici, ut semper hic
mundus hoc crimine
pios praegravare conatus est. Sed ipsi superioribus bellis
et nuper etiam
publicis scriptis abunde satis se purgarunt. Quid autem boni
sperandum sit ab
eo, qui bellum adeo cupide gerit contra ecclesiam,  et quae
fides pactis
tribuenda sit in tanta superiorum temporum perfidia, vobis
coniciendum
relinquimus. Nihil quidem nobis gratius accidere posset,
quam si per vos
ecclesiis et universo regno Galliae, quod nunc turbatissimum
est, aliqua pacis
via parari posset. Caeterum quaenam illa sit, cum cernere
non possimus neque
vobis commonstrare id, quod nostri officii est, vos hortamur
in domino, ut
absque intermissione preces cum privatim tum publice
effundatis ad dominum deum
nostrum, ut vestri misertus vobis non det regem, ut apud
Oseam est, in furore
suo, sed ex misericordia et potentia sua regem pium,
sapientem, beneficum et
fortem. Nostis illud Danielis, dominus est, qui deposuit
reges et instituit
reges et confert sapientibus sapientiam. A domino itaque
sanctum petite regem.
Nos quoque, quod possumus, nostras preces coniungemus
vestris. Dominus benedicat vobis et servet ab omni malo.
Tiguri  2. maii 1573.
