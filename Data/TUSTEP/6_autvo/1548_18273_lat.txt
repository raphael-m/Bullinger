<nr>[18273]</nr>
<ae>Oswald Myconius an Bullinger</ae>
<od>Basel, 26. Oktober 1548</od>
<vo>Autograph: Zürich StA, E II 336a, 296</vo>
<dr> </dr>
<re> </re>
<tx>S. 25. redditę sunt mihi tuę Octobris, quas tu scripsisti 13. mensis
eiusdem. Interim Constantia occupata est a capitaneo Schnabelio nomine
Ferdinandi, cui Cęsar illam donasse dicitur. Habent igitur Confoederati
vicinos, quales volunt; dominus bene vertat. Equidem ob hanc causam semper
conquestus sum de Constantia, verum neminem inveni, qui mecum id conqueritur;
age habemus, vicinos scilicet.
^$Hodie tuas accepi, cum 7 illi erant in senatu nostro. Quid proposuerint,
ignoro; sciam forsitan postea. Stupeo item, quoties cogito, quod de fidei
negotio agunt, qui nesciunt, quidnam sit fides; stupeo item, quoties cogito,
quod amici nostri debent esse vicarii in religionis negocio Cęsaris. Quis hoc
ante annos aliquot putasset? Hostis est Cęsar ęque nominis Confoederatorum
atque Turca nominis christiani et istos ita cepit, ut vicarii veluti eius sint
facti. Prętexunt, ut tu scribis, nescio quid; verum quis illis credat? Carent
cognitione salutis; quis illis consentiat? Agendum est aliquid, aiunt multi, ut
maneat concordia; agendum est ergo, ut amittamus salutem.
O domine, libera nos a malo et retine per spiritum sanctum tuum nobis verbum
tuum. Audio praeterea, quod iniquissime ferant rumores, tanquam non sint nobis
amicissimi, et hanc ob causa hodie petierunt in diem crastinum diacosios; volunt
enim esse de isthac suspicione excusati. Expectamus, quid sit eventurum.
^$Insuper scribit Melanchthon, esse, qui ipsum in causa religionis (arbitror esse
Islebium) vehementer accuset scripto publico, et si res ita se habeat, querendum
sibi aliud hospitium, ubi tuto possit respondere. Horrui hoc verbo audito
duplici de causa, primo quod sub suo principe sic non audeat, dein quod
adversariis licet scribere, nostris autem non licet respondere. Et quęnam
hęc est iniquitas! Venit his diebus in manus meas libellus, quem evomuit
licentiatus (ja frilich licentiatus) theologię quidam. Ibi defendit fidem
esse posse sine charitate et fidem esse posse cum peccato mortali; permitterem,
quia de fide loquitur, ut ipse adpellat, informi, nisi adderet illa se scribere
contra superbam hęresim. Crudele est hic tacere et tamen scribere nemo
propter Cęsaris mandatum audet. Quid faciendum putas, ne dicat olim dominus
contra nos derelictam, imo negatam esse a nobis veritatem atque adeo se ipsum.
Consulito.
^$Uxor tandem se excusat; quam si audires, arbitror esse te satis contentum. In
Silesia scribitur culmos sanguinem ędidisse, apud Brunsvicum terram, Choburgi
piscinam et hanc copiose perque tres septimanas. Argentina hęret etiamnum in
eodem luto<f1>Vgl. Adagia, 1, 4, 99 (LB II 180).<fe>. De Cęsare ne verbum quidem audio, nisi quod coactus sit cedere ex
Belgico ob timorem tumultus, quem propemodum excitarat tanta vi auri miseris
imposita. Anglos aiunt adhuc agere feliciter contra Scotos et Gallum.
^$Vale in domino cum tuis. Salutabis fratres omnes et dominum Musculum; nam audio
et hunc apud vos esse, sed liberum adhuc.
^$Basileę raptim 26. Octobris anno 1548.
<un>T[uus] Os[valdus] Myc[onius].
<lz>[Adresse:] D. Heinricho Bullingero, theologo, in domino suo.
