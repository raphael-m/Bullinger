<nr>[42122]</nr>
<ae>Bullinger an Hans Rudolf Bullinger.</ae>
<od>(Zürich), 5. August 1572.</od>
<vo>Zürich ZB, Ms F 37, 364./Orig. (Aut.)</vo>
Gott mitt uns. Fürgeliepter sun, ich dancken dir und Susanna
umb die zwey junge
rebhuͤnle, die du mir geschickt und die mir wol worden
sind. Wenn ich neißwas
überkumm, wil ich dir ouch mitteylen. Hiemitt schick ich dir
die jüngst nüw
zytung, die ich hab. So ferr schick mirs wider, ists jenan
müglich, biß frytag,
das ichs ouch anderschwo hin schicke. Wie du hie xin, gab
ich dir memoralia in
psalmen; verhiest, du wölltists in 14 tagen abschriben. Ist
die kranckheit
darzwüschen yngefallen. Dorumb schick mirs, sobald du sy
gebrucht hast oder
abgeschriben. Ich hab nitt wyl diser zyt, me zuͦ schryben.
Gruͤß uns Susanam und kinder, och junckher Hansen Peyer
zuͦ Flach.
Datum uff Oßwaldi, ist Zug der bättler hirß kylwy.     Und
ist gwüß waar, das
die 2 pfaffen zuͦ Lucern, die die groß schand mitt dem wyb
uff offner straaß
getriben und sy nodtzogt, mitt dem schwert gericht sind, und
hat inen der
häncker die wyhe abgnommen. O factum bene. 1572.
Bullinger.
Minem fürgeliepten sun Hansen Rodolffen Bullinger, pfarreren
zuͦ Berg.
