<nr>[41016]</nr>
<ae>Bullinger an Tobias Egli.</ae>
<od>Zürich, 23. Februar 1571.</od>
<vo>Zürich StA, E II 342a, 622. / Orig. (Aut.)</vo>
Graub. III, 239f. R.
S. D.   Scribo haec, ne nihil ad te, chare frater, scribam.
Iam nunc tuae mihi defatigato scribendi munere offeruntur ad
2. pomeridianam, quod refero, ut qualecunque hoc scriptum
boni consulas. Sed et negotia difficilia et plurima me
tantum non adobruunt atque opprimunt. Cum dolore legi, quae
scribis de tua inopia; magis conturbarunt ea, quae scribis
de conatibus Ganthneri, hominis seditiosi, cuius artes
malignas iuvet Campelli nostri in dicendo non satis parata
promptitudo. Sed confidite domino; hunc orate sedulo, ut
vobis adsit, animos ad suam voluntatem sanctam flectat. Quod
si eiecerint vos, quod tamen non puto facile futurum, domini
providentia minime vos deseret. Dicebat Abraham ad filium
suum unigenitum: "Dominus providebit." Pergite vos in via
domini nec cedite malis. Nosti illud ethnici<f1>Aristoteles(?).<fe>: "Tu ne cede
malis, sed contra audentior ito." Aliquot iam dies
diligenter inquisivi, si quidem invenirem clari viri d.
Urbani Rhegii et universi ducatus Luneburgensis iudicium de
puniendis haereticis, de quo dicis. Pridie autem inveni
impressum in Saxonia, Cellae Saxonum; ilico ergo dedi
describendum; libellum est Germanicus et certe elegans et
brevis. Sapit Ganthnerus ex chronicis Sebastiani Franci; is
enim in capite de haereticis in anabaptistis ponit iudicium
et Brentii et Oedembachii de non puniendis haereticis. Unus
satis et Rhegii libellus admodum idoneus confutandis istorum
naeniis. Spero te brevi ad nos venturum, cum scilicet
commoditas ecclesiae ocium dederit; colloquemur tunc de
rebus omnibus copiosius, etiam de Hegelino. Non possumus nos
omnes ad nos colligere. Serviat ille suae ecclesiae, in qua
nimirum etiam boni sunt; dissimulet malorum iniurias.
Nullibi talem inveniet ecclesiam, in qua non sint spinae.
Sed puto uxorem, quia Tigurina est, Tigurum omnino redire
velle; nunquam enim ab eo tempore, quo illam duxit, aliud
quam Tiguri haerere sibi proposuit. Sed plures sunt, qui
merentur ante ipsum promoveri. Sed et nullis ad vos
testimoniis publicis venit commendatus; unus  et alter eum
commendarunt, sed iuxta regulam: Rogatus rogat.
Cum plus ocii et animi erit, copiosius scribam. Dicas, oro,
d. Campello me eius accepisse literas, quibus alias
respondebo. Dominus illi benedicat! Salutabis ipsum. Si quid
habes de rebus Italicis et Venetorum, tum
Ferrarien[si] urbe, significa per occasionem.
Vale aeternum. Zvinglius, gener meus, apoplexia tactus  11.
februarii feliciter migravit ad dominum. Nonnulli alii viri
boni hic et alibi eodem morbo sunt extincti. Dominus servet
nos!
Tiguri  23. februarii anno 1571.
Bullingerus tuus.
Salvi sint d.d. consules, Bonettus, Pontisella, Gregorius et
alii nostri amici, etiam d. Ruinella etc.
Ornatissimo viro d. Tobiae Eglio, Curiensis ecclesiae fideli
ministro, domino meo honorando et fratri dilecto.
Chur.
