<nr>[25100]</nr>
<ae>Hans Welser an Bullinger</ae>
<od>Augsburg,  5. Juli 1555.</od>
<vo>Zürich StA, E II 346, 309. / Orig.(Aut.)</vo>

[Die gna]t goteß durch unseren her Jesum Crystom seye,
[lie]ber her bruder in Cristom myt ewch, den eweren, unß
alen, [das] wyr an in aleyn und seyn warheit glauben,
ewyglych, amen.
Hochbegabter, trewer dyener am evangelio Jesu Cristj unnd
lieber her, ich hab ewer schr[eiben] aus Zurch den
9. julio myt der bredyg im druk, so ewer lieb von der
catolyschen algemeyn ler und der ungezweyflet alt glaub
seye, enpf[angen], bedank mych deß auf hochst, weyß
nyt, wie ich wyder verrgelten sol, unnd fynt eß die lautere
warheyt, das, wer die gnat nyt hat an Crystom, sein verdynst
zu glaben, kan ny selyg werden; dan keyn mensch ist geboren,
da so vil gutz in seye, der sych selb myt guten werken oder
seyn fleyß und blut kynt selyg machen; eß muß im von die
bezalong, so Cristus am stamen deß kreytz getan hat, im
helfen. Wer aber nyt glabt das leyden und sterben Cristy byt
seyne synt seye wyt, denselben hat er nyt gar betzalt; ist
im keyn genugsamer und foler got, myt dem das sacrament brot
und weyn harom eß seyn weg im glaben wyrt eß in der selykayt
und myt den anderen zaychen weltlych nach der ordnong nichtz
ennpfangen. Welyche non die gnat goteß haben das ewyg leben;
welyche aber Cristy sterben nyt volkomen genugsam ist vyr
ire syndenn, so si in rewe und layt sint, welen nymer don,
sonder suchen und musen ander weg, werk oder mytl darzu
haben, vyr die ist Crystus nyt gestorben, und gehent in dya
hell, unß das ewyg leben zu, wie dan jetz daß babst von irs
bracht, aygennutz, guten leben wylen dut, wil das evangeliom
sonder bey unß so vil myglych nyt aufkomen lasen, vyr die
wellen wyr treulych byten, nach demselben den wylen deß
heren, wie er uns im vaterunser lernet, geschechen. Die
pfafen in Engelant myt irem anhang haben eyn jungen her
k[unig] lasen sterben; dasselb kynygreych eym s.......  iber
geben, aleyn das man babst, abgotterey dynen erhalt unnd die
warheyt Jesu Cristy myt gwalt darauß treyb. Der her kan sych
ir noch wyder erbarmen und helfen. So ir unß, die wyr
evangelio Jesu Cristy ofenlich glaben unnd bekenen, auch
nyt, derweyl wyr urrtayl Jesu Cristy wysen, das vyl berufen,
wenyg außerkoren sent. Welen wyr got dem heren dest me
danken seyner gnaden. Eß ist war, vyl bredygen evangelio,
lasen  . . . . . . . . . . so die besten seyn wellen, myt
laufen; das lat ewch . . . . . . .  . bruder, nyt kymeren.
Der teufel feyrt nyt; aber d. .. . . . . . .ynden durch die
genat goteß, das gut herauß nemen, den neyt faren lasenn. Da
weltt vyr  mych, die meynen und ale an . . . . . . . . . .
., die sych das nyt kymeren lasenn, got den heren byten, das
er uns byß in ent, das doch kurtz ist, erhalte[n] welle. Ich
byn auf dem land herausen bey dem hoch gelerten d° Conrat
Gaß[ner]* (*a.R.: Gessner!) noch nyt gewest. So ich hyneyn
kom kontschaft machen. Im reychstag, der ob 6 monet jetz
weret, ist noch nychtz angerycht; pfafen ziechen auf, heten
geren anstant unnd fryt zwyschen kay[serlich]
m[ajesta'tt und Frank[reych], vermenten darnach dest me
wyder die evangelyschen zu erhalten. Die fyrsten halten
stark, wellen, das jederman frey haben, dem babst myt
nychten oder seyner ler underworfen sein. Wa eß sych non
enden, solt in an 4 in 6 wuchen hervyrkomen. Dan si haben
gnat von got, werden nyt darvon weychen. Soltz zu eym zug
komen nyt wol gann. Bey unß werden al mytl braucht, wie man
weg don must; aber got hat sych byßher unser erbarmet, seyn
wort neben teufel ler deß anticristj zu Rom erhalten. Um die
gnat wyr, so dem evangelio glauben, noch und stetz byten.
Byt ewch frayntlych, bruderlych unnd dynstlych, wolt vyr
unsere kyrchen zu Aug[spurg' bey ewere gemeyn, vyr mych
alß eyn mytknecht Jesu Cristy, seyn hausgesynt, treulych
byten, das der almechtyg got unnß in den geforlych zeyten am
glauben und in Jesu Cristo seyn heylyg evangelio ewyg und
zeytlych byß an ent dyß elennden leben erhalte und in sonder
byt vyr mych unnd die meynen. Das wyl ich vyr ewch unnd die
eweren auch don. Gar nychs, was man auß neyt tut, anfechten
lasent. Dan ewer unnd meyn glaub sent auf das sterben Jesu
Cristi unnd seyn warheyt aleyn und auf anderst nyemant, zu
vergeben der synden gegrynt. Darbey wellen wyr bleyben byß
an ent unnd durch seyn verdienst das ewyg lebenn besytzen,
unnß im reych goteß in kurtzer zeyt fynden.
Wa ich ewch dan, lieber her, dyenen kan, eß seye zu fyderong
deß evangelio Jesu Cristj, in was es wol, so ich vermag,
hapt ir, die eweren mych gantz wylyg und genaygt. Die pfafen
kynden mych, das ich ir sach auß gnaden goteß erkene, nyt
wol leydenn, musen doch, alß lang eß meyn her und got
zugybt, gedulden.
Wie man sagt, wellen si jetz in an 6 wuchen den reychstag
enden, den religion artykel auf Speyr aufziechen, das jede
barteye ire gelerten dahyn schyk, da zum ent weyter handle.
Ist ein aufzug, ob fryt myt Franc[rey]ch wurt, das si der
warheyt stark genug weren. Got wyrtz erhalten.
Was dan die von Kollen in truk außgan lasenn, hapt hiebey,
nemen wyder dafor und schweren an hant unnd wellen darin die
warheyt, nachtmal Jesu Cristj verlegnent, babst abgoterey
erhalten; muß man got dem heren befellen, Wie eß dan in
Nyderlant gang, das der k[ynyg] von Franc[rey]ch Mariaburg
myt 200 wegen profant gespeyst von kay[serlichem] leger
wegzogenn ist, wert ir schon wysenn.
Damyt seyt von myr, den meynen und ale die eweren gegriest,
got dem heren in seynn gnat befollen.
Datum Augspurg  5° julio 1555.

E[wer] w[illiger] m[it] b[ruder] in Crysto Hanns Welser.

Dem wyrdygen heren und vorsterr im evangelio Jesu Cristy
Heynrych Bulynger zu Zyrich, meynem lieben heren, zu handen.
                      Zurch.

