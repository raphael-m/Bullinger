<nr>[22126]</nr>
<ae>Graf Georg von Württemberg an Bullinger</ae>
<od>Schaffhausen, 21. Juni 1552.</od>
<vo>Zürich StA, E II 363, 140.</vo>
Orig. mit aut. Unterschrift.
Georg, grave zu Würtemberg unnd zu Mümpelgart etc.
Unnsern grus zuvor, lieber besonder. Wir haben kurtz
nachainander zwai schreiben von euch entpfangen, da in dem
ersten gemelt würdt zeittungen aus Italien, gleichwol man
wenig davon vernimpt belangendt cardinalem Alexander Farmes
und den hertzogen von Ferrär, rüstungen halber. Ob
burgermeister Haab zu Zürich inn der burgundischen handlung
verritten oder verreitten wolt, möchten wir wol wissen,
anderst nit dann getreuwlich, wie weit dessen bevelch sich
erstrecken thät. Des conciliums halben würdt neben anndernn
mher puncten uff vorgenomenem passawischen tag beratschlagt
werden. Sovil dann das ander schreiben belangt, haben wir
der freundtschafft beantworten und anzaigen lassen, des
versehens, sie onbeschwert und gesettiget sein werden;
möchten wol leiden, das wir es vor ettlichen verschinen
zeitten gewüsßt hetten.
Die neuwe zeittungen betreffen gedencken wir, ir solt selbs
nhunmher solicher inn erfarung sein, das umb und an dem
Schwartzwald und derselbigen art herab dem kaiser bitz inn
40 vendlin knecht sollen angenomen werden und schon der
lauff angangen ist.
Euwere angezaigte neuwe zeittungen, das die hertzogin aus
Lothringen und königin Maria an practick gemacht Nansse
einzunemen und darnach durchs Allsas und Preisach dem könig
zu wider zu ziehen, darff die konnigin und hertzogin solichs
nit einnemen, sonder sie habens vor in; sie sehen nur wol
auff, das sie es behaltten. Das aber der konnig von
Franckreich vertröstlich uff Lüttich zu ziehe, konnen wir
gar nit glauben; hatt noch ein gut stuck wegs dahin ze
komen. Wissen auch, das er uff disen tag mit ains thails
seines hauffen inn dem landt Lützemburg ligt.
Rodenbach, das der jung marggraven zu Baden ist, hatt er mit
gewalt erobert und geplündert sampt andren mher stetten und
flecken, darunder sich ettliche veste heüser noch nit
ergeben.
Die pfaffenstras harauff, als Mentz, Cölln, Trier, halten
sich, wie ir loser prauch ist. Wir versehen uns, nach dem
tag werdenn sich die schmutzigen reütterlin und die armen
schwartenhäls wider herfür thun. Gott geb, das es der mal
eins im Theütschlandt zu ainem glücksäligen fridenn und ruhe
komen möge, wiewol es ime warlich gantz ungleich sicht. Das
haben wir euch uff euwere schreiben g[nädiger]
mainung nit wollen verhaltten. Datum Schafhausen den  21ten
iunii anno etc. 52.
G[eorg] g[rave] z[u] Wyrttemberg etc.
Es hat dert der Frantzoß den paß an bischoff von Thrier
beghert nach dem dag werden händel wider angheen.
Unserm lieben besondern Hainrich Bullinger, predigern zu
Zürich.
