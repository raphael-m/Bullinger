<nr>[27301]</nr>
<ae>Marx Jenisch an Bullinger</ae>
<od>
Augsburg, 27. November 1557.
<vo>Zürich StA, E II 346, 366. / Orig.(Aut.)
Lauß deo semper 1557 adi 27. november in Augspurg.
Erwirdiger, hochgelertter her, mein underthenig, gannz guttwillig diennst sei ewer eerwird befforann.
Ewer e.
schreiben den 19. november ist mir auff 26. ditto wol zukhumenn.
Erstlich bedannckt sich e.e.
auffs hochst der fraindschafft unnd gutthatt, so ich ewerem sun alhie beweise, weliche gutthattenn von mir klain seind, auch kaineß danckhs wyrdig.
Wa ich aber gemelttem ewerem sun alhie lieb unnd fraindschafft khindenn beweissenn, woltt ihß samptt meiner fraindschafft von herzen gerenn unnd
mitt genaigttem willen thonn.
Deß sol sich e.e.
zu unnß versechenn, sol auch mitt dem werckh beweissenn werdenn.
Ich soltte ewer eerwirdi in latein geschriben habenn; so bin ich geschefft unnd hantierung halbenn auß der iebung khumen; bitt e.e.
wel mir solichß nitt verargenn.
Jez nitt mer, dan wa wir ewer eerwirde unnd all den ewrigenn diennstlich sein khindenn, bitten, unß nitt sparen weltt.
Die gnad deß all mechttigenn sei mitt unß allenn, amenn.
Ewer eerwirde undertheniger diener Marx Jenisch.
Dem eerwirdigenn unnd hochgelertten herrnn her Haynrich Bullingero, docttory, meinem gunstigen herrenn.
^$Zurych.
