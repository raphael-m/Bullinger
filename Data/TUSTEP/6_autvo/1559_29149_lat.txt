<nr>[29149]</nr>
<ae>Jean Jacques de Cambray an Bullinger</ae>
<od>
Chur, 18. September 1559.
<vo>Zürich StA, E II 358, 279. / Orig.
(mit aut.
Unterschr.
u.
Adresse.)
Gr.
II, 156 R.
S. D. Quod iamdudum p[raestantiae] t[uae] non scripserim, in causa fuit penuria novarum, non voluntatis et obsequentię.
Roma nihil habeo (et habui nunc literas), quod non sit vetus et non antea tibi notum; nota enim mihi omnia erant.
Sed literę nostrę vetustatem sibi comparant in circuitu illo et ambitu itineris, cum amplius cursores hac non transeant.
Si quid p[raestantiae] t[ua] habet, rogo, nobiscum communicet.
E Constantinopoli scribitur Bayazetem circunsessum
a fratre Selimo et quasi in extremum periculum vitę aut captivitatis redactum, tandem capta occasione ex incuria ipsius Selimi in solemnitate festiva, quam tunc celebrabat totus exercitus, occupati, obsidione sese liberasse et versus Persas confugisse.
Quod quidem maximum damnum allaturum est illi imperio propter discordias et divisiones istorum fratrum.
Deus aperiat oculos principum nostrorum et dirigat corda ad expellendos istos, qui veri sunt infideles.
E Gallia nihil intelligo, quod novum
sit aut inauditum.
Novus dux Venetiis nondum est creatus, et oriuntur inter eos magnę controversię et insolitę propter ambitionem aliquorum, quod quidem primates angit et torquet.
Offero me p[raestantiae] t[uae] deditissimum.
Curie Rhetorum die 18. septembris 1559.
                                P[raestantiae] t[uae] obs[ervans] et stu[diosus] totus
                                            J[ean] J[acques] Decambray.
Clarissimo viro pietate et eruditione excellenti domino Henrico Bullingero, Tigurinę ecclesię ministro, domino et amico suo colendo.
