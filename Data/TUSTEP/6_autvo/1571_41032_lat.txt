<nr>[41032]</nr>
<ae>Bullinger an Tobias Egli.</ae>
<od>Zürich, 27. April 1571.</od>
<vo>Zürich StA, E II 342a, 628. / Orig. (Aut.)</vo>
Graub. III, 247f. R.
S. D.   Et superiores accepi literas et quas nunc misisti.
Ad superiores non licuit respondere propter negotia, quae ut
magis magisque accumulantur, ita sentio in me non eam agendi
promptitudinem ac dexteritatem, quam antea deo concedente
habuisse mihi videor, aetati huius aliquid tribuo et aliquid
etiam viribus diutina et nimia exercitatione debilitatis,
imo fractis. Omnia certe habent suos periodos certissimas.
Interim omnia a domino, ut sunt, suscipio libens. Nunc etiam
ad posteriores brevibus respondeo.
Horrui toto animo, cum legerem blasphemi nebulonis simile de
antiquo et iuvene asino. Sathanica mens est, e qua prodeunt
tam abominanda. Sic illi nebulones gratiam et deo et
hominibus referunt, quod exules a Rhetis sunt collecti.
Dominus pro merito eorum rependet eis. Idem non deerit vobis
in synodo, si modo studentes simplicitati non concesseritis
locum illorum audatiae et libidini dicendi.
-      Si Ferrariensis Mirandulam occupavit, non sine
civili Italiae bello retinebit. Forte rependet dominus huic
genti pro ipsorum impietate, nisi forte aliud monstrum
alant; sed vivit dominus.             Ex Gallia nihildum
aliud audimus quam pacem coli, licet aliquot in locis filii
Belial erumpant et pro ingenio suo vim inferant innoxiis
Christi ovibus. Scribitur regulus Transsylvaniae mortuus et
ideo periculum esse, ne committantur inter se imperator et
Turca utroque volente sibi subiungere Transsylvaniam. Qui
Francfordia redierunt, nihil memoratu dignum retulere.
Episcopi ex Anglia duo ad me scribunt salva et incolumia ibi
omnia esse ex gratia domini, celebranda 2. aprilis
universalia regni comitia.     Scribitur Tubinga 14. aprilis
d. Bidenbachium, successorem Brentii et praepositum
Stutgardianum (edidit hic contra nos testamentum Brentii),
incidisse in maniam vel melancholiam ac profectum ad fratrem
Bebenhusium, quod coenobium est, in quo abbatem frater agit.
Ibi vero 6. aprilis Wilhelmum Bidenbachium sese hora
antelucana 3. praecipitem se effudisse in plateam ex
fenestra, sublatum autem semivivum nihil dignum christiano
fecisse nullumve edidisse poenitentiae signum et intra
spatium 2 horarum efflasse animam sepultumque 4. vespertina
eiusdem diei in eodem coenobio: Iacobum Andreae habuisse
orationem funebrem in laudem mortui conatus demonstrare
mortem eius non esse reputandam sicut eorum, qui sibi ipsis
mortem consciscunt; assuevit enim garrulus ille
suaviloquentia album reddere nigrum et nigrum album. Dann
die lüth habend vil zügs in irem gougelsack, damitt sy die
lüth vergalsterend. Interim non irridetur deus, qui est
iustus iudex. Nihil certi referunt mercatores de bello vel
Belgico vel Germanico. Dominus concedat nobis pacem! Infelix
et luctuosum tibi fero, mi Tobia, nuncium 25. huius hora
matutina circiter 3. migrasse ex hoc saeculo amplissimum
virum consulem reipublicae nostrae d. a Chaam et heri
sepultum. Dominus resarciat nobis iacturam hanc
inaestimabilem. Cogito propter reparandam meam
incolumitatem, si dominus voluerit, balneum aliquod sub
finem maii ingredi. Si quid boni efficere potestis in causa
Lemanni nostri, facite.
Vale. Tiguri  27. aprilis. Saluta nostros omnes. Tiguri
1571.
Bullingerus.
Ornatissimo viro d. Tobiae Eglio, Curiensis ecclesiae
ministro fideli, domino meo honorando et fratri charissimo.
Chur.
