<nr>[37124]</nr>
<ae>Bullinger an Tobias Egli</ae>
<od>Zürich, 27. Oktober 1567.</od>
<vo>Zürich StA, E II 342a, 496. / Orig. (Aut.)</vo>
Gr. III,  39f. R.
S. D.  Quae Berna pridie accepi, communico, ut ea communices
cum d. Carolo et illum salutes nomine meo quam
familiarissime, imprimis d. consulem Willium et alios
consules. Finita sunt etiam comitia Solodorensia. Die 7 ort,
namlich die 5, ouch Fryburg und Solenthurn, habend zuͦgesagt
zuͦ ziehen; hettend gern gehept, das man inen gestattet,
mitt 6000 zuͦ ziehen und by besserer bestallung. Glaris hat
nitt zuͦgesagt, wil erst drumb gmeinden. Basel hat imm
vorigen zug nieman geschickt, wil ouch jetzt nitt schicken.
Schaffhusen hat abgeschlagen, wil nitt schicken. Appenzel
ist ouch imm zwyfel; sy wöllend nitt wider die Franzosen
ziehen. Man sagt wol, es gällte nitt die religion; aber
ander sagend anders. Es mögendt's die in 5 Orten nitt in
inen behallten; sind uß der maassen hitzig. Gott gäbe, das
dise sach guͤtlich verricht werde, und luͦgind die frommen
Pündter für sich, daß sy nitt wider sich selbs ziehind. Im
rychskrieg gab der keyser beständig für, es gulte nitt der
religion; sunder man wöllte nun ettlich unghorsamm fürsten
gehorsam machen. Die sach erfandt sich aber amm end anders;
dann die ungehorsame was von der religion wägen. Also, wenn
Conde und admiral das trientisch concilium annämind, werind
sy nitt ungehorsamm. Alle widerwertikeit, die in Franckrych
ist, kumpt von den Gwysianern, deren houpt der cardinal von
Lothringen. Habend imm vorigen krieg nitt gnuͦg bluͦts
vergossen; es muͦß noch me bluͦten. Gott wölle sy zuͦ friden
setzen und uns alle erhallten in sinen gnaden.
Vale. Gruͤssend Pontisellam, Ganthnerum etc.
Zürych  27. octobris 1567.
Bullingerus tuus.
Zürych und Bern verbietend by eer, lib und guͦt zuͦ ziehen.
Gester ist das mandat hie an der kantzel verbotten, wiewol
sunst nieman lustig etc.
Dem wolgelerten, frommen und getruwen h. Thobias Egli,
pfarreren zuͦ
S. Martin zuͦ Chur, minem günstigen und lieben herren und
bruͦder.   [C]hur.
