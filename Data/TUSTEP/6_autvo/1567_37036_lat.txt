<nr>[37036]</nr>
<ae>Johann Konrad Ulmer an Bullinger</ae>
<od>(Schaffhausen), 17. April 1567.</od>
ZÃ¼rich StA, E II 377, 2430f. / Orig. (Aut.)
S. P. D.  Literas tuas, clarissime vir et pater in Christo
summa reverentia colende, in quibus sententiam tuam super
libro de carne Christi significas, accepi et citius equidem
respondissem, quam factum sit, nisi ex Francofordiensi
mercatu tales literas expectassem, ex quibus novi aliquid
communicare potuissem. At video ex literis tuis heri abs te
acceptis ea omnia nequaquam te latere, quae ipse ut ignota
perscribere volebam. Prae foribus esse omnino iudico
tempora, quae simul inducere comitia illa domini Christi
magna videntur, quae Daniel, Christus et apostoli
praedixerunt. Quare tuae humanitati gratias maximas ago,
quod calamitates communes, quae in conspectu versantur,
copiose ad nos scribis. Haec summa diligentia tua, si nihil
aliud, tamen apud pios hoc efficit, ut levent capita sua et
piis gemitibus liberationem aeternam expetant. Omnes venti,
quotquot philosophi supputant, si summis et coniunctis
viribus in Germaniam facerent impetum, non mihi viderentur
tantum mali allaturi, quantum adferent furores et tumultus,
qui undique in nos irruunt. Ut de caeteris, quae commemoras,
nihil scribam, in hoc tecum omnino consentio exercitum
Mediolanensem et concilii Tridentini executionem et imperii
fasces quaerere. Dominus, sine quo nemo sibi sumere quicquam
potest, omnia ad gloriam nominis sui et afflictissimae
ecclesiae salutem dirigere dignetur. Amen.
Quantum ad testimonia de carne Christi collecta attinet,
sicut antea scripsi, ita nunc quoque tuo iudicio et
voluntati illa simpliciter commendo. D. Eberi et Maioris
testimonia, ut quae eludi haud facile possent, reliquis
adiunxi et, qua parte et ratione eludi possent, praetextu
videlicet omnipotentiae dei, in praefatione attigi. Sed
audio causam, propter quam omittenda iudicas, et libenter
consilio tuo obtempero; quem enim antecedentia non movent,
non facile horum suffragiis movebitur.
Tractationem Brentii, sicuti ex ipsa scripti forma et
comparatione cernis, in hoc non adieci aliorum sententiis,
ut simul ederetur, sed ut, quid ipse sentires audirem,
quanquam et Eberi et Brentii verba Heidelbergenses suo
protocolo adiunxisse video. Nomen meum diserte an exprimatur
aut omnino, ut antea quoque ostendi, prematur, non curo; non
enim mea, sed ecclesiae eiusque luminum propria sunt, quae
exhibeo. Quare in hoc quoque, facies, quod videbitur
optimum. Si prelo submissurus es, mihi significabis, ut
simul etiam Germanice mox edi possit.
Restat, ut meo et fratrum nomine aliquid a te modeste et
reverenter petam. Multis annis synodi apud nos habit   sunt,
sed ea negligentia, ut, quid in rebus etiam gravissimis
actum et decretum sit, nequaquam teneatur a plerisque, quod
nemo quicquam annotavit. Inde rixae interdum oriuntur inter
fratres. Caret et synodus statutis scriptis et canonibus,
quibus tamen in universum carere non potest. Orant igitur
fratres, ut saltem generales aliquas constitutiones
vestrarum synodorum nobis communicare velitis, ut ex illis,
quae in usum nostrum futurae sunt, excerpere possimus. Id
quia ad concordiam et coniunctionem maiorem sanciendam utile
fore confidimus, haud gravatim simplicitati nostrae hac in
parte adfuturos vos speramus. Ego equidem quasi in ignota
adhuc regione hic oberro, quod rebus fratrum hactenus non
interfui et his triginta annis, quibus abfui, omnia in aliam
formam atque faciem sunt mutata. Sed haec hactenus; dominum
precor toto pectore<f1>Adagia, 1, 4, 26 (LB II 160f).<fe>, ut te diu in ecclesiae suae
desertissimae solatium conservare velit. Amen. Salutabis meo
et fratrum atque amicorum nomine omnes symmistas et fratres
nostros. Vale. Datum raptim summo mane  17. aprilis anno
1567.
Tuus ex animo Iohannes
Conradus Ulmerus.
Te, venerande in Christo pater, oro, si edendus sit libellus
de carne Christi, ut iudicii tui etiam testimonio praemisso
id fiat et aliorum, qui me amant fratrum.
Literae comitissae ut reddantur, sedulo curabo.
Clarissimo omnique eruditionis et pietatis genere
ornatissimo viro d. Heinrycho Bullingero, ecclesiae
Tigurinae antistiti vigilantissimo, patri suo in Christo
plurimum colendo.
