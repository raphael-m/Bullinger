<nr>[30010]</nr>
<ae>David Haug an Bullinger</ae>
<od>
Augsburg, 19. Januar 1560.
<vo>Zürich StA, E II 346, 442. / Orig.(Aut.)
Mein freuntlichen grues unnd gantz genaigten guettwilligen diennst seien euch von mir allzeit zuvor.
Eherwurdiger, gonstiger, lieber herr, im jungst verschinen monat maio hab ich ain schreiben von euch, des datum 14. martij, sampt einem cristenlichen buechlin des tittels* [tittulus?) (Vom hayl der glaubigen) wol empfangen, darauff gleich euch durch aines appoteckers son von Sanct Gallen widerumb anttwurt geschriben, verhoffend, sollte euch woll unnd gwiß zukhommen.
Aber wie ich seider auff den
25ten decembris widerumb ain schreiben von euch bekhommen, kan ich daraus nitt verstan, das euch obgemellt mein schreiben seie geanttwurt, wellches mir nit lieb.
Bitte derhalben mich hierinnen entschuldiget ze haben; dan ewr nach meines lieben bruedern Lienharten seligen abgang angebottne lieb unnd freundtschafft beger ich nit zu minderen, sonnderen, warin ich nun möchte ewch und allen den ewrigen allen guetten willen hinwiderumb zu erzaigen, darzue ich mich willig, auch schuldig unnd berait
erkenne.
Ewres trewen mittleidens, tröstlichen unnd cristenlichen zueschreibens meiner kranckhait halben, thue ich mich freunttlich bedancken.
Der allmechtig gott hats gleichwoll väterlich widerumb zu pösserung geschickt; dem seie lob, eher und danck in ewigkait.
Der welle auch zu beden thailen witter verleihen, was zu seiner glori unnd unser seelen hail furderlich.
^$Schrifft wurdigs waiß ich euch sonderlichs, des euch zuvor nit auch wol bewust, nichts mitzethailen.
Von des newen papsts
cristenlichem vorhaben wurdt woll vil unnd mancherlei gsagt, wellches, wa nun der halbe thail ins wergk gefueret, loblich unnd nutzlich sein wurde.
Aber der taussent kinstler und listig feind kan seine sachen wollieblich furgeben, bis ers zu seinem vorhaben bringet, darvor der allmechtig die seinigen gnedigklich bhuetten und bei der rechten erkhanttnuß seines sons biß an ir end  erhallten wo[lle], dem ich euch dan auch hiemit in langgwiriger wollfart will bevolh[en] haben.
Dattum Augspurg den 19ten ianuarij anno etc. 60.
                E[uer] e[hrwierdi]  (e[herwurdi]?) d[iener] Davidt Haug subscripsit.
Dem eherwurdigen wollgelerten und fhurnemen herren Heinrich Bullinger, dienner der kyrchen zu Zurych, meinem gonnstigen herren.
