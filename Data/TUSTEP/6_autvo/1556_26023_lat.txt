<nr>[26023]</nr>
<ae>Guillaume Farel an Bullinger</ae>
<od>Neuenburg, 16. Februar 1556</od>
<vo>Autograph: Zürich StA, E II 359, 2958.(Siegel...)</vo>
<dr>Ep. Calv. 2389 (XVI, 33f) Exc.<dr>
<re> </re>
<tx>S. Quanto gratiores fuerunt tuę literę, quam optime
Bullingere, tanto molestius, quod pius Lismaninus eas mihi non
reddidit; verebar enim, ne viderem pium virum, quem tandem vidi,
et et delectatus sum aspectu et colloquio, ita non parum doluit
mihi, quod tam repente et nullo meo officio exceptus abierit.
Sed tamen tuę literę et pii Pellicani hoc effecerunt, ut me
totum ei addicerem, si qua possem ipsi usui esse. Sed is multo
me consultior aliud novit ... et indicavit expedire. Ago gratias
d., quod longe abes a Bellianis, qui rumpuntur, dum per alios B.
operatur, quique, dum nihil audiunt nec faciunt in rem
ecclesię, quos possunt prohibent, imo profligant quam
iniquissime, insaniunt, si quis pro Christo patiatur aut solum
vertat et verbum audiat. Tu quid domi non agis? quem te pręstas
exteris, quam exornas Italam, quam habes ecclesiam? Videt
Christus tuum tam pium studium, quod precor magis ac magis
accendat et plene tibi benedicens faxit, ut pro votis tuis
sanctis, imo supra vota finem sortiantur foelicem omnia tua.
^$Habeo tibi gratiam multam quod studiose labores pro Genevensi
ecclesia, pręclarissimo ornamento Bernensis ecclesię. Nam quam
habet elegantiorem coronam quam quod per ipsam talis et tanta
ecclesia coepit et stetit? Magna est dei benignitas quod, cum
sit quam sufficientissimus se solo, ita ornare velit tam miseras
creaturas, quod in iis quę terram, imo coelum, superant opera
creaturarum suarum uti non dedignatur, iubetque eas in hoc
servire et ingentia promittit et dat facientibus. Gratulor isti
tam sancto senatui tam pium, tam christianum studium, quod non
solum apud suos et in suis studeat Christi glorię, verum etiam
procul agentes. Perfice quęso, o vir dei, quod coepisti, ut cum
gaudio nobiscum gratias d[omino] agas super pace et benedictione
tantarum ecclesiarum. Si Iudę successores et (quicquid fingant)
veri pietatis hostes, qui fratres volunt haberi, audiantur, sibi
et aliis perniciem subitam invehent: nam dictu mirum quam sese
benignum et faventem Genevensi ecclesie d[ominus] manifestat, in
horas semper magis et magis aperiens et dissipans Satanę
consilia et molimina et suorum. Cum in gloriam Christi faciat
ecclesias utrasque coniunctas esse, sitque non solum honori
utrique, imo e re utriusque, ut sancto vinctę sint et firmo
foedere, ut vel pueri possunt videre, nec est aliquis,
quantulocunque iudicio sit pręditus, qui non facile iudicet
neutram posse a foedere recedere quin notam incurrat: nunc
potissimum ubi eundem agnoscunt Christum et idem evangelium,
quam id turpe ducendum, hostem pietatis potuisse civem ducere et
fratrem factum excludere civitate, impium ad foedus amicum
admissum et pium factum dimissum. Et non tantum in hoc ut
incumbas te etiam etiam rogo, et tecum pios omnes qui aliquid
possunt, verum etiam pro longe maiori magisque necessaria pace
et concordia, nimirum omnium ecclesiarum. Sane super cęna
d[omini] scribemus multa hinc inde: non video posse dissidium
tolli, nisi coram verbis amicis agatur. Quanta opus fuisset
scriptione super dissidio circumcisionis et oneris legis? Si
Paulus coram non egisset, nunquam impetrasset eum quem evicit
consensum. Habent suam vim scripta, fateor: sed vult d[ominus]
coram verbis agi, ubi potest fieri. Hic te instare, per Christum
te rogo, ut tandem convenire detur quos nosti. Principes
sol[l]icitandi sunt et omnia per te et alios agenda quę huc
faciunt. Christus per te efficiat hoc tam necessarium. Difficile
sane videtur, imo difficillimum. Sed quid non reddit expeditum
is cui nihil est impossibile?
^$Condona, si tantum audeam apud te; lubentius enim tecum ita
ago, ut tu iubeas, quę per d. vis me agere, et experieris, quam
non gravate adnitar parere. Vale, pie pastor sancti gregis
Christi, ac, quod facis, perge perficere. Christus, omnium
caput, te perpetuo dirigat suo spiritu! Cupio tuos sanctos
collegas salvos, Habium opto salutatum officiosissime et
quicquid studet glorię Christi. Pręfectum nostrum tuo nomine,
ut iubebas, salutavi, qui quam amicissime et gratissime excepit.
Collega et alii fratres te salutant. Si istic Lismaninus sit,
opto plurimum salvere.
^$Neocomi 16. februarii 1556. Ubi absolvissem concionem alteram
conveni nostrum pręfectum, qui iussit, ut quam officiosissime
te salutarem et per te Walterum quoque, qui pręfecti filio non
parcat, sed, quantum poscent sua facta, castiget.
^$Tuus ex animo Farellus.
<lz>[Adresse ...]: Clarissimo Christi servo Heinricho
Bullingero, pastori ecclesię Tigurine, insigni theologo, fratri
et symmyste quam charissimo. Tiguri.
