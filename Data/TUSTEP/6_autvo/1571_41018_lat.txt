<nr>[41018]</nr>
<ae>Bullinger an Edmund Grindal, Richard Coxe und John Jewel.</ae>
ZÃ¼rich, Februar 1571.
Ep.Tig. II, S. 106f.
Reverendissimi in Christo patres, domini honorandi et
fratres carissimi. Multum me pietati vestrae debere fateor,
qui cum tanto invicem intervallo simus disiuncti, (vos
quidem trans mare habitetis in Anglia, ego vero non procul
ab Alpibus vivam in Helvetia), nihilominus pietas vestra
frequentibus literis amicitiam fraternitatemque nostram olim
contractam tam studiose colat, conservet atque magis et
magis in diem augendo provehat. Unde merito me gratum
pietati vestrae obsequiosumque modis omnibus exhibere debeo.
Cumque submissa superioribus diebus bulla Pii V., episcopi
Romani; quam antea non videram neque de ea quicquam
audieram, occasionem mihi suppeditastis agendi aut conandi
saltem aliquid pro gloria Christi, redemptoris nostri unici,
et pro salute eius, quae apud vos est in Anglia, ecclesiae
contra antichristum Romanum, en pietati vestrae refutationem
hanc meam bullae oppositam dedico et exactissimis vestris
iudiciis subiicio, ut pro pietatis vestrae beneplacito
stetque cadatque tota. Oro autem, ut hunc meum conatum
animumque causae bonae vestraeque pietati devotissimum
benigni accipiatis. Alioqui fateor libere facultates meas
admodum esse exiguas, vestram vero eruditionem amplissimam,
ut me hanc causam longe felicius potuissetis, si quidem ita
libuisset, pertractare. At cum intellexerim hoc meo labore
qualicunque me pietati vestrae gratificaturum, nolui, illa
in me desideraret quicquam. Faxit Christus dominus, ut
uberrimo cum fructu multum disseram.  Salutare, quaeso,
dignemini reverendos meos dominos et fratres carissimos d.
Robertum Hornum, Wintoniensem episcopum, d. Edwinum Sandum,
Londoniensem episcopum, d. Ioannem Parkhurstum,
Nordovicensem episcopum, d. Iacobum Pilckintonum,
Dunelmensem episcopum, d. item Ioannem Almerum,  Samsonum,
Humfredum, Leverum, Foxum et reliquos exilii quondam vestri
in Helvetia et per Germaniam socios, quorum omnium precibus
me commendo. Sed et omnes ministri et fratres, qui hic sunt,
vobis omnibus omnia felicia in Christo Iesu, domino nostro,
precantur. Dominus Iesus benedicat ministerio pietatis
vestrae et servet ab omni malo.
Tiguri mense februario anno salutis nostrae 1571.
Ad reverendissimos piissimosque et vigilantissimos inclyti
regni Angliae episcopos d. Edmundum Gryndallum,
archiepiscopum Eboracensem, d. Richardum Coxum, episcopum
Eliensem, et d. Ioannem Iuellum, episcopum Sarisberiensem,
dominos meos honorandos et fratres in Christo
carissimos.
