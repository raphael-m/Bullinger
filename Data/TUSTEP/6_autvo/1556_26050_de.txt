<nr>[26050]</nr>
<ae>Johannes Bechlin an Bullinger</ae>
<od>Neuburg [an der Donau?], 17. März 1556</od>
<vo>Autograph: Zürich StA, E II 335, 2299. (Siegel...)</vo>
<dr> <dr>
<re> </re>
<tx>Gnad und frid von gott dem vatter durch Christum Jesum,
amen.
^$Mit was hertzlicher freud (erwürdiger hochgelerter herr unnd
vatter) ich unwürdiger und unbekhanter eur erwürde schriben, bi
her Lorentio Agricola an mich gethon, empfangen hab, das weist
der lieb gott im himel etc. Vilgeliepter herr und vatter, mich
wundert höchlich, wie doch gott khönde so lang dem ellendenn
unchristlichenn leben bi un zuesechen. Alle geistliche güetter
werden von fürsten und herrenn einzogen: ecker und wisen,
höltzer, weld und anders mer, so von den vorfaren gestifft
worden, zum theil verkaufft, zum theil uß gunst verschenckt und
würt darmit nach irem gefallenn gehandlett. Darneben ist man
gantz verdroßen, unwillig, was man den dienern geben soll;
wittwen, waisen, der arme man wirt zu dem allem hart gedrengt,
neben solchem schier kheine laster gestraff, gottslesteren, so
bi uns gantz gemein, unchristlich volsauffen der obrigkheit,
unzucht, ander sünde werden so gemein on alle forcht getriben,
das si nit für sünd erkent. Ein diener, so einfaltig, nit mit
bochen die warheit lert, wirt gar veracht; welcher aber uff der
cantzel schreitt wider Zwinglium seeliger gedechtnus und ander
from bider lütt disputirt, für hoch und werd gehalten, war das
nit thuet noch im nit gefallen last, auch nit darbi sein will,
der wirt für ein schwermer erkhent, dieweil er solchs nütt liden
mug. Der herr seig mein zeug, das ich nüt heuchle, sonder also
und vil erger statt es bi uns, also das einttweders einer, so in
unseren landen ein kirchendiener ist, mueß mitheuchlen oder aber
sonst in aller still von anderen sich enthalten. Aber bald man
ein wenig ein arckwon hatt, setzt man einem also zue, das es
gefarlich ist, mit guettem gewüßen zun reden und darneben auch
iren gunst behalten. Derhalben ich nun, wißs der lieb gott im
himel mit beschwertem gewissen bisher in den landen gewesen und
je und alweg mein hertz und gmiett in eure land gestanden bith
derhalben umb Christi unsers gemeinen heilandts willen eur
vätterlich hertz, wollen mir einr condition halben, wie klein
und gering si ist, ein vertröstung geben; die wolt ich mi aller
danckbarkheit und höchsten fröuden, wißs gott, annemen,
unangesechen das ich allhie 100 und 80 fl. hab. Ich wer auch
urbittig mich euch, meinen christlichen lieben herren und
vättern, mein leben lang ze verschriben und, wo mangel an meiner
lehr und leben befunden, das nit gemeß, wolt ich alle stund
urlaub haben. Ich bin auch urbittig, kundtschafft von
Liechtenstein in der graffschafft Tockenburg, da ich predicant
gewesen, auch sonst von allen orten, da ich gewesen, zue
bringen, damit man meines thons und laßens bericht habe. Bith
hierum abermals umb Christi willen eur vätterlich hertz wolle
mer mein gemuett dann das schriben ansechen. Will eur erwürde
hiemit mitt allen christlichen mitbekhennern der hellen warheit
gott dem herren bevolchen haben, für welche ich unwürdiger tag
und nacht nit uffhöre zue betten. Eur erwürde wollen umb gots
willen nit mer dan zwo zeilen herwider schreiben.
^$Datum den 17. martii 56.
^$Eur erwürden undertheniger, gehorsamer diener Johan Bechlin von
Augspurg, pfarherr zue unser frauwen zue Neuburg etc.
^$Memor esto servi tui, domine.
^$Her Gregorius Leuwerer ist eilff wochen in meiner behaußung
gewesen, biß im ein condition ist zue theil worden.
<lz>[Adresse ...]: fehlt
