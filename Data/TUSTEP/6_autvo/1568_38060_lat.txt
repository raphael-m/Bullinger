<nr>[38060]</nr>
<ae>Johannes Haller an Bullinger.</ae>
<od>Bern, 11. Juni 1568.</od>
<vo>Zürich StA, E II  370, 399. / Orig. (Aut.)</vo>
S.  Accepi tuas, colendissime domine et compater, per hunc
Fietzium nostrum, et arbitror te quoque interea meas, quas
nuper per Aloysium Muraltum scripsi, accepisse. Nihil istis
nunc addere possum; neque enim quicquam novi, quod certum
sit, hic habemus. Constat pacem esse promulgatam, delirant
reges, plecti Achivos. Condensis arma posuit; Germani sunt,
ut audio, dimissi et in Germaniam regressi. Rex aliquas
copias secum ad sui custodiam retinet. Pax non ubique pari
modo accipitur; ubi papistae rerum potiuntur, nolunt
evangelicos recipere amplius; ecclesiae coartantur in
angulos paucos. Quidam non indoctus homo nuper ex Narbonensi
Gallia veniens mihi retulit, quod illic papistae dominentur
ubique; solas duas illas civitates Nemausum<f1>Nîmes.<fe> et Montem
Pessulum nondum voluisse regia suscipere praesidia,
propterea quod fortiora sint illa, quam ipsis promissum sit;
Valentiam praesidium accepisse, manere tamen ibi ecclesiam,
sed in angulum retrusam; Auranię etiam et apud S. Spiritum
esse adhuc ecclesias, Gratianopoli omnia esse eversa;
Lugdunenses saevire adhuc et nullam velle servare pacem. De
reliqua Gallia nihil referre potuit. Video vix retineri
illud, quod priore edicto obtentum est. Italos aliquos sibi
servavit rex; reliqui (hoc certo constat) in Italiam sunt
reversi. Audimus hic de novis quibusdam motibus in Italia,
et quod urbes quędam a pontifice defecerint. Si quid sit
certi, communica nobis. Ex Belgico nihil habemus praeter ea,
de quibus tu quoque scribis.         Apud nos tranquilla
sunt omnia, nisi quod infaustum illud anabaptistarum genus
in multis locis huius ditionis de novo se effert, ita ut
quotidie fere nobis cum illis negotium sit. Denen groben
puren ist vil zwol; brist inen nüt, denn das si gar hein
herrschafft und oberkeit hettind, so wärind si herren.
Beza ad duos iam fere menses aegrotat; metuo, ne labores eum
conficiant. Mater mea his diebus ad Thermas Badenses
profecta est; postquam ibi laverit, ad vos itura; quam tibi
commendo.
Salutant te nostri omnes, praesertim Diesbachius. Reliquorum
pauci sunt in urbe.Salutem precor tuis omnibus.
Bernae  11. iunii 1568.
I[ohannes] Hallerus, semper tuus.
Clarissimo doctissimoque viro d. Heinrycho Bullingero,
Tigurinae ecclesiae antistiti fidelissimo, domino meo
honorando et compatri charissimo.
M. Heinrych Bullingern zuͦ Zürich.
