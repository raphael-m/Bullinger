<nr>[20130]</nr>
<ae>Joachim Vadian an Bullinger</ae>
St. Gallen, 5. Juni 1550.
<vo>Zürich StA, E II 351, 115.</vo>
St.G.Mitt. 30, S.847f.
Orig. (Aut.)
S.  Nihil miror, indignari te, doctissime Bullingere, quod
tam turbato rerum
statu invicem ad pugnandum seu rixandum potius sacri
profanique nos accingimus.
At vero rem ipsam si propius expendas, dissentire opus est,
ni locum gravi
offensioni cedere ultro velis. Incluserunt (ut libere dicam,
sed bona cum fide)
nos in hunc ludum ministri, qui nulla cum praefatione vel
vestrę vel aliarum
ecclesiarum,  quae nostrae religionis sunt, ministrorum ita
pertinaci sententia
suam pertinaciam tuentur, ut una illa et christiana quidem
libertate provocandi
senatus authoritatem suam vobis concordem tueri et
plausibilem populo plebique
facere coactus fuerit. Status autem caussę, nostra quidem
sententia, hoc uno
cardine vertitur: num iure dei permittente, hoc est minime
aversante, nepotibus
neptibusque ius matrimonii liberum esse queat necne? et, si
liberum sit, non
licere magistratui diversum sancire sua lege; si non sit,
recte ab ipso ius
divinum suis legibus edictisque vindicari tenerique manu,
quocunque tandem
affectu insaniant, qui rebus sacrosanctis ad suum commodum
abutantur. Hunc nodum
non omnino (ut sic ludam) Gordium nobis ut explicetis,
senatus noster
amantissime religionis purae putae sancte et ex animo
precatur, et te,
Bullingere, ut nos iuves, per Christum dominum obtestor.
Liber animus mihi hac
in re ab omni aegritudine viget; utrisque partibus ex aequo
faveo, verum quod
unice mihi cordi est, iuri divino cupio esse consultum. Sed
de his satis.
Quod ad Urielem attinet, benigne mihi responderi cuperem.
Opere enim precium
facturos tuos magna fiducia mihi polliceor, cum ita sit
spectatae indolis
iuvenis, ut longe optima mihi de illo polliceor. Vale.
Sangalli quinto die iunii anno 1550.
Ioachimus Vadianus.
Ornatissimo doctissimoque viro domino Henrycho Bullingero,
sanctae ecclesiae
Tigurinae episcopo, domino et amico suo ante omnes colendo.
