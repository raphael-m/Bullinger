<nr>[40006]</nr>
<ae>Stanislaus Myszkowski an Bullinger.</ae>
<od>Krakau, 21. Januar 1570.</od>
ZÃ¼rich StA, E II 367, 419f.
Wotschke, S. 311f.
Salutem plurimam et gratiam a deo patre ex animo precor et
amica officia diligenter commendo.
Publicis nostris occupationibus reipublicae caussa susceptis
impeditus non potui, quamvis maxime cupierim, literis tuis
respondere. Etenim comitia variis de rebus ad communem regni
utilitatem pertinentibus habita longo iam tempore me cum
aliis ita occuparunt, ut rebus nostris privatis prospicere
nulla ratione potuerimus, qua in re quam magni fuerint mihi
suscipiendi labores, tibi ipsi aestimandum relinquo,
praesertim cum de tota republica nostra conservanda fuerit
statuendum. Ego autem ingenue fateor, me in hanc rem ita
incubuisse, ut omnem dederim operam in excogitanda ea
ratione, qua in salva et incolumi republica gloria Christi
propagari possit. Verum ea, quam in hac re procuranda
adhibui, diligentia et labores tam pia de causa a me
suscepti morbum gravissimum accerserunt, qui me ita male
affecit, ut de salute mea necessarii mei plane
desperaverint. Tandem gratia dei liberatus nihil prius
habui, quam ut literis tuis responderem. Id enim ut facerem,
non solum priores tuae literae per d. Christophorum Thretium
scriptae benevolentiae et humanitatis plenissimae, sed etiam
posteriores prioribus omnino similes me coegerunt et quodam
modo hortatae sunt. Quod igitur Iohannem Miscovium nepotem
meum tam diligenter curaveris, tam humaniter et paterne
tractaveris, tam denique honesta ratione in pietate et bonis
moribus institueris, rem mihi longe gratissimam fecisti
eoque nomine plurimum me tibi debere profiteor et, quando
tempus et ocium mihi erit, efficiam, ut animum meum erga te
pluribus intelligas. Neque etiam satis esse existimasti
tantam in eius caussa industriam suscipere, nisi etiam
tabulas accepti et expensi aptissime et accuratissime
descriptas ad me perferri curares, quod insignis cuiusdam
diligentiae et singularis erga me benevolentiae signum esse
interpretor. Libellos ad me missos de origine erroris et de
conciliis tuum et de aeterno dei filio d. Simleri accepi,
eos apud me tanquam munera praeciosa habeo, iis fruor et
maximam ex eorum lectione delectationem capio, siquidem pie
admodum sincere  ac docte originem ridicularum
superstitionum papistarum describit, alter et aperit, alter
impias haereticorum blasphemias acutissime refutat, ut nihil
supra. Pro iisdem itaque magnas tibi gratias ago. Nihil
gratius ad me mitti potuit hoc nimirum tempore, quo huius
modi haeretici impia sua dogmata non desinunt spargere.
Adsit dominus labescenti ecclesiae suae, quae ita
affligitur, ut mirum videri possit, quod verae et sycere
pietatis ulla appareant vestigia. Enixe te precor, mi
Bullingere clarissime, ut in precibus tuis et privatis et
publicis nostri memoriam habeas neque cesses deum precari,
ut spiritu suo aeterno nobis adsit in veritate nos confirmet
et ad nominis sui gloriam in eadem constanter permanere
velit. Quod de Galliae ruentis statu me certiorem
reddideris, rem mihi pergratam fecisti; dolet enim ex animo
regnum istud quondam satis fortunatum nunc quasi ad
interitum tendere seu potius ruere. Si quid et in posterum
de illius miserrimi regni statu acceperis, ne graveris,
quaeso, ad me perscribere; prodest enim ad veram pietatem
tam manifesta irae divinae signa cognoscere, quae homines
pios admonent et poenitentiam veram in eorum cordibus
excitant, ne, si illi deum suis peccatis irritaverint,
iisdem poenis subiiciantur. Hoc ut facias, familiariter a te
peto, quem me plurimum amare ex multis rerum argumentis iam
saepius perspectum habeo. Te rursus enixe rogo, ut, si in re
quavis tibi aut tuis prodesse possim, id a me quam
amicissime non postules solum, sed etiam flagites. Ego vero,
quantum in me situm erit, contendam, ut meum erga te animum
omni, qua potero, ratione cognoscas.
Foelicissime vale.
Datum Cracoviae  12. calendas februarii 1570.
Amicus sincerus Stanislaus Mischcowski de Mirow,
palatinus et generalis Cracoviensis, capitaneus
Ratnensis, Slomnicensis etc.    manu propria.
(nur "manu propria" autogr.)
(vor 416:) Reverendo atque clarissimo viro domino Henricho
Bullingero seniori,
ecclesiae Tigurinae episcopo vigilantissimo, amico et fratri
charissimo
ac plurimum observando.
