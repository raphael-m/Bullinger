<nr>[34119]</nr>
<ae>Glado May an Bullinger</ae>
<od>Bern, 30. Juli 1564.</od>
<vo>Zürich StA, E II 360, 581. / Orig.(Aut.)</vo>
Erwirdiger, wol- und hochgelertter herr, min gantz fruntlich und willig dienst sye euch zuvoran bereytt.
Demnach so danck ich euch ewers fruntlichen zuoschrybens
sampt dem buoch, so ir mir zuogsant handtt, mitt erbiettung, sölches, wo mir muglich, umb euch zuo beschulden.
Es hatt mir hutt glich nach der predig min her
gfatter her Hans Haller anzeigtt, wie ir im zuogeschriben umb die brieff, so ir mir zuo geschicktt, es sye von Santt Gallen, ouch Appentzell, euch dieselbigen
wider zuozeschicken.
Das selbig nun langest hette söllen geschächen; dan dei[?] mich mine eigne, ouch sonst geschäfftte verhindert handt bishar.
Bitt euch,
wellentts nitt verubel han; dan es kheiner arger noch böser meynong geschächen.
Ich han ouch alles das anzeygt, so geschächen hatt söllen, ane zeygong der
brieffen; bin guotter hoffnung, es werde alles zuo guottem, vorab gottes eer und nutz und fromen des vatterlands dienen.
Hiemitt sindt gott dem herren allzeyt
in t[r]uwen befolen.
Damitt gott mitt uns allen.
Dattum Bern  30. july 1564. jars.
Ewer allzytt gantz williger Claude May etc.
Und wiewol die sach ettwas fruntlich uff lettster tagleystong abgangen, so wäre doch min bitt, nochmalen an euch (als ich sonst nitt zwyfflen, ir thuendtt)
anzuohaltten, das ein ustruckenlicher befelch geben wurde, wie ich euch dan muntlichen anzeygtt han, guotter hoffnong, wurde nitt ane frucht abgan.
Den brieff
gan Jänff han ich ernstlich gferckett.
Dem erwirdigen, wol- und hochgeleertten herren Heinrichen Bullinger, vorstender des göttlichen wortts zuo Zurich, minem gantz eerenden herren.
      Zurich.
