<nr>[26025]</nr>
<ae>François Hotman an Bullinger</ae>
<od>Strassburg, 17. Februar 1556</od>
<vo>Autograph: Zürich StA, E II 358, 243.(Siegel...)</vo>
<dr> <dr>
<re> </re>
<tx>Franciscus Hotomannus S. D.
^$Has literas scribo raptissime in aedibus d. Martyris, ubi
insperato audiens tuum filium adesse vehementer sum admiratus
eumque amplexus rogavi, num quis ad te iret. Respondit continuo
certum hominem discessurum; quapropter has cursim exaratas,
partim ut te de migratione mea admonerem partim ut ex te
percontarer, ecquid a me duas literas acceperis, quarum unas I.
Budaeo Geneva discedens commisi, alteras Basileae d. Sulcero in
manus tradidi petens ab eo, ut eas tibi curaret, quod se
certissime facturum est pollicitus. Itaque cum ego ex literis d.
Wolphii et sermone d. Lochmanni intelligerem nihil te de me
quinque hos totos menses audisse, tuli earum literarum
amissionem aegerrime veritus, ne quid de mea erga te observantia
pristina decessisse ex tam diuturna taciturnitate mea
suspicarere. Persuade tibi, mi pater, me semper tui memoriam ex
animo coluisse itaque mihi tuam illam beatissimam ecclesiam tam
multis ornatam et instructam viris singularibus placuisse, ut
nisi a meis fratribus admonitus fuissem, hunc locum mihi
maximopere ad patrimonium meum recuperandum accommodatum esse,
istuc omnino me contulissem. Nam habitatio Genevensis mihi
iacturam mei patrimonii, si diu illic haesissem, allatura erat,
brevique, ut spero, futurum est, ut Praenoldus, sororius meus,
me consequatur. Filium tuum, ut me viseret rogavi; ni faciat,
ipse ad illum ibo, nam omnino statui in ipso, quantum te
observem, ostendere, si ulla in re mea opera usui esse illi
possit. Patris sane in eo agnovi ac spero tale etiam ingenium
futurum. Dominum Gessnerum opinor meas literas ab adolescente
quodam Pomerano accepisse, quas illi mense decembri commendavi.
Eum salvere et d. Wolphium, cui nunc scribere non licet, et
generos tuos, viros doctissimos tuamque familiam universam
vehementer cupio. Vale.
^$Argent[inae] 14. calendas martias 1556.
<lz>[Adresse ...]:
