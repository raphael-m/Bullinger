<nr>[21254]</nr>
<ae>Pier Paolo Vergerio an Bullinger</ae>
<od>Vicosoprano, 28. Oktober 1551.</od>
<vo>Zürich StA, E II 356, 722 - 725.</vo>
........  A 35f.
Gr. I,  S. 220ff.
Orig. (Aut.)
Clarissime vir, nescio, quam consulte fecerim, qui me, quum
essem liber, conieci rursum in angustias harum Alpium ac
veluti in quendam carcerem, certe in maxima pericula..
Primum ardent animi plurimorum; suscitati scilicet sunt a
flabellis papisticis. Sperabamus, si episcopus Planta
Curiensis obtinuisset (nam obtinuit is quidem), fore, ut
omnia sedarentur; at nihil minus. Ipse enim et sui, imprimis
vero tuus quidam summus amicus magnae apud Raetos
autoritatis volunt referre gratias papae pro liberatione
atque absolutione et adornant egregiam persecutionem contra
nos. Sed non est solum hoc periculum; audi graviora. Brevi
sumus habituri Cesarem hic in proximo, nempe Oenoponti
(itinere trium dierum inde potest quis* (* a.R.: quid!) ad
nos facile proficisci); iam ex aulicis suis plurimi quotidie
hac iter faciunt. Praeterea imminet nobis veluti cervicibus
conspiratio illa Tridentina sagacissimis et crudelissimis
hominibus referta, qui nihil aliud cogitant, quam quo pacto
perdant evangelium una cum eius assertoribus. Possem hinc
fere etiam triduo ad eos ire. Itaque ob tantam vicinitatem
norunt omnia, quae apud nos fiant. Mirum vero, quam sint
animati contra nos ista tum Cęsaris, tum concilii
propinquitate omnes adversarii; audent minari fere palam.
Ego vero numquam tam libere neque tali spiritu prędicavi,
quemadmodum nunc facio, et aperte moneo non esse recipienda
ulla illius sinagogae decreta. Audio pervenisse ad illam
libellum, quem concionavi eo titulo: "Concilium
Tridentinum" etc., et eos personatos patres furere; nam
indentidem posturas patefactas. At maiora dolebunt.
Me tuetur magistratus; nam ex 18 sunt 15 pii. In summa sic
cogito: novo anno renovatur; si iterum pius magistratus
contingat, ego vero etiam in summis periculis hic degam quia
sentio me nescio quid proficere in his convallibus,
pręsertim quum multi fratres ex Italia ad me non solum
crebras literas mittant, sed ventitent, conferant, libros
asportent, quibus reliquos incendant. Verum si iniquior
magistratus crearetur, vix possem diutius hic haerere, imo
vix potero pedem efferre. At com[m]endo causam deo. Iterum
dico multos esse, qui vehementissime mirentur posse me nunc
in his discriminibus vivere et quidem laeto animo; donum dei
est. Interim a summo illo atque opulentissimo rege nihil
commodi et auxilii; nunc esset iuvandi tempus, nunc
pecuniolam saltem deberet exponere ei, qui vitam exponit,
non ut in delitiis vivam, sed ut queam resistere et certare.
Redirent papistae, si scirent nos, qui dimicamus, ita esse
contemptos, et bene sperarent eorum causae. Rogavi
Martinengum, qui in eam insulam proficiscitur, ut mei illic
sit memor. Tu iterum urge apud illos proceres et serio, ut
soles. Interea aliunde, ab eo scilicet principe, quem nosti,
ne obolus quidem, nec satago; at flueret aliquid, si
satagerem. Deus com[m]endatum habeat ipse meam hanc causam.
Certe neque ipsi nec fratribus honor continget, si coactus
egestate cogar ab hac statione decedere.
Vide epistolam, quam paravi ad card[inalem]
Trid[entinum] et mittam, si ita vobis videbitur,
tibi imprimis. Expertus sum aliquorum iudicia, qui omnino
fatentur se ab ea excitatos fuisse ad cognoscendas
imposturas. Cogita nunquam illos patres consensuros esse, ut
nos possimus episcopis annumerari atque una cum illis in
sessionibus iudicare; hoc vere si pernegent, iam plurimi
etiam ex papistis pexime de illis sentient et loquentur. Si
ita tibi videbitur, mittam atque evulgabo; imo si videtur
tibi esse mittendam, scribe ad Oporinum, ut excudat, et
annuncia me ducenta exemplaria ilico soluturum, quę per
Italiam spargam.   -     Mitto pręterea versionem quandam
d. Francisci Nigri; librum ediderim Italice ante aliquot
menses et scio multos fuisse ab eo excitatos. Forsitan ex
aliis nationibus, qui nostram Italicam linguam non
intelligunt, excitarentur aliqui, si nunc Latine ederetur,
edetur vero, si tibi ita visum fuerit. Statim esset ad
Oporinum mittendus, quem tamen tu hortareris, ut primo
quoque tempore excuderet; ego centum exemplaria emerem.
Frater optime, sum valde sollicitus, ne domini Bernenses
forte male de me sentiant; at vere non est caro et sanguis,
qui me in his Alpibus et presentibus periculis detineat. Te
magnopere oro, ut ad d. Halerum scribas illique tua
autoritate confirmes me hic hęrere, ut incommodum aliquod
afferam concilio et iuvem Italiae fratres, ex expectare,
qualis sit futurus novus magistratus. Illum pręterea
moneto, ut ea de re agat cum illis dominis. Hoc mihi valde
cordi est. Com[m]endo meos nepotes, id est ut urgeas, ne
segnes sint, tum etiam intelligas, quomodo vivant, atque in
viam revoces, si deviarint, ut fere illa aetas solet.
Tuum libellum ad regem bona fide verti, et placet quotidie
magis; nunc dabo describendum et brevi mittam.
Bene longam, et negligentem etiam epistolam scripsi; boni
consule. Tantum audeo apud te, quum te vere pium, qui soleas
omnia in bonam partem interpretari, agnoscam. Vale et salve
cum tota ecclesia et schola. Orate pro me, qui caput obiicio
pro evangelii gloria.
Vicosoprani,  28. octobris 1551.
Vergerius, tuus ex animo.
Clarissimo viro domino Henrico [B]ul[l]inghero, Tigurinae
eccle[si]ae pastori, fratri honorando.
                                           Tigury.
