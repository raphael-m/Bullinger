<nr>[27090]</nr>
<ae>Bullinger an Friedrich von Salis</ae>
<od>Zürich, 21. Mai 1557</od>
<vo>Autograph: Chur, StA, Ms. B1818, 2.(Siegel...)</vo>
<dr> <dr>
<re>Graub. II, S. 10R.</re>
<tx>S. D. Spero te meas nuper ad te missas accepisse literas,
Frideryche, colendissime domine et frater charissime. In his
pleraque exposui, quae habui et quae tu in postremis ad me
tuis 10. maii Samadeni datis scire postulabas. Filius noster
Ioannes Traversus a Salicibus est Badenae et lavat.
Superioribus diebus misi ad illum, ut scirem, et quid ageret
et valeret, ac res omnis, deo gratia, erat in tuto. Rursus
illum ad nos venturum brevi expectamus; intelligo enim illum
nostri desiderio teneri, utcunque liberaliter foveatur.
Gaudemus te post nundinas venturum ad nos ac hortamur te, ne
sinas ullam remoram impedire tuam profectionem. Fama est hic
quoque Ferrandum Gonzagam descensurum ex Italia in Belgicum.
Hodie retulit mihi Anglus quidam medicus recta ascendens ex
Francfordia literas esse ex Anglia allatas significantes 10.
maii in Belgicum ex Anglia traiecisse Philippum et parasse
sibi militem Anglum et impetrasse pecuniam non exiguam contra
Gallum. Ego tamen hoc pro comperta veritate non asseveraverim;
metuo tamen regem brevi plures habitur hostes quam velit. Eo
impulit illum papa, Antichristus sceleratissimus. Urbes
evangelicae 4 in Helvetia mittent ad regem legationem pro
Waldensibus in Pedemonte supplicatum; nam hos per parlamentum
Taurinense statuerat rex persequi. Sunt religionis nostrae. D.
Ioannem Fabricium Curiae agentem tanquam me ipsum commendo
iterum; commendo item amplissimum regis legatum d. Mathaeum
Cognetum, qui nuper missus est a rege in Rhetiam; fratrum
literis mihi commendatus est, ut qui syncerissimus sit in vera
fide, regi quoque charissimus, et qui plura religionis in
profectum egerit. Saluta illum meo nomine diligentissime.
Colloquium celebrabitur 24. augusti Wormaciae institutum ab
ordinibus imperii evangelicis et papisticis; deputatus est
praeses, designati assessores, colloqutores, notarii,
adiuncti, supernumerarii, de quibus omnibus longum esset et
molestum scribere. Reparata est tamen persequtio in Belgico
contra fideles. Comicia erunt principum Francfordiae 18. iunii
de rebus instituta variis. Germani principes evangelici et
ipsi mittent legatos cum Helvetiis ad regem. Saxones quidam
concionatores rursus in nos aediderunt libellos maledicos,
acerbos et ineptissimos. Singuli te salutant, quos salvere
iusseras, inprimis autem d. Martyr et generi mei et reliquus
chorus. Vive et vale una cum honestissima coniuge, tota domo
tua et d. Traverso. Iterum vale.
^$Tiguri 21. maii 1557. Festinantissime.
^$Bullingerus tuus.
<lz>[Adresse ...]: Insigni pietate et nobilitate claro viro d.
Friderycho a Salice Rheto Samadeni agenti, domino meo
colendissimo et fratri charissimo.
