<nr>[26123]</nr>
<ae>Philipp Gallicius an Bullinger</ae>
<od>Chur, 23. Juni 1556</od>
<vo>Autograph: Zürich StA, E II 365, 608ff.(Siegel...)</vo>
<dr>Gr. I, 448ff.<dr>
<re> </re>
<tx>S. Literas ad tuam praestanciam undique missas accepi.
Agnosco tuam humanitatem, qua digneris et nobis illas mittere;
facis autem recte; utile enim est, ut sciamus, quid in mundo
mortales agant aut meditentur. Huiusmodi enim cognitis possumus
in omnibus locis aptius loqui et hominum animos sancta aliqua
calliditate provide occupare. Necessarium ergo est, ut non
ignari simus multorum, quae gerantur, maxime cum habeamus
episcopum hic in foribus etc. Monachum nondum vidimus nec
sperare possumus eum venturum unquam ad nos amplius. Si adesset
cum omnibus sui generis cucullatis, nihil timeremus. Scimus,
quam evidens sit veritas, quam potens, qui in nobis, quam
neutiquam male velit evangelio maior pars Foederum nostrorum.
Capciones quoque dialecticas et arguciolarum fumos non horremus
ad has eciam docti et assueti in publicis disputacionibus.
Habemus enim Augustinum Mainardum et alios Hercules cacos istos
suffocare solitos, et cur non dico vos istic? Vos enim moniti,
si opus esset, advolaretis; vos nobis triarii, fundus et
firmamentum. Sed nescitur, quo se proripuerit cucullatus iste;
non veniet.
^$Quid facto opus censeas cum nostratibus pro Locarnensibus
adversus quorundam immanitatem, intellexi. Scribam fratribus per
Theciam instruamque eos. Adversarios illinc huc venturos, si
quando convocabuntur comicia, penitus credo. Ipse enim legi,
quid scripserint ad nostros, quod prius et tibi scripsi. Nostri
in comiciolis novissimis responderunt illis se ad peticionem
clarissimorum Tigurinorum permisisse Locarnensibus, ut possint
habitare inter nos; non posse ergo nunc aliud diversum huic
decernere. Non dubito, quin constanter sint permansuri in hoc
responso et proposito. Quicquid tamen est, cum convocabuntur
comicia, scribam ego ad te.
^$Et ut semper sim non missura cutem nisi plena cruoris hirudo:
quaerimus ludo nostro Latino alium magistrum. Pontisella placere
non potuit. Legi, quid scripseris illi ad Comandrum: testaris
doctum esse. Non negamus; mihi tamen nunquam datum est audire
eum, ut possem intelligere, quam doctus esset. Me enim noluit
ingredi in scolam suam auditorem et fortassis monitorem, quod
commissarii et scolae domini constituerant et Foedus Domus Dei
mandarat. Testaris probum esse; nos quoque. Testaris diligentem
esse; id ego non possum. Decet bonorum virorum iudicia libera
esse; miror ergo, quomodo diligentem praedices, qui, qua
diligencia scolam administrarit docueritve pueros, ipse nunquam
videris. Nihil hic dicam de arrogancia hominis fastuque, et quam
sui capitis et irritabilis sit, quanquam semper ingrediatur in
templum pueros ducens gladio accinctus longo. Hoc maxime, ut
puto ego, abegit eum: com[m]issarii et totum Foedus nostrum
Domus Dei volunt, ut scola provisorem aliquem (scolasticum
appellarunt, qui curam haberet scolae et, quam bene omnia
administrarentur, inspiceret) haberet, qui singulis septimanis,
quocies illi videretur, scolam ingrederetur, moneret, si
videretur. Hoc obstinate renuit ipse affirmans et contendens
perpetuo nusquam morem esse, ut tales scolastici constituantur,
qui ius habeant aut potestatem aliquam supra magistrum aut qui
monere habeant illum; se esse liberum hominem, probum virum, non
velle ergo pati provisorem aliquem: si sibi non velint credere
et committere suo omnia iudicio, habeant sibi suam scolam; se
nolle amplius magistrum eius scolae esse. Talibus verbis
renunciandi admodum fastidiose (interfui et vidi ipse) scolae
iam aliquot annis irritavit commissarios. Peciit quidem
Comandrum sibi dari inspectorem; Philippum tamen nullo modo
voluit. Commissarii vero et Domus Dei parcentes Comandro senio
gravi, Philippum habere voluerunt pro inspectore. Homo, ut dixi,
irritabilis cencies renunciavit scolae testatusque est iam annos
aliquot, ut dixi, se nolle amplius hic manere. Quid facerent?
Iusserunt abire. Libenter retinuissent, si retineri voluisset et
paulo tractabilior fuisset. Nunc iusserunt me alium quaerere.
Quaero igitur et rogo tuam humanitatem, ut faveas sisque nobis
auxilio. Habitacio ei datur amoenissima hortusque olitorius,
Renenses pleni centum: hundert guͦt guldi. Hunc enim vix amplius
recipient tam praefractum et morosum. Molestus sum prolixitate
nimia, scio; sed necesse est, ut scias hoc.
^$Nova hic ex Italia nulla. Audio tacite landgrafium Hessium
favere parti papisticae et suam operam illi offerre. Vale, vir
bonis omnibus colendissime, et Philippum tuum redamare non
desine. Salvi sint generi tui totaque domus. Salutat te Comander
et consul Tschernerus. Non est necesse, ut pro Locarnensibus
sribas Tschernero et Traverso.
^$Ex Curia, die 23. Iunii 1556.
^$Tuae humanitatis Gallicius.
<lz>[Adresse ...]: Vere magno viro D. Heinrycho Bullingero,
bonis omnibus longe colendissimo domino suo. Zürich.
