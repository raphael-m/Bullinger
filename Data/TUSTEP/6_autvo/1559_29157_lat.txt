<nr>[29157]</nr>
<ae>Ambrosius Blarer an Bullinger</ae>
<od>
(Winterthur), 26. September 1559.
<vo>Zürich StA, E II 357a, 463 / Orig.(Aut.)
Bl.
III, 473f.
R.
S. Pergis tu quidem tuo more me tibi perpetuo magis atque magis obstringere, qui iamdudum, quantuluscunque sum, tuus factus sum, mi venerande ac plus quam charissime Bullingere, atque utinam tandem alicunde mihi occasio quępiam iam diu impatientibus votis optata affulgeret, cuius beneficio gratitudinem tibi meam approbare ex animi mei sententia liceret.
Verum interea, dum hanc expecto, ipsummet patrem luminum, a quo omne datum optimum et perfectum donum cęlitus descendit, in meam vicem
supplex substituo, ut omnes tibi bonas felicitates ex inexhausto copię suę cornu, Christo Iesu, affatim tibi tuisque omnibus fundat, quem precor etiam totis animis, ut, quemadmodum afflictissimi olim vatis Hieremię sermones hoc nostro deploratissimo sęculo enarrandos inculcandosque suscepisti ac typis etiam excusos, gratissimum vere mihi munus misisti, sic, quod frustra ille apud suos indicibili spiritus sui gemitu et dolore persuadere conatus est, nempe resipiscentiam et seriam ad
dominum conversionem tu et apud tuos et omnes alios, quibus hic tuus labor tantopere desudat, mature felicissimeque efficias.
De Samuele Witenbacho vehementer miror, quod non aliam eamque praecipuam caussam, cur ministerio meo Bielis renunciare voluerim, tibi exposuit, quam ego in superiore quadam epistola mea ad te paucis attigi, de qua tamen erit, ut etiam forte propediem omnia tecum conferam.
Tu dominum pro me diligenter precare, ut omnia mea consilia et reliquum vitę meę, quod brevissimum plane erit, curriculum spiritu suo deductore in nominis sui gloriam propicius dirigat.
Bene ęternumque cum tuis vale.
26. septembris 1559.
                                           T[uus] Ambr[osius] Bl[aurerus].
Epistolium, quod hic accipis, putabam ante dies aliquot tibi redditum, quod heri tamen rursus ab eo accepi, qui istuc profecturus consilium mutavit.
Bonus quidam civis Constantiensis, cui Petro Kinzero nomen, quem Mangoldus noster probe novit, heri hunc in modum inter cętera scripsit: "Es sind uff fritag nechst koflüt von Leon den nechsten heruß kommen, habend in aller zeit und bestendigklich anzögt, das nach dem absterben des yetzigen papsts die eltesten, mechtigesten und rychesten zuͦ Rom von burgern, byß in 3000, von gott erlucht und bewegt, all cardinel usß Rom verjagt, ouch des papsts decret und recht sampt dem huß, darinn sy gelegen,
zuͦ äschen verprent habind." Quę si non vera sunt, tamen auditu plausibilia multumque iucunda.
^$Quominus autem vera esse credam, facit, quod nudiustertius mercator quidam Sangallensis, Ioannes Liner, recta huc Lugduno profectus nihil huius mihi commemoravit, cum multa tum de novi regis Galliarum nova in Christi fideles tyrannide aliisque id genus argumentis narraverit.
Incomparabili doctrina pietateque viro d.
Heinricho Bullingero, colendo suo et charissimo in domino fratri.
