<nr>[37022]</nr>
<ae>Percival Wiburne an Bullinger</ae>
<od>London, 25. Februar 1567.</od>
<vo>Zürich StA, E II 369, 152.</vo>
Ep.Tig. I, S. 111ff.
Orig. (Aut.)
S.  Cum Tiguri apud vos essem superiori aestate, (reverende
vir,) quod me, hominem obscurum nulloque publico testimonio
tibi commendatum, tam habueris gratum, ut etiam mensa tua
communicaveris, id sane singularis cuiusdam humanitatis tuae
ac<gr>jiloxenias</gr> fuit, quo equidem nomine me tibi
plurimum debere agnosco. Quod autem per valetudinem tuam
impeditus sum, quominus de rebus nostris, id est ecclesiae
hic statu ac conditione, libere ac fuse tecum agerem, sicuti
cupiebam; id quidem etsi cum in urbe adhuc vestra manerem me
habuit male, utpote qui hac ratione itineris mei fructu
carebam non minimo, postea tamen non sine divini numinis
consilio ac providentia ita optime accidisse
animadverti.
Meministi, ni fallor, (gravissime vir,) quo die me ex
hospitio per filium vocares, ac quae volebam in medium
proferre iuberes, praesente tum etiam d. Gvalthero, me de
huius ecclesiae nostrae calamitate ac miseria multis
conquestum non fuisse, partim quoniam tu iam antea satis
superque rerum nostrarum intelligere tibi videbaris, partim
etiam quoniam fratrum quorundam literis, nominatim vero tunc
temporis d. Bezae, ita certior de omnibus hic rebus factus
es, ut istis aliquid adiicere nihil fuerit necesse. Traditis
ergo duabus schedulis, quarum in d. Bezae ad te literis
mentio fiebat, sic a vobis ad hospitium dimissus sum, ut
interim de certo aliquo religionis capite verbum nullum
fecerim. Postea etiam per biduum illud, quo literas vestras
expectabam, me nihil vel tecum vel cum aliis egisse satis
constat, nisi quod questiones aliquot de vestitu ac
cęremoniis in genere uni ac alteri ex coetu vestro
proposuerim. Ecce tamen (doctissime pater) cum domum ad meos
redeo, quasi ad maledicendum ac aliis detrahendum, quod
minime decebat, destinato ad vos venissem, aut de industria
falsa fictaque de hac ecclesia comminisci studuissem, sic
mihi detractionis ac calumniae crimen obiicitur. Dum vero
huius rei causam fontemque exquiro studiosius, omne hoc
malum ex literis tuis ad episcopos oriri deprehendo, quas ut
receperam clausas, eorum ignarus plane quae continebant, ita
iam antea diligenter in illorum manus tradi curaveram. Quid
multa? Innocentiae hac in parte meae bene conscius, d.
Vintoniensem, qui tum Londini aderat, statim adeo, cum illo
serio (ut par erat) hac ipsa de re ago: proferuntur tandem
literae tua ipsius manu scriptae, quae rumores ad vos usque
perlatos ostendunt de lingua peregrina, luto, sputo, cereis,
et nescio quibus aliis rebus in sacris hic adhibitis: nam
unam aut alteram tantum sententiam inspiciendi mihi tum
copia facta est: huiusce autem rumoris authorem me esse
volunt. Quanquam autem futile prorsus hoc commentum sit,
ipsaque coniectura sua pereat vanitate; quoniam tamen, sive
diaboli ipsius instinctu, sive odio quodam hominum ac
malevolentia, sive credulitate quorundam nimia, robur sibi
fidemque ita acquisivit, ut ego interea gravi suspicione
laborem apud eos, quos per aliquot iam annos tamquam amicos
fratresque in Christo complexus sum, quibuscum etiam
deinceps, quantum in me est, pacifice vivere cupio;
propterea ad fidem tuam hoc tempore confugere cogor, ut (qua
es pietate ac sanctimonia praeditus) testimonio tuo
innocentiam meam a maledicentia vindices. Oblivisci facile
non potes, (venerande vir) de quibus ego capitibus in
articulis questus sim; ut minime opus fuerit linguam
peregrinam, lutum, sputum, cereos, aliaque<gr>parerga</gr>
ad augendum hoc malum corradere. Utinam ab aliis oneribus ac
maculis tam esset haec ecclesia libera, quam dei gratia ab
his malis est aliena! non tam iusta tum quidem certe esset
piorum quaerimonia, quam est hodie, eheu! iustissima.
Meam in hac petitione libertatem aequi boni consules, si
consideres primum, meum de me ipso hac in re testimonium
(utcunque simplex et verum) non facile probari; deinde,
eousque esse quorundam temeritate ac incogitantia
progressum, ut quibusdam ex summis huius regni magistratibus
res sit patefacta; causam denique ministrorum, bonam alias
et sanctam, hoc praetextu apud multos male audire; quo fit,
ut abusus hodie hereant ac retineantur pertinacius, omnisque
reformationis spes pene praecidatur. Nam (praeterquam quod
avitae superstitiones ac reliquiae papisticae quam plurimis
hic nimium placent, ex nostris quoque reperiantur illarum
patroni, qui doctissimorum virorum scripta, tuaque imprimis,
huc detorquent,) si falsarii semel deprehendantur reliqui
ministri, quantum studio postea ac labore proficient suo
etiam in rebus optimis, tibi non est difficile coniicere. Et
meum ergo periculum privatum et ipsa causa communis, quae
hominum certe non est sed Iesu Christi, opem ac auxilium
tuum imprimis flagitant. De te ergo, quin manum tuam prompte
ac alacriter porrecturus sis in causa tam honesta ac
necessaria, nihil est quod dubitem. Equidem ut alios
perstringas aut vellices, (id quod tamen ex usu fortassis
foret, etsi mihi non ita tutum, nisi in genere id fiat et
prudenter,) id, inquam, minime peto; ut me periclitantem
iusta defensione tuearis ac defendas, hoc unice quaero;
idque privatis tuis ad me, si placet, literis, ne maior hinc
oriatur turba, si hoc quibusdam innotescat; quodsi
quiescant, aliud non quaero, sin minus, aliquid penes te
habere cupio, quod illis pro me respondeat. Et quamvis
citius hoc, quicquid est, a me suscipi potuit ac forte etiam
debuit, hactenus tamen a scribendo abstinui, ut tibi et seni
et valetudinario et in hac ipsa causa iam plus satis
interpellato parcerem, ac utinam etiamnum id licuisset et
omnino! Ceterum cum non ita pridem primus huius regni
consiliarius privatim et amice me ad se accersitum
submonuerit de hac re ac suaserit, ut duo saltem aut tres
verba a te parata pro me haberem, si opus foret, tandem tua
(clarissime vir) aequitate fretus aliquid (ut vides) ausus
sum. Qua in re ne repulsam a te patiar, obnixe praecor et
obtestor simulque, ne hac occasione illos contra me
provoces, quos iam satis habeo duros ac adversos. Quodsi
quae scribes, Genevam mittere placebit ad d. Bezam vel d.
Raymundum, quo postea Gallicanae ecclesiae Londini ministro
ab illis mittantur (id quod frequenter faciunt et sępe)
tutissime. Hac ratione ad manus meas pervenient literae
tuae, si inscriptio ad me nominatim dirigatur.
Ex his colligere tibi promptum est, (mi pater), quod
responsum a te iam non tam ardenter expetam et serio quam
anxius et solicitus etiam expectem. Interim me, ut potero,
conscientiae testimonio solabor ac sustinebo. Dominus Iesus
te ecclesiae suae diu incolumem servet ac favore suo magis
magisque assidue prosequatur!
Salutem, quaeso, a me dicas eximio Iesu Christi servo d.
Rodolpho Gvaltero cum uxore; quibus si etiam mea causa
gratias agas vel meo potius nomine, pergratum mihi feceris.
Quaeso etiam, saluta reliquos symmystas tuos mihi notos, d.
Simlerum, d. Wolphium, utrumque filium tuum, praecipue autem
iuniorem, cui plurimum debeo propter humanitatis officia,
quae mihi Tiguri praestitit.
Vale in Christo, plurimum reverende pater, huiusque
ecclesiae nutantis in praecibus, quaeso, apud deum
memineris. Iterum vale. Londini  5^#'o calendas martii
1567.
Tuae paternitatis studiosissimus
Persivallus Wiburnus.
Ornatissimo viro d. Heinrico Bullingero, Tigurinae ecclesiae
pastori dignissimo, patri sibi plurimum observando.
Tiguri.
