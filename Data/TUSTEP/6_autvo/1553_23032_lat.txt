<nr>[23032]</nr>
<ae>Pier Paolo Vergerio an Bullinger</ae>
<od>Chiavenna, 10. März 1553.</od>
Zürich StA, E II 356, 515ff.
Gr. I,  S. 289ff.
Orig. (Aut.)
Salvus sis. Accepi heri tuas literas datas 24. februarii,
quae, ut solent, fuerunt mihi iucundissimae. Video te
audiisse de tumultu, quem Sathan adversum evangelium
concitavit in Valle Tellina. Scito vero, mi Bullingere, non
fuisse visum talem in tota Raetia ulla unquam memoria, ac
nondum sedatus est. Ingressi sunt heri novem commissarii, de
quibus scripseram. Ego vero interea, dum illi inde se
expediant, Claven[n]ae haereo ob graves causas. Totus
papatus nunc me aperte oppugnat iisdem machinis, quibus olim
Hammonius,* (*a.R.: .... Ham- ... Himraonius .. .. ..
Hammonius ... .)  regis legatus, quem nosti. Causa dei et
Christi est. Sed si nunc vincimus, magnum erit ostium et
magnae erunt fenestrae apertae evangelio. Agat dominus, quod
bonum est in oculis suis. Accepi copiosissimas illas, de
quibus scripsisti, ambas; quo nomine ago tibi gratias
ingentes. Ego vero de rebus Italiae non habeo, quod scribam.
Mortem obiit prorex Neapolitanus; suffectus non in regni
administratione, sed in exercitu ducendo marchio Marignani,
qui idem Medicinus, illeille capitalis hostis meorum
dominorum Raetorum. De Senis nihil audio; arma erant ad
obsidionem parata, sed nondum accesserant ad moenia. De
Laelio scio eum in patria agere; nunc enim inquisitoribus
non licet saevire, quamquam non sine magno periculo illic
degat, quippe qui soleat libenter loqui de Christo inviso.
Apud nos increb uit fama inundaturum ex tota Germania
exercitum ingentem duce Mauritio, nempe contra Antichristum.
O felicem illum principem, si talem provintiam suscipiat!
ipsae medius fidius femellae accedent et ad opprimendam
illam teterrimam belluam suppetias ferent. Non facile
crederet, qualia auxilia et quales plausus in Italia
inveniret, praesertim si secum adduceret aliquot
concionatores, qui lingua nostra sanctum Iesu Christi
evangelium libere prędicarent. Quas populorum eruptiones
et quae munera cerneres ab omnibus urbibus! Utinam me
audiret Mauritius dicentem pro tali bello adornando! Sed
interim deus eum suo spiritu concitet atque inflammet.
Classis Thurcica hyemavit prope Modonum et Coronum. Ne
dubita illam mense aprilis navigaturam et Siciliam aut
Appuliam invasuram. Nam ob hanc causam tirannus ille
truculentissimus totius hyemis infinitos sumptus sustinuit.
Papam gallizare omnes confirmant, scilicet modo harum, modo
illarum partium; fidus nemini sanctissimus diabolus. De
regno Poloniae auditum erat illud scortum Romanum
repudiasse. Oro te, scribe ad me diligenter, si quid de eo
certum habueris, tum etiam, quid de dieta adornanda intra
status imperii audias; scripsit ad me Mecchardus brevi
indicendam. Hactenus de mortuis, nunc de vivis. Ecclesiae,
quae sunt in ditione Venetorum, fere habent pacem; et late
crescit seges evangelii. Hoc te nuncium expectare hyanti ore
sat scio, quum usque adeo tibi sit cordi gloria dei. Prodiit
liber Italicus contra Occhinum, autore illo ipso Mucido, qui
contra me scripserat. Mera laniena; clamat nos negare
scripturam et apostolos, insulsus homo atque impudens. Ego
post pascha ad vos, ut spero, eo animo, quo tunc a me
audies. Hactenus non puto me instituisse ullam profectionem
magis utilem causae Christi. Vide, num te expleverim
scribendo; tu boni consule, si inepte. Vale et salve cum
tota familia, scola atque ecclesia, ut dicere soleo. Dominus
benedicat vestris laboribus. Rogate pro me, qui quotidie
morior in his finibus atque in tanta Antichristianorum
rabie. Claven[n]ae,  10. ma[rtii] 1553.
Vergerius, frater.
Placuit tetrasticon de gigante illo, qui ne virgunculam nec
scortum potuit subigere. At utinam suscipiat provintiam de
Romano scorto subigendo! hoc enim putidum facile
constuprabitur. Adhuc regnat Camillus; nam res a Curiensibus
pendet, qui mihi negligere videntur rem tantam; scribo tibi
libere.
[Domino] Bullingero.
