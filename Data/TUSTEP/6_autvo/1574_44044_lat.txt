<nr>[44044]</nr>
<ae>Tobias Egli an Bullinger.</ae>
<od>(Chur), 3. Juni 1574.</od>
<vo>Zürich StA, E II 376, 244. / Orig.(Aut.)</vo>
Graub. III, 478f. Exc.
S.   Venit ad me quidam iuvenis ex familia Gesneriana
inquirens in literas meas;
at, quod scribam, nunc non habeo et nuper, quae ex Italia
accepi, per d.
Müllerum tibi significari volui. Tantum hoc scias nostros
cristas erexisse,
postquam intellexerunt tot ex agro vestro in meritoriam
istam militiam abiisse.
Praegallienses nostri, qui evangelici esse volunt et
superioribus annis
pontificię bullae iugulatores prae caeteris volebant
videri, primi nunc
fuerunt, qui in gratiam pontificis mancipiis eius operam
sedulam navarunt.
Paucissimi sunt, qui non paratissimi et hiante gutture
militiam illam
amplexentur. Curienses nostri soli impietatem istam
severissime prohibuerunt.
Quam audientes autem cives huic edicto sint futuri, tempus
et adventus oratoris,
si nummatus fuerit, abunde declarabunt. Caede illa immani
commissa in Gallia
stipendiarii regis maximi eiurarunt hanc mercedem sanguinis;
nunc non modo
stipendia recipiunt, sed et caedem commissam cupiunt
continuatam. Gaudet vulgus
cum principe colore et praetextu illo, sub quo latro nostrum
militem educit,
interim conscientia aliud stimulat, et quae in confesso
sunt, dubitantur, modo
affectibus nostris audacius indulgeamus. Sed eant omnes in
nomine diaboli et
nunquam redituri. Mos patrius requirebat, ut legatus non
coram capitibus tantum
tribus, sed in comitiis convocatis suis sumptibus militem
peteret, in quibus
syndici a suis populis instructi id negarent aut ex commisso
concederent. Sed
festinantes nunc statim a tribus primariis in populum
relatum est; corvus enim
corvum agnoscit, et paternitas in filios in angulum est
reiecta. De caeteris, si
quae erunt, alias. Haec tantum dare volui ad te, ne vacuum
dimitterem istum iuvenem.
Te deus servet nobis omnibus quam diutissime incolumem.
Ocyssime ex Curia nostra 1574.  3. iunii.
Tuae dominationi subiectissimus Th[obias] Eglinus.
Amplissimo viro d. Heinrycho Bullingero, Tigurinae
ecclesię antistiti
primario, d. suo colendissimo.
                              Zürch.
