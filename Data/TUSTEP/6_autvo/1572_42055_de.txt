<nr>[42055]</nr>
<ae>Bullinger an Hans Rudolf Bullinger.</ae>
<od>Zürich, 4. April 1572.</od>
<vo>Zürich ZB, Ms F 37, 417. / Orig. (Aut.)</vo>
Gott mitt uns, fürgeliepter sun. Disen yngeschloßnen brieff
hab ich nächte spaat
geschriben, hab inn wollen dem Schlatter morn gäben; diewyl
aber Dyeß kummen und
gebracht den kalbsbraten und gytzilidli, dorumb ich dir und
Susanna trüwlich
dancken, gott wölle, ir köndtents mitt uns ässen etc., so
hab ich Dyessen das
gällt, die zähen pfund gäben und die fläschen mitt wyn; so
er inn, alls ich
acht, gantz blyben lassen und nitt druß drincken, so ist er
gerächt und guͦt.
Den soll Susanna und du mitt einandren drincken. Morn wil
ich luͦgen, ob ich dir
by Schlattern fisch schicken könne. Jetzund hab ich nüt
nüwer zytung, dann das
zuͦ Leon sol ußgeruͤfft sin ein eewiger frid zwüschen
Franckrych und
Engelland, und, hertzog von Moumerantzi wirt vomm könig in
Engelland geschickt,
sinem bruͦder umb die königin in Engelland zuͦ wärben
etc.  Ich hab mich alls
muͤd geprediget, das ich nitt me schryben mag und bin
sunst imerdar blöd.
Am charfrytag Zürych  4. aprilis 1572.
Gott gruͤsse und beware üch alle. In yl.
               Bullinger.
Minem lieben sun Hansen Rodolffen Bullingern, pfarreren
zuͦ Berg.
=========
Vielleicht gibt es noch einen Brief an denselben vom 5. April. Siehe die chronologische Kartei.
