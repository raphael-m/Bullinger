<nr>[21037]</nr>
<ae>Pier Paolo Vergerio an Bullinger</ae>
<od>Vicosoprano, 20. Februar 1551.</od>
ZÃ¼rich StA, E II ...,  414f.
Gr. I,  S. 193f.
Orig.
Vir clarissime, verti tuum libellum biduo et magna quidem
animi voluptate. Nam video te rem acu tetigisse. Addidi ego
non[n]ulla, quod scio per te mihi licere in Christi causa,
ac mox dabo imprimendum. Spero ante 15 dies eum evolaturum
per manus et per ora nostrorum Italorum. Si quid habes
praeterea, quod putes hoc tempore spargendum, ad me mittito;
nam pulchre hinc possum meis papis inservire. Scripsi ego
alium librum, quem nunc ad te mitto in hac ista causa
concilii, sed Italice. Utinam posses assequi; sed vir
doct[iss]imus Gvalterus poterit multa interpretari. Retego
imposturas, quibus utitur nunc papa Tridenti; tum moneo pro
virili, quid nobis agendum, ne causae nostrae obsit
execrabile concilium. Si qua via potes commode, mitte tu ad
regem has meas lucubrationes et munus ornato verbis pro tua
pietate. Expecto opellam tuam de ecclesia.  Com[m]endo tibi
ex animo hunc bonum virum, nempe ex profugis unum, qui nunc
Genevam redit, ubi aliquot menses commoratus est. Videte, ut
Bernam usque possit tuto pervenire, et commendate eum
fratribus, qui inde Lauxanam usque illius curam habeant.
Vale in domino. Saluta mihi totam ecclesiam et scholam,
nominatim d. Pellicanum, d. Bibliandrum, d. Zvinglium, d.
Lavaterum. Christus vos servet a malo.
Vicosoprani,  20. februarii 1551.
           Vergerius.
Clarissimo viro domino Henrico Bullingero, Tigurinae
ecclesiae pastori, fratri honorando.
                                                    Tiguri.
