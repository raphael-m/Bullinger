<nr>[41068]</nr>
<ae>Johannes Haller an Bullinger.</ae>
<od>Bern, 14. August 1571.</od>
<vo>Zürich StA, E II 370a, 443. / Orig. (Aut.)</vo>
S.   Nihil habeo singulare, nisi quod Aretius noster
Heidelberga rediit. Ibi cum ipsomet principe de Ursino egit;
scribit princeps ad nostros et concedit illum quamvis
difficulter, non autem ante ver proximum illum dimittere
potest; eousque enim illi ex pacto obligatus est. Nos
gaudemus saltem eum nobis commissum esse; de fide enim
principis non dubitamus. Adfuere commodum ab aula aliqui,
qui, si adfuissent, impedituri videbantur hanc vocationem,
Ehemius scilicet, Zulegerus et Dathenus. Attulit simul
Aretius fasciculum hunc literarum, quem tibi mitto.    Qui
praeterita dominica novae sint creaturae facti, hoc est
praefecti, ad fratrem scribo, ex quo singulorum, si
placuerit, nomina cognosces. Dolet nobis de mutato
Küngßfeldiano nostro; succedit illi longe dissimilis illi
futurus, pius alias, sed crassi ingenii homo et studiosorum
parum studiosus. Genevę audimus pestem magis ac magis
saevire; vident ergo se luem hanc non ex veneficis habere,
quod tamen sibi persuaserant, quas magno numero hoc anno
combusserunt. Vivit ille adhuc, cuius haec sunt opera; is
custodiat nos!
Salutant te amici et fratres.
Bernae  14. augusti 1571.
Tuus
totus Iohannes Hallerus.
Clarissimo viro domino Heinrycho Bullingero, Tigurinae
ecclesiae pastori primario, domino meo honorando et compatri
charissimo.
M. Heinrych Bullingeren zuͦ Zürich.
