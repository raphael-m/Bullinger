<nr>[22202]</nr>
<ae>Pier Paolo Vergerio an Bullinger</ae>
<od>Chur, 20. November 1552.</od>
ZÃ¼rich StA, E II 356, 499a.
Gr. I,  S. 272.
Orig. (Aut.)
Clarissime H[enrice] Bulling[ere].
In summa: cogor, velim nol[?]lim, e Curia atque ex synodo
rursus ad meam ecclesiam, eo tamen animo, ut peractis festis
natalitiis huc redeam atque hinc ad vos. Potes credere non
esse delitias transire hoc anni tempore Alpes Rhaeticas; at
sic necesse est pro dei gloria. Oro te, da operam, ut
literae, quas mitto, primo quoque tempore ad ducem
perferantur. Expecto etiam vasculum e Basilea allatum ad te.
Causa Vallis Tellinae est, quae me retinet, gravissima illa
quidem et nullo modo deserenda. Nam sum quidem exigui
pretii; sed qualiscumque sim, eram plane necessarius ad eam
tractandam. Nisi tua autoritate istinc urgeas, quin etiam
senatus autoritate, affirmo fore, ut Camillus universam
nostram  Rhaetiam suo veneno inficiat. Res est certissima:
iam fundamenta sunt iacta et corrupti sunt pecunia
non[n]ulli (audi, quid dico), et ille triumphat caeteris
conniventibus. Censeo permovendum abs te istum senatum, qui
ad burgimagistrum Curiensem scribat et expostulet educari in
Raetia malum anguem. Quod ni feceris, H[enrice]
Bulling[ere], pestis ita saeviet, ut extingui
amplius non possit. Deus scit, quam sincere haec scribam et
succensus zelo gloriae domini dei nostri. Quanta potui
diligentia conatus sum persuadere hic non[n]ullis de illo
eiciendo et nihil profeci. Vale et salve cum omnibus
fratribus.    Curiae,  20. novembris 1552.
Vergerius.
Clarissimo viro d. Henrico Bullingero, Tigurinae ecclesiae
pastori, fratri ac domino honorando.
                               Tiguri.
