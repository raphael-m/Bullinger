<nr>[23023]</nr>
<ae>Melchior Volmar an Bullinger</ae>
<od>Tübingen, 21. Februar 1553.</od>
<vo>Zürich StA, E II 337, 558. / Orig.(Aut.)</vo>
Quod de ratione et commoditate gymnasii atque oppidi nostri
scire ex me petitis, viri doctissimi ac fratres in domino
charissimi, sunt apud nos literarum professores in omni
doctrinae genere quam plurimi, inter quos tres literas
interpretantur sacras, doctor Balthasar ex veteribus, doctor
Iacobus Peurly iuvenis et, qui vobis haud incognitus non
est, doctoris insignibus hisce diebus proximis decorandus
Frechthius. Hos sequuntur iuris professores, canonici quidem
duo, civilis atque Caesarei quatuor. Medicinam et docent et
factitant doctores Fuchsius, Ruggherus et Schegghius, qui
non ita pridem, cum philosophari desiisset, in medicorum
collegium cooptatus est atque ascitus, cui se studio totum
iam dedidit. Huic successerunt duo artium magistri, iuvenes
docti et diligentes, quorum unus Meteorologica Aristotelis
interpretatur, alter in universam physiologiam epitomen
docet. Mathematica item duo tradunt, Philippus, cui Emsero,
et Ioannes, cui Schemoly cognomen est; hic Euclidis
geometriam cum arithmetica, ille sphaerę rationem cum
planetarum theoricis, et si quid est illis reliquum artis
huius affine. Duo similiter dialecticę docendae praefecti
sunt, ita ut unus artis huius elementa, alter maiora quaedam
pro adultis tradat. Quorum hic, quemadmodum etiam magister
Ioannes Benignus, qui rhetoricis hactenus docendis praefuit,
ambo lecto aegroti graviter decumbentes medicis nostris
omnibus tantum non deplorati sunt ac desperati. In quorum
tamen locum qui sufficiantur, invenire haud ita difficile
est, et sunt iam etiam, qui ambiant eos lectiones, non
pauci. Ego, ex quo Camerarius hinc a nobis discessit (qua de
re ad Gesnerum privatim plura), utrique linguae docendae
praepositus sum, Latinę maxime, quam ex Aeneide hodie
Virgiliana et T. Livii historia pro virili doceo, Gręcam
vero ex orationibus hactenus duabus Aeschinis et Demosthenis
adversariis. Magister Mathias Illyricus Ethica Aristotelis
cum Homeri Iliade profitetur.                    Iam vero ex
his professoribus omnibus, qui ad se in convictum et
disciplinam domesticam adolescentes recipiant, pauci admodum
sunt, vix unus atque alter et tertius. Cuius rei aliquot
causae sunt, et primum quidem ingens, quę hic est, annonae
non solum caritas, sed etiam (quod miremini) multis iam
annis vino excepto penuria, deinde aedium paucitas (est enim
oppidum pro habitantium numero exiguum admodum) earundemque
angustia, praesertim ex quo Christophorus princeps sive
regiam sive aulam hic apud nos suam habere instituit. Cuius
etiam comitatus duplo fere maior est, quam divi olim
Huldrichi patris fuerat, qui plurimum Uraci aut Beblingae
aut Nurtingae agere solitus fuit, Tubingae rarissime. Factum
hinc est, quod multi, qui ad nos saepenumero ingenii
excolendi gratia quum se contulissent, quia, ubi habitarent
commode, non invenirent, rursum discedere a nobis coacti
sint, quod idem propemodum Sangallensibus etiam quibusdam
vel nuper acciderat. Est vero apud nos aedificium ingens
multorum cubiculorum vaporariorumque tenuioris fortunae
studiosis consecratum; contubernium et bursam vulgus
appellat. Cuius ratio haec est: pascuntur enim ibi in
vaporario satis amplo atque patenti communiter studiosi bis
in die idque in septimanas ursigeris sive batziis
nostratibus, quos Constantienses vocant, singuli septem;
vini, quantum quisque petit, seorsim tamen solvendum cuique
administratur. Mensura vini hoc tempore, quo vilissimum est,
venditur nummulis nostratibus (quorum undecim batzium sive
ursum faciunt) quinque. Precium locationis, quod ad
cubiculum attinet, est aureus, id est ursi quindecim.
Vaporaria ipsi magistri artium conducunt aureis quaternis,
qui deinde ad se recipiunt, quicunque se illis in
disciplinam domesticam tradere voluerint, aureis in annos
plus minus septem singulos. Cui praeceptore opus non est vel
qui uti eo non vult, ei per hyemem, ut alias etiam semper,
patet ad studia vaporarium commune. Cibus est ius, deinde
caro, librę circiter dimidium in singulos, et tandem olus
vel quid simile; praeter haec, si quis vel ientare vel
merendinari velit, ut certe hic cibus vix isti aetati
suffecerit, aut quid cibi alias quocunque tempore, etiam
inter prandia coenasque lautioris delicatiorisve appetat, ne
iis quidem destituitur; extra id ipsi vocant; verum multi
saepe magnos nec tolerabiles sibi suisve sumptus faciunt,
nisi sub magistrorum disciplina ibi degant, qui id ipsum
prohibeant.          Et de his quidem hactenus. Extra
contubernium qui degunt, aut apud professores publicos (
quorum tamen, ut proxime et paulo antidicebam, pauci admodum
sunt, qui recipiant, vix scilicet unus aut alter) aut cives
cibum sumunt reliquos, quorum magna satis copia est.
Professores ipsi angustissime habitant, deinde non minoris
aureis quadraginta et satis tenuiter pascunt, ut interim de
muneribus, quę sperant atque expectant vel ipsi vel
familia eorum, sileam. Apud cives vivitur aureis in annos
tricenis absque domicilio sive habitatione; cibus idem est,
qui apud professores atque in contubernio, nisi quod etiam
illis administratur mensurę nostratis (quę mediocris
est) quadrans. Sed hic magna licentia est; maiores longe
sumptus in extra faciunt,  nisi sit, qui prohibeat, cum
civibus ipsis lucro sit illos esse quam profusissimos.
Itaque ex omnibus contubernium sive bursam ego quidem ad
hanc rem malim; vivitur enim ibi quum sub magistrorum,
sicuti supra narravi, tum rectoris, quem contubernii vocant
quique in eo habitat, disciplina et coertione atque totius
artium collegii. Est praeterea hic apud nos ex diaconis sive
ministris verbi vir bonę et probatę vitę,
Augustanus,
qui aliquando praeteritis tumultibus Basileae exulavit,
Parsiomonio ei cognomen est, apud quem cibum sumunt bis (pro
moribus civitatis huius) in dies singulos tum alii complures
tum Sangallenses numero, si bene memini, quatuor; duorum,
quos novi, nomina sunt Ioachimus Gaisberg et Uriel
Appentzeller<f1>Zu Sebastian Uriel Appenzeller (derselbe?) vgl. elektron. Notizen zum Brief vom 1.1.1539.<fe>, precio eodem et modo, quo apud caeteros cives
vivitur, atque hi iidem alibi pro hypocausto et cubiculo
solvunt aureos novem, deinde pro lectis singulis in
septimanas ursos singulos (nam lectum in universum
suppeditat sine precio nemo). Breviter non puto quemquam
minoris quadraginta aureis etiam parcissime hic posse
vivere. Consilium erat, ut, quoniam a vobis non ita multum
distat Sangallum, a parentibus eorum adolescentium, qui apud
nos degunt, et ab illo ipso magistro, cui has literas dedi,
omnem rationem et vivendi et discendi hic cognosceretis.
Ego divi Huldrichi principis benignitate,
qui me semper singulari quadam gratia et benevolentia est
prosequutus, longe laxius meliusque quam illi alii habito,
et quamquam rationes meę certis quibusdam de causis non
ferebant ullos discipulos familiares atque domesticos, tamen
pro ratione aedium discentiumque numero tum oppidi nostri
angustia coactus sum et ipse tres aliquot a principe mihi et
eius matre commendatos recipere. Hi mensa mecum eadem
utuntur, prolixiore et lautiore caeteris, nec interim
deficiuntur ientaculo et merenda; lectis ipsi suis utuntur.
Solvunt in annos singulos aureos singuli quinquaginta duos.
Quodsi gratificari vobis hic ego possim, quibus maxime
omnium velim, neque vestri adolescentes alibi hic quam apud
me melius esse queant, non recusabo eos ad me vestri
contemplatione recipere aureis quadraginta singulos
collocaturus in eos (praeterquam quod eo, quo caeteri apud
me sunt, loco illos habebo), quicquid officii aut etiam
beneficii aut ego praestare potero aut rationes illorum
postulare videro. Bene valete et festinationem meam, propter
quam has relegere non licuit, aequi bonique consulite.
Tubinge  21. februarii anno etc. 53.
Vestre civitatis et ecclesiae studiosissimus
Melior Volmarius Rufus.
Eximia doctrina, pietate atque dignitate praedito viro d.
Henricho Bullingero, Tigurinae ecclesiae episcopo atque
pastori dignissimo, domino et amico suo honorando.
