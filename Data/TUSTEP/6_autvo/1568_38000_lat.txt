<nr>[38000]</nr>
<ae>Tobias Egli an Bullinger</ae>
<od>Chur, 3. Januar 1568.</od>
<vo>Zürich StA, E II 375, 817. / Orig. (Aut.)</vo>
Gr. III,  64f.
S.  Prolixas equidem nuper ad te dedi, venerandissime d.
pater, sed quod maxime necessum fuit, anxius omisi. Literas
tuas ad Stuckium una cum literis Bonetti diligentissime
curavimus statim eo ipso die, quo eas accepimus. Obtuleram
eas d. consuli[bus], sed cum Patavium nullum peculiarem aut
proprium scirent euntem nuncium, d. consulis Willii frater,
pannarius aut mercator (qui quotidie fere literas in Italiam
mittit et inde recipit) eas per certos homines d. Bonetto
misit. Ego insuper ipsi Bonetto, qui mihi est
familiarissimus, literis meis hortatus sum, ut diligentem in
ea re operam in tui et omnium nostrorum gratiam navare
velit, nec dubito, quin id sedulo sit facturus. Propterea ne
sis de ea re sollicitus mihique ignoscas, quod antea de eo
tibi non scripserim; vix enim abierant mercatores nostri,
cum intermissi officii statim sum recordatus, nec parum id
me anxium habuit, dum tibi id significarem, cumque noscerem
eas accuratissime esse curatas et ab eo tempore multi dies
intercesserint, antequam mercatores solitum iter
ingrederentur, ea res certe aliquid oblivionis induxerat,
maxime hisce festis creberimis. De caeteris nihil memorabile
habemus. Dicuntur episcopus et monachus alius Romae
Lutheranismi nomine combustos esse. Bononiae incredibilis
persequutio est. Mercator Comensis hisce diebus Tiguro et
Sanctogallo reversus retulit ex Linero et aliis proelium
esse com[m]issum inter Condaeos et regios et utrinque
cecidisse 14 000, victoriam penes Condaeos stetisse, qui
ultra 5000 non amiserint; cardinalem Lotharingum sauciatum
esse, d. de Omala captum etc. nec interfuisse neque regem
cum Helvetiis neque equitatum Germanicum. D. interpres nuper
in castro, quo totus senatus omnesque nos invitati eramus ab
episcopo, constantissime id negavit neque religionem a rege,
sed rebelles impugnari denuo repetiit et defendit nec aliam
belli causam Condensem habere praeter dominandi libidinem;
imo aperte coram omnibus exules istos, qui Lugduno expulsi
sunt, proditores appellavit neque evangelii nomine
profligatos esse dixit. Dicuntur ultimi nostri parare ad nos
reditum, alii metu, alii conscientia etc.; sed tempus dabit.
Nunc porro quod nos sciamus, nihil est et certi aliquid de
facto proelio a vobis anxie exspectamus. Propere.
Curiae 1568.  3. ianuarii. Saluta, quaeso, d. Ernium<f1>Leonhard Erni.<fe>.
Tuae dignitati subiectissimus Th[obias] Eg[lius].
Si non Italicam istam inundationem factam circa Veronam
habetis impressam, mittemus.
Episcopus noster cum nuper nos invitavit in auspicium novi
et felicissimi anni, nos ambo sua mensa habere voluit et a
suo latere. Familiarissimum se exhibuit omnibus et maxime
nobis ministris, quos invitavit, ut quotidie eum accedamus;
insuper et clavem promisit se nobis daturum ad vineta sua
praestantissima, si refloruerint, et cellae suae opes omnes
ultro obtulit. Mirati sumus eius familiaritatem, maxime cum
diceret nos hoc scire debere: se in rebus fidei nihil
quicquam incom[m]odaturum nobis; id re ipsa nos experturos
esse. [Quin accedite me saepissime,] dixit, [et posthabita
religione nihil non a me requirite.]  Sed totum hoc
attribuimus negocio suo adhuc periculose haerenti. De eo
mensae et prandio nostro superveniebant literae ab
amplissimo senatu vestro Tigurino, quibus (ut postea audivi)
utraque pars admonetur* (*a.R.: überschrieben: "urget[ur]"),
ut tandem se expediant. Sed cum hoc, quicquid est, negocii
ad communitates relatum sit, Rhaeti nullis aliis id porro
committent quam sibi ipsis et, quandocunque sibi commodum
erit, dabunt effectum. Putantur Helvetii nimis in hoc alieno
negocio curiosi. Vale.
Amplissimo viro d. m. Heynricho Bullingero, ecclesiae
Tigurinae antistiti clarissimo, d. suo aeternum perpetuaque
fide colendissimo.        Zürich.
