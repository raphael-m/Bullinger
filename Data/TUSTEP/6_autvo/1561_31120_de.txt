<nr>[31120]</nr>
<ae>Johannes Fabricius an Bullinger</ae>
<od>
Chur, 11. August 1561.
<vo>Zürich StA, E II 376, 55. / Orig.(Aut.)
Gr.
II, 318 Exc.
Üwer schryben, an mich gethan, eerender herr und vatter, han ich entpfangen und syns inhalts verstanden, hyeby ouch gnuͦgsam vermerckt, was herren docto    Petter Martyrs halb gehandlet, welches mir byßhar verborgen gesyn; dan man by uns nit anders darvon geredt, dan als ob die sach in Franckrych behouptet und zuͦ einem gespräch veranlöset wäre; so verstaan ich uß üwerem schryben, das es noch also hanget.
So vyl und aber unsere sachen in den landen belanget, kan ich wol ermessen, das es nit wol
stadt; dan eeworn der eerenman, so üch alle handlung zuͦgeschriben, hat beden minen herren burgermeisteren sampt mir glyche substantz, doch ettwas wytlöuffigers ouch zuͦgeschriben, derhalben ich disen gantzen tag mit brieffschryben verschlyßen; dan es hoch von nöten syn wil, das die guͦtthärtzigen diser dingen nach notturfft verstendiget werdent.
Sovyl ich aber noch uff dißmal sich, so stadt alle sach gar mißlich; dan wir in den landen nit eins sind, und ist zuͦ besorgen, es werde ein verwyrter
handel daruß, und so es gott nit sonderlich wende, werde es umb die frömden predicanten in dem Veltlyn ze thuͦn syn; dan die bößwilligen werdend fürwenden, sy wöllind ir land um ettlicher pandyten willen nit in die schantz schlachen, von denen (intelligis) ze besorgen ist, das dises alles herlange.
Über das so ist guͦtt ze dencken, diß spil sye um unsertwillen nit angefangen; dann der bapst sampt Philippo nit wol under einem besseren schyn köndtind in yl ein frömbd kriegsvolck in die 5 Ort
bringen; uff was end, mögend ir gedencken; dan er mit tusend man die unseren plagen und im näst behalten mag.
Und ich grad setzen, es wurde Philippo ein erwünschte antwurt von unseren landen, so stadt doch daruff, er bruche das kriegvolck, das sich yetz im hertzogthumb Meyland samlet, an ort und end, wie ir wüssend.
Ich gedacht mir wol, diewyl es als so stil gesyn, man kochete hyezwüschen ein hagel.
Dann ich achten wol, ir wüssind nunmee, das man sich zuͦ Meyland heymlich rüstet und anderswoher
eines zügs wartend ist (hoc fuit, quod scripsi de Florentino et Sena); die Venedyer besetzend ire frontyerstet ouch.
Gott wende es alles zum besten.
Dan waa ich mich nit syner gnad mer tröstete dan menschlicher hilff, so gäbe ich die sach verloren; dan ir sechend ye, was uff menschen ze buwen ist.
Sovyl und aber darneben unser ampt antrifft, wöllend wir's ouch mit gott bis uffs letst wagen.
Söllend ir üch derhalben das von uns verheyßen und sicher ouch zuͦ uns versechen, das wir in dem
allem, so vil uns gott gnad gibtt, khein mügglichen flyß und ernst sparen wöllend.
Geschäche dan nüt ester minder, was gott  wil ist; dan wir es wol verdient und synethalb nütt ze klagen hand.
Er erbarme sich unser und straffe uns nit in synem zorn etc.
Hyemit sind gott befolchen; der erhalte üch sampt üwer eeren husmuͦter und den üweren in synem vätterlichen schirm. Amen.
Geben zuͦ Cur, den 11. augstmonats anno domini 1561.
                                           Üwer eerwyrd dienstwilliger Hanß Schmid.
Dem eerwyrdigen, hochgelerten, frommen und getrüwen herren h.
Heinrych Bullinger, synem eerenden herren und gevattern, ze antworten.
                                                         Zurich zuͦm Großen Münster.
