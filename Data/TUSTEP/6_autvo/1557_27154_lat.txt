<nr>[27154]</nr>
<ae>Friedrich von Salis an Bullinger</ae>
<od>Venedig, 1. August 1557</od>
<vo>Autograph: Zürich StA, E II 365, 649.(Siegel...)</vo>
<dr> <dr>
<re> </re>
<tx>Ornatissimo et clarissimo viro domino Henrico Bullingero
Friderichus a Salice S. D.
^$Antequam recesserim ab aedibus meis, ad te scripsi, opinor
autem meas litteras te habuisse. Caeterum itinere usus sum
hucusque satis foelici et ab illustrissimo senatu Veneto sum
admodum benigne susceptus et grati auditus. Sed tamen responsi
hactenus nil habui, quamquam dubium mihi non est, quin brevi
expediar. Quid autem coram illustrissimo senatu ex mandato
illustrium dominorum meorum habeam pertractandum, ex
praesentium latore cognosces. Is enim est d. Petrus Perna,
amicus meus, qui meo fretus patrocinio eo audentius mihi
itineris comitem praestitit, quantumvis id ei periculosum
satis ob religionem, ut et ipse scis, esse videbatur. Cessit
tamen foeliciter dei bonitate, qui eum salvum huc deducit et
etiam reducet. Ipsi honor et gloria semper.
^$Porro novarum rerum ut scribam hoc habeo:
^$Exercitus domini de Guisa in marcha Anconitana ociatur.
Utinam vero id ocium non aeque eius exercitui nocivum sit,
atque olim Hannibalis Capuae fuisse testatur Livius; percipio
enim multos eius milites tabe quadam et ex contractis
infirmitatibus interire idque, si verum est, utique doleo et
quidem maxime. Summus pontifex munitiora quaedam loca dedit in
potestatem praedicti domini Guisani, utpote Anchonam, Fermum,
Ascolos et Civitŕ Vecchia, et circa ea loca, veluti praesidio
ea tueri velit, immoratur idem dux Guisanus. In regione Romana
vero relatum est Marcum Antonium Columnam papae negocium
facessere ac opidum quoddam Palianum dictum (id enim pappa
ipsi Marco Antonio post creationem suam violenter abstulit)
obsedisse non absque certa expectatione id brevi expugnandi,
potissimum quia aquaeductus sunt adempti, quibus id oppidum
utebatur. Sed pappa die 23. mensis praesentis (ut hic certo
relatum est) eos Helvetios, qui nuper ex Tribus Pagis Romam
sunt profecti, una cum 5000 Italis peditibus et 300 equitibus
necnon 18 bombardis et commeatu caeterisque necessariis misit,
ut Palianum obsidione solverent. Quo comperto Marcus Antonius
Columna eos omnes insidiis excepit, et vixdum inita pugna
Itali fuga sibi salutem quaesivere, Helvetiorum vero maior
pars caesa est et vexilla sunt amissa tribus exceptis. Qui
vero milites Helvetii fuere superstites, hii sese in collem
quendam ibidem propinquum se contulerunt suppetias a pontifice
expectaturi, quamquam hic dubitatur eos diutius sese tueri non
posse, quin se dedant hosti, maxime quod summa aquae penuria
laborent. Brevi autem, quid cum ipsis supertitibus actum erit,
intelligemus. Cedrto, optime mi domine Bullingere, (si haec,
ut hic certo sunt relata utque scribo, vera sunt, utque etiam
esse vereor) indoleo casum Helvetiorum, qui seucti ita misere
perierunt. Utinam vero cum piscatore icti sapiant tandem.
^$De duce Ferrariensi hoc dicitur, quod bellum usque adeo lente
gerit, ut ad ocium et delicias potius videatur natus quam ad
bellum obque eius molliciem et bellandi imperitiam in omnium
ore versatur. Is nuper castrum quoddam non admodum munitum,
cui nomen est Guastalla quodque duci Mantuano pertinet,
expugnare adortus re infecta tamen et aliquot e suis militibus
desideratis tandem recessit. De adventu Turcae hic trepidatum
est; fama enim erat eum ingenti classe appropinquare; sed nunc
rumor iste videtur evanescere. Veneti et ipsi videbantur
classem instructuri, ne, dum essent imparati, repentino casu
aliquo obruerentur. Sed nunc in spem erecti nullum sibi
periculum imminere, omnia remissius tractant, quanquam
conspectae quidem sunt circa Corfinium hisce diebus 90
trirem[.]s Turcicae et Veneti confestim etiam aliquot vela
emisere veluti speculatum etc.
^$Praeterita hebdomada per agrum Veronensem transiere 600
equites Germani, qui in Pedimontem proficiscuntur. Sed et ex
Pedimonte haec nova huc sunt allata Gallum obsedisse Cunni,
locum munitum, et obsessis quidem ac inedia commeatus
laborantibus marchionem Pescariae voluisse suppetias ferre.
Quo comperto Gallus obsidione omissa marchionem veluti
insidiis excipiens eum in oppidum Fossanum compulit, ubi
aliquot diebus inmoratus tandem diverso, quam expectabatur,
itinere cum pedestribus copiis Mediolanum est reversus;
equites vero ipsius marchionis per hostes cuneo facto et ipsi
Mediolanum pervenere, ut dicitur.
^$Insuper relatum est certo Angliae regem cum amplo exercitu
Galliam molestare, Angliam vero a Scoto milite christianissimi
regis impulsu infestari. Certe ingemisco christianismum
undequaque bellis et aerumnis conquassari. Dominus apponat
manum suam et det nobis pacem suam.
^$In hoc illustrissimo dominio Veneto et passim in Italia, ubi
pappa iurisdictionem, ut dicunt, obtinet spiritualem, fiunt
erga fideles acerrimae inquisitiones. Ipsis enim
inquisitoribus perampla authoritas data est quemvis pro nutu
vel tantillula accusatiuncula praecedente capere, quaestioni
subiicere, condemnare et, quod atrocius ipsa est morte, Romam
transmittere, quod tamen ante huius papae creationem fieri non
consueverat. Sed quid? Adversarius non cessat et ubique vires
exerit suas; at vincet dominus deus. De rege Lusitaniae hic
dictum est eum obiisse eique Philippum, Angliae regem,
successisse, quod tamen minime velim eoque minime credo
factum. Hic omnes fere vaticinantur bestiam conculcandam et
Babylonem diripiendam. Dominus deus admoveat manum suam.
^$Et haec quidem, colendissime mi domine Bullingere, sunt,
quorum te potui reddere certiorem; verum hac lege ea ad te
scripsisse volo, ut, si minus vera inveniantur, non mihi, sed
vulgo imputes, in cuius ore ea versantur; ut enim ea accepi,
ita et tradidi tibi. Ego et totum meum sodalicium in hoc
itinere tui saepissime honorificam mentionem fecimus
optavimusque saepisu, ut praesens esses. Tibi perlubenter
aliquid novi operis misissem; sed te dignum nil repperi.
Operior hic in dies expeditionem eamque brevi me spero
consequuturum. Quo facto propere in patriam convolabo tibique
simul atque eo venero, omnem meae legationis successum
significabo. Cupio abs te donari uno exemplari commentariorum
tuorum super Apocalypsim eoque, cum fuerint excusi, rogo, unum
mihi mittas. Sed par est tandem receptui canere. Igitur vale
multum, mi domine Bullingere, totius Helvetiae singulare decus
et ornamentum, meque ama mutuo. Rogo aut, ut mihi tuam
honestissimam coniugem salutes totamque familiolam tuam
itemque filium meum, quem tibi perpetuo commendatum fore enixe
oro. Salutabis itidem egregios viros mihique summe colendos
dominos generos tuos omnes, dominum Waltherum, do. Ioannem
Frisium, venerandos senes dominos Bernardinum Occhinum et
Petrum Martyrem Vermillium, d. Martinum Muraldum, ac
quoscunque alios nobis notos et evangelio faventes, quibus
omnibus foelicitatem precor. Tu vero, mi domine Bullingere,
ignosces, si confuse scribo; ita enim ut plurimum mei moris
est. Sed nunc potissimum currenti calamo scripsi; nec enim
secus agere licuit prae temporis parsimonia etc. Mitto tibi
per praesentium latorem horologiolum et honestissimae tuę
coniugi panniculum saccari in signum mei erga vos amoris.
Boni, rogo, consultatis. Filio meo emi testudinem, namlich ein
lauten, quam ei brevi mittam per quendam mercatorem, amicum
meum, cui nomen est Laurentius Limaceus [f. gestrich.
"Vertemate" übergeschr.] de Plurio. Itaque fuerit gratum, ut
eum probe discat pulsare, imo velim ei aditum dari ad omnes
artes liberales hiisque, quantum commode fieri queat, erudiri.
Itaque, quibus videris puerum delectari (modo ea sint libero
homine digna), sumptui non parces; est enim mihi unicus eoque
minime negligendus etc. ob parsimoniam.
^$Iterum vale atque iterum, amice ac domine omnium mihi
colendissime.
^$Datum Venetiis die calendarum augusti 1557.
^$Idem, qui supra, tibi deditissimus Fridericus a Salice,
orator illustrium dominorum Rhaetorum apud Venetos.
<lz>[Adresse ...]: ... mo atque ornatissimo viro domino
[Henrico] Bullingero, domino ac patrono [suo ...] colendo et
observando. Tiguri. [Darunter v. Bul. Hd.:] Caesi Helvetii ad
Palenum 23. iulii 1557. Friderychus a Salice.

