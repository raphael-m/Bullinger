<nr>[23237]</nr>
<ae>Ambrosius Blarer an Bullinger</ae>
<od>(Biel),  22. November 1553.</od>
<vo>Zürich StA, E II 357a, 780. / Orig.(Aut.)</vo>
Bl. III, 215f.
Ep.Calv. 1855 (XIV, 671f)
S.  Pro diligenti fidelique scribendi officio tuo maximis
maiores tibi gratias ago, mi colende inprimis charissimeque
Bullingere. Anglicanum catechismum nondum legendo
absolveram, quando aderat bonus quidam frater Augustam recta
profecturus, per quem illum singulari cuidam amico mittendum
existimavi, apud quem etiam hoc nomine non vulgarem gratiam
inii. Deinde, cum tu articulorum mentionem faceres, putavi
alios quosdam esse extra hunc catechismum impressos.
Sermones tuos iamdudum accepi et miror, si non istuc tibi
iam antea et literis significavi et gratias egi, quod nunc
etiam officiose facerem, nisi suppuderet me, quod post tanta
tamque sępe in me collata beneficia tua ergo perpetuo
verbis tecum ago et animi mei (quod ex vero testificor)
gratitudine, interim de referendis gratiis utque rebus ipsis
ęquo Marte tecum certem, non satis videor sollicitus. Sed
quid, obsecro, faciam? Sic tibi cunctus obstrictus sum, ut
plane non sim solvendę rei, quippe qui tantum non animam
ipsam tibi debeam. Dominum certe, luminum patrem,
indefatigabilibus animi votis nunquam non interpellavero,
ut, quando ab ipso est omnis donatio bona omneque perfectum
bonum, tibi quoque de inexhausto cęlestium divitiarum
suarum thesauro affatim suppeditet, quicquid abs te cum
carnalium tum vero maxime spiritualium bonorum optari recte
potest, in me quoque scilicet ut nunc non est, ita nunquam
erit, unde gratificandi tibi occasionem nactus videro
potero, prorsus .......* (a.R.:oravi?) me quamlibet etiam
minima ingratitudinis suspicione ut liberem, fortiter faxo.
Pro communicatis novis gratiam habeo vicissim ad te
diligenter scripturus, si extra illa, quę scribis,
quicquam ab amicis accepissem, nisi quod Caesaris filius,
nisi Ianuensium copiis, quę Corsicam versus contendunt,
nunc excipiatur, haudquaquam in Germaniam venturus hoc
quidem tempore putatur et quod imperii comicia ad idus
ianuarii processura creduntur, quę magis tamen a
principibus quam Cęsare expetantur.
Scribitur etiam Io[annem] Fred[erichum] sic cum Augusto
transegisse, ut electoratum hic retineat et ditionem, quam
frater antea occupavit, exceptis arcibus aliquot et certa
quadam pecunię summa nescio quot annis illi pendenda, tum
ut electoratus ad maximum natu Io[annis] Frid[erichi]
filium, si Augustus absque prole moriatur, redeat. Adeo
visum est domino optimo hunc principem, servum suum, sub
severioris disciplinę iugo continere, ut olim vere
gloriosum efficiat.
Iacobum Sturmium illum, incomparabilis prudentię virum,
Argentoratensis reipublicę decus et ornamentum, vita
excessisse non ignoras. Qui si tantum animi in urbe pariter
et comitiis in Christi causa agenda et defendenda habuisset,
quantum consilii et authoritatis habuit, longe meliore loco
non Argentoratensium solum, sed omnium Romani imperii
civitatum conditio esset.Verum non uni dat cuncta deus etc.
Iam horret animus ad ea, quę de Serveto scribis. Sperabam
una cum authore omnia semel blasphema ipsius dogmata igne
extinctum iri; sed ita est iam inde ab initio mundus, ut
nihil unquam tam absurdum, tam impium, tam etiam ab omni
honestate humanitateque alienum a quoquam sit traditum, quod
non invenerit admiratores ac strenuos sectatores. Servator
et vindex noster Iesus Christus sic malis istis ecclesiam
suam exerceat, ut nullum hinc prorsus orthodoxae
apostolicęque doctrinę iacturam faciat, sed in petrae
soliditate adversus inferorum portas a dextris et sinistris
ęternum inconcussa consistat. Amen.
Schvenck[feldius] iste miris artibus principis
Wirtempergensis aulę se iamdudum insinuavit multorumque
nobilium animos dulci suo veneno miserandum in modum
infecit. Habet alibi quoque in Svevia non paucos discipulos
a se dementatos atque inter hos mulierculas quasdam ad
insaniam usque pertinaces, quas dicere non pudet nihil se
hactenus Christi a nobis didicisse planeque in tenebris
fuisse, donec cęlestis illa lux ex Sch[venckfeldii]
christianissima doctrina ipsis affulsit, cum nihil is boni
doceat aut scribat, quod non iam antea a nostris sit
luculentissime scriptum, quę vero contra nostros evomit,
vel affectatę calumnię sint vel tam infirma, ut valde
demirer fortia videri posse hominibus alioqui non mali
iudicii. Servator Christus et hanc etiam feram vineam suam
devastantem quamprimum comprimat ac omnium animos ad
syncerę simplicisque christianę veritatis studia
inflammet, ne plus satis curiosos, superstitiosos etiam
propediem ac blasphemos videamus. Bene vale, mi anime,
venerande charissimeque frater, cum tota tua domu, quam mea
plurimum iubet in domino salvere. Salveant fratres
symmystę, administri tui in opere domini, cum aliis
doctissimis scholę vestrę professoribus, Pellicano,
Theodoro etc. Commendo me omnium vestrum sanctissimis
precationibus. Ioanni Ulmio nostro ut semper velut praesens
quoddam numen adsis, ubiubi res postulabit, vehementer te
etiam atque etiam obsecro et obtestor. Funclius meus te
reverenter salutat seque tibi quam potest commendat.  22.
novembris.
Accipis hic a seniore Fuchsio<f1>Peter Fuchs.<fe> nostro literas, qui virginem
annos natam viginti duxit uxorem ipse nunc sexagesimum
quintum annum agens, quod ut illi felix sit ac faustum, a
domino impetrare piis votis conemur.
T[uus] Ambros[ius] Bl[aurerus].
Praestantissimo viro d. Heinricho Bullingero, fratri et
amico suo incomparabili.
