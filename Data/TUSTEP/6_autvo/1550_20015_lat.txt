<nr>[20015]</nr>
<ae>Gianandrea de'Ugoni an Bullinger</ae>
Calcinato (b. Brescia), 13. Januar 1550.
<vo>Zürich StA, E II 335, 2172.</vo>
Pium et humanum esse arbitror, pręstantissime Bulingere,
a calumnia inocentem
eximere et delatorum temeritati vel perfidie quoquomodo
occurrere, ne a mendacio
veritas, ab impietate pietas, ab improbis boni opprimantur.
Ego posteaquam
Balthasarem Alterium pro fratre agnovi, nihil vidi vel
audivi de ipso, quod
esset a vera pietate alienum aut innocentię vitę
contrarium, immo fateor
ingenue me in Italia adhuc vidisse neminem, qui maiori cura,
opera, diligentia,
labore evangelii propagandi studium exercuerit nec qui
graviora pericula ob hanc
causam adierit. Deus faciat, ut tam bonus Christi procurator
nobis restituatur,
tametsi impiorum improbitas pro virili agat, ut vir iste
ultra Sauromathas
eiiciatur. Ex literis tuis vidi, quas non sine męrore
perlegi, quam acerbe
falsi fratres eum persequantur obiicientes uxorem ipsius ab
illo aufugisse, quod
falsissimum est; nam ego fidem facio ambo hac cum puero
transisse ac una mecum
integrum quatrimestre mansisse, donec ex Florentia literę
redderentur tutum
illis accessum affirmantes; sed modo sunt in oppidulo huic
propinquo, ubi vitam
agunt cum omni pietate. De bigamia quod addunt, alteram
iuste dimissam adulteri
causa sępe audivi. Nolite igitur credere, quę delatores
isti tam falso
retulerunt, sed boni consulite et hunc fratrem amate meque
etiam uti velitis, si
qua in re gratificari vobis possum. Valete in domino semper
et pro nobis orate.
Datum Calcinarum(?) idibus ianuariis 1550.
Vestrę charitati studiosissimus Io[annes] Andreas de
Ugonibus.
Integerrimo ac doctissimo Christi ministro domino Henryco
Bulingero ceterisque
ęcclesię Tigurinę membris, dominis observandis.
