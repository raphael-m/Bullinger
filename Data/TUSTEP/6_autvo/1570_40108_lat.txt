<nr>[40108]</nr>
<ae>Bullinger an Tobias Egli.</ae>
<od>Zürich, 8. Dezember 1570.</od>
<vo>Zürich StA, E II 342a, 616. / Orig. (Aut.)</vo>
Graub. III, 231 R.
S. D.  Octavus hodie dies est, quando ad te, dilecte frater
scripsi; literas curandas dedi d. Ioanni Müllero, viro mihi
charo meique studiosissimo; dicebat mihi se illas probe
curasse dedisseque viro fideli. Ego itaque arbitror per
coeli intemperiem tardius illum appulisse Curiam, sed nunc
meas tibi esse redditas. Nisi vero singulare aliquid
accepero ab amicis aliunde, non miraberis, si ad calendas
usque ianuarii parum aut nihil scripsero; plurimis enim
oppressus habeo, quod agam.
Domino vero gratias ago, qui tragoediae vestrae optatam
addidit catastrophen. Eundem oro, ut electioni benedicat.
Optime actum puto, quod Campellus noster Ganthnero est
surrogatus. Tu illi meo nomine gratulaberis. Benedictionem
illi a domino imprecor. (a.R.: .. .. precipus!) Sedulis ille
precibus contendat a domino, ut ipsi benedicat. Ne metuat;
potest hominum corda immutare dominus, cuius solius gloriam
et ecclesiae salutem si quaesieritis, bene habebunt res
vestrae. Quaerite imprimis dei gloriam, ecclesiae
incolumitatem, estote concordes et pacifici, et benedicet
vobis dominus. Ganthnerus non desin[it] nova moliri; sed
dominus non deerit caussae bonae. [Vos] modeste ea agite,
quae salutis sunt publicę. Es erhept sich ettwan ein groß
wätter, gestillet aber bald etc. Mira scribuntur Basilea de
impetu Rheni. Quae si vera sunt, metuo amplius Hollandiae
quam antea; sed sumus omnes in manu dei. Et hic impetus
repentinus et plane furiosus fluminum et aquarum videtur
praenuncius esse maxime et inexpectatę calamitatis.
Dominus misereatur nostri et servet nos a malo!
Vale una cum bonis omnibus, consulibus, Pontisella,
Campello, Bonetto, Carolo et caeteris. Salva sit domus tua
etc.
Tiguri  8. decembris 1570.
Tuus Bullingerus.
Ornatissimo viro d. Tobiae Eglio, Curiensis ecclesiae
ministro, domino et fratri meo honorando et dilecto.
Chur.
