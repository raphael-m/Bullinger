<nr>[31151]</nr>
<ae>Johannes Fabricius an Bullinger</ae>
<od>
Chur, 29. September 1561.
<vo>Zürich StA, E II 338, 1604. / Orig.(Aut.)
Graub.
II, 334f.
R.
S. Es begärt üwer eerwyrd von mir ze wüssen, erstlich was die gemeinden in disem yetz fürgefalnen handel ze thuͦn gesinnet sygind, und so ein antwort gefallen wäre, welcherley dieselbig sye.
Daruff ich dise volgende antwort gib, das wir uns zuͦ der meerertheyl gemeinden alles guͦtts versächind, deren ouch ettliche ire radtsbotten gaan Cur uff den synodum den 24. septembers nächst verschinen gehalten, abgevertiget hand mitt fründtlichem erbieten, unß in disen sachen behulfen und beradten ze syn.
Derhalben sy ouch mit uns nidergesässen und einen radtschlag gefasset, den wir zuͦ gott verhoffend, gantz fruchtbar und erschiesslich syn werde.
In den Gerichten wirt es khein not han; die sind die unseren.
In dem Gottshuß fürt der bischoff ein schwäre pratick; sol aber im, ob gott wil, nit gelingen.
Der Ober Pundt hat vyl anrytens von denjhenigen, so ir wol wüßend.
Es wirt noch vyl darzuͦ geredt werden und so vyl, das wol alsbald ettlichen ze schwär wirt; dan die gemeinden im Oberen Pundt sind vast unrüwig.
Es louffend vyl seltzamer reden under dem gemeinen man, nit nott hye zuͦ mälden.
Das man aber yetz möge der gemeind befälch
wüssen, ist unmüglich; dan ein yeder bott denselben allererst endteckt und offnet, so man in gemeinem radt versamlet ist.
Man hat ouch noch nynan darumb gemeindet; ist noch nit zyt.
Die wält ist in allem wärch byßhar mit geschäfften ze vyl beladen gesyn.
So vyl uff das erst.
Des anderen halb, ob derjhenigen botten ouch uff dem pundtstag erschynen werdind, ist noch ungewüß; doch seyt mit myn herr burgermeyster, man sye iren gantzlich wartend, und syns erachtens werdind sy kum ußbelyben; mag aber noch khein grundtlichs uff diß mal anzeigen.
Uß üwer eerwyrd schryben aber gespür ich wol, waa dise fragen entlich hinlandend; dan es sich von den weltwysen ansechen last, waa die sach under uns möchte gerichtet werden, wäre wäger hinderhept und stilgestanden, daa wir aber uff vyl ein anders sechend.
Da ye dapferer der Landen antwort syn wirt, ye baß wir der Stett sandtbotten bedörffend, hyemit die ußlendischen abzeschrecken, das sy in künfftigem mit gewalt nütt wider unß fürnemmind.
So veer von disem.
Ich kan wol erkennen, das es by üch alleß samen vast thür ist.
So vyl meer aber erbermd söllend ir mit uns han; dan waß man by üch um einen batzen koufft, giltet by unß gern 3. Waa ich gern klagte, hette ich vyl ze klagen; thette mir ouch ettwan nit unnot; aber ich schwygen und truck mich alles um gott und syner kilchen willen, hyemit ergernuß und anstoß ze vermyden.
Über das alles kommend wir an frömden lüten selten uß.
So sag ich by myner trüw, das ich ein guͦten theyl mynes hußblunders zuͦ
Zürich verkoufft, das gelt uff die straß zum uffzug gebrucht; hab aber siderhar deren stucken kheins mögen ersetzen.
Das ermanet mich, das ich hye ein bilgerim bin und uff fätzen und lumpen nütt sol setzen.
Wiewol myn frouw vyl darob gepflennet, hat sy doch ouch gelernet, das crütz gedultiglich tragen, dermaßen das sy mir es yetz wyt vorthuͦt.
Also kan uns gott ze schuͦl füren, und darumb, so es glych thür by üch ist und man ze thuͦn al hend vol hat, si muͦß man dennocht radten und helffen
unabläßlich.
Bißhar ist korn über den Kumersee uß Meylander gebiet uffhar komen; darmit behelfend sich die Vältlyner und der gantz Ober Pundt sampt anderen enet den pirgen.
So man yetz den botten ein abschlegig antwort gibt, stadt daruff, man verhebe das korn im hertzogthuͦm Meyland; dan wirt erst angst und nott syn; dan unsere koufflütt yetz ein zyttlang üch zuͦ Zürich uff den merckten khein sonderen übertrang angethon hand.
Nüwer zytung halb hand wir yetzmal nüt, dan das wir von Lindouw nacher glychs von dem Constantzer handel vernemmend und so vyl meer, das der grösser theyl des capittels sol uff des Frybergers syten helden, dem der hertzog von Wyrtenberg ouch nit ein bösen willen tragen sol.
Wyters nüt, dan gott der almächtig wölle üwer eerwyrd sampt den iren in langwiriger, stäter gesuntheyt erhalten. Amen.
Geben zuͦ Cur uff Michaelis anno domini 1561.
            Üwer e[erwyrd] alzyt williger und undertheniger d[iener] Hanß Schmid.
Clarissimo viro eruditione, pietate et humanitate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo multum observando.
^$Zurych.
