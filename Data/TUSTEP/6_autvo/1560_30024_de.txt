<nr>[30024]</nr>
<ae>Konrad Semly an Bullinger</ae>
<od>
St. Gallen, 7. Februar 1560.
<vo>Zürich StA, E II 351, 231. / Orig.(Aut.)
Laus deo semper 1560 adj 7. febraro in S.Gallen.
Mein hertzliche trüw und liebe sey euch, geliebter her, zuͦ jeder zeit befor.
Item adj 28. jenner empfieng ich ain brieff sampt 21 gl.
von euch; die wil ich verschaffen, das alles durch mein diener Bernhart Widaman sol fleisig außgericht, bezalt und erlegt werden an ein jedes ort laut, wie ir mir geschriben habt.
Ir habt mir gar ain braiten brieff zuͦ geschickt; ist gar unkumlich in zuͦ schlagen; eß nemens die boten ungern an etc.
Doch wil ich fleiß haben, damit er geantwurt werd, nit anderst,
alß wan eß mein aigen ding were.
Weiter, geliebter her, vernomen, wie euwer son Kristoff also elend und gar schwach harauß sey von Va kumen; ist mir laid.
Jedoch, mein her, ich gedenck, er werde an daß empfangen leiden gedencken und jetz daheim dester hauslicher sein, wiewol ich im daß zügknus gib, daß er sich mit seinem jungen und schwachen leib nit gsparet hat.
Ich acht ouch, so in leibs kranckait nit zwungen het herauß zuͦ ziehen, er were lenger in V.......a verharet; dan ich in meinem diener
obgemeldt in trüwen befolhen hab.
Dieweil eß aber got in ander weg fürsehen hat, muͦß man alle ding im besten gschehen lassen.
Item weiter vernomen der 6 büchern halb den widertoff betreffend, hab ich auch etwaß; ist mir vertruwlich glihen worden, gfalt mir vil dings gar nit drin; mögt euch drin ersehen und mirs darnach wider zuschicken.
Ich hab in groser eil muͦsen schreiben des boten halb.
Seit got befolhen.
                           Conrat Semly, e[wer] w[illiger] diener.
Dem erwirdigen heren Hainrich Bulinger, meinem geliebten heren zu   Zürich.
