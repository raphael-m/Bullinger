<nr>[36076]</nr>
<ae>Johannes Haller an Bullinger</ae>
<od>Bern, 4. Juni 1566.</od>
<vo>Zürich StA, E II 370a, 346. / Orig. (Aut.)</vo>
S. Accepi tuas, mi honorande et plurimum dilecte pater ac compater, et ago tibi ingentes gratias pro perpetua illa tua
erga me benevolentia, qua me et praesentem nuper excepisti et complexus es et absentem quoque nunc et semper
prosequeris. Utinam gratum me tibi, ut deberem, exhibere possem! Intellexi vero ex d. Steigero, quid legati Augusta
reportarint. Nostris illa non valde placent; gaudemus interea propter Palatini constantiam nec dubitamus, quin illo
agone superato deinceps et ipsius privatae res et commune veritatis negotium melius sint habitur
uod ad nos, ex quo redii, nihil novi accepimus, quod alicuius momenti sit, nisi quod Geneva scribitur a regina matre
Hispanis concessum esse, ut cum exercitu per Galliam in Inferiorem Germaniam transire possint ad compescendum eos, qui
se inquisitionis acerbitati illic opponunt. Hoc si verum sit, cogitare potes, quantum bellum et quanti motus illic sint
futuri. Orandus itaque dominus, ut ecclesiis succurrat et eas a rabie luporum istorum custodiat.       De Turca nihil
audimus amplius, nec tuae aliquid de eo literae habent; suspicamur fictos fuisse rumores illos ad emungendum pecuniam.
Veteres istae sunt artes; sed verendum, ne contingat illis tandem, quod puero in fabula, qui rusticos evocabat ad
capiendum lupum, qui tamen non aderat etc.
Scripserunt autem interea ad me ministri comitatus et classis Neocomensis et obnixe rogant, ne eorum nomen praetereatur,
si quando Confessio nostra nova rursus sit aedenda; cupiunt enim omnino nobiscum coniungi et conqueruntur se in priori
ęditione esse praeteritos. Excusavi vos de eo apud illos et spem illis feci fieri posse, ut deinceps nobis
coniungantur. Tu ergo huius, si quando recudatur, sis memor, quaeso.        Alias nunc nihil habeo, nisi quod dominum
oro, ut te cum tuis omnibus, quos omnes meo nomine salutabis, diutissime conservet. Vale. Salutant te vicissim d.
Steigerus, Diesbachius, Madiensis, Zehenderi, socer, mater, uxor et plures alii.
Bernae  4. iunii 1566.
Iohannes Hallerus, tuus semper.
Clarissimo viro d. Heinrycho Bullingero, Tigurinae ecclesiae antistiti fidelissimo, domino meo et compatri summa
reverentia et observantia colendo.
