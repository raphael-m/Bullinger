<nr>[42185]</nr>
<ae>Bullinger an Christoph Froschauer.</ae>
<od>Zürich, 13. November 1572.</od>
<vo>Zürich StA, E II 342a, 692. / Orig.(Aut.)</vo>
S.   Vidi, quae ad me per Iulium nostrum misisti,
colendissime et charissime
domine compater Froschouere, scripta d. Illyrici de
originali peccato. Quibus
ideo nihil respondeo, quod alias de eo copiosissime disserui
in meis illis a te
impressis Decadibus Dec. 3. sermone 10., ac videtur ille
velle hoc tantum sibi
indicari, sicubi de eo prolixius meam exposuerim sententiam;
habet ergo ibidem
id, quod petiit. Deinde eam maxime ob causam nihil
respondeo, quod omnino nolo
rixis illorum immisceri; odi ex animo altercationes. Dominum
deum nostrum ex
animo oro, illis animos concedat expurgatis irae
philoniciaeque affectibus
tranquillos, ut, quod ecclesiis Christi domini salutare,
simplex et verum est,
pacifice, modeste ac animis unoque ore concordes doceant
atque ita simul
offensiones bonorum et hostium nostrorum communium tripudia,
quae ex discordiis
rixisque docentium evangelium exoriuntur, tollantur e medio
et triumphet syncera
veritas glorificeturque dominus noster Iesus Christus. Cui
gloria in sempiterna secula.
Vale. Dominus benedicat tibi et servet te ab omni malo.
Tiguri  13. novembris 1572.
Bullingerus tuus.
[Keine Adresse.]
