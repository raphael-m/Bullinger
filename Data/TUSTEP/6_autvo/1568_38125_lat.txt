<nr>[38125]</nr>
<ae>Bullinger an Tobias Egli.</ae>
<od>Zürich, 29. Oktober 1568.</od>
<vo>Zürich StA, E II  342, 549. / Orig. (Aut.)</vo>
Graub. III, 129f. R.
S. D.  Nihil plane nunc, quod scribam, comperti aut certi
habeo, nisi quod valde miror interpretis impudentiam. Audet
ille amplissimo magistratui Curiensi, ut ex tuis literis
intelligo, proponere, quod vanissimum est; nam praecipuus
concionator et pastor eius ecclesiae, d. Ioannes Conradus
Ulmerus  28. huius mensis, id est heri, in haec verba ad me
scribit: "Gallorum rex Lugduni duo edicta edidit, quibus ex
regno pelluntur evangelii ministri, auditores autem et
discipuli ab omnibus publicis muneribus removentur.
Nihilominus tamen senatui nostro Schaffhusiano persuadere
regius legatus voluit doctrinam evangelii armis non peti,
sed tantum quorundam seditiosorum animos nephariosque
conatus reprimi etc. At nostri revocarunt militum signum,
quod hactenus in regiis castris fuit, interdixeruntque suis
severissime, ne quis posthac militet." Haec ille. So
hüpschlich gipt der tollmetsch eerenlüthen fuͤr, daß sich
aber anders hallt. Cavendi ergo, ne narrationibus suis in
nassam pertrahant et decipiant isti homines.
Vidi quoque literas scriptas Antverpia, in quibus
continebatur Andelotum, dum ex Brittannia ad Condeum duceret
1500 equites, a regiis circumventum ad flumen quoddam
trucidatis aliquot suorum cum maiore parte evasisse. Rursus
alias vidi, in quibus continebatur famam quidem sparsam esse
de Andeloti accepta clade, sed id nimium esse. Ita nunc
quoque spargitur, nildum certi adfertur, pugnatum esse in
Flandria et Hispanos delevisse primam aciem Germanorum; mox
tamen, cum ventum ad triarios, acrius a Germanis esse
pugnatum et fusos fugatosque Hispanos strage edita maxima.
Nihil hic affirmo; nam certi nil habeo et de tota relatione
dubito. Brevi, quid verum sit, audiemus. Schaffhusia et Ulma
nunciatur aliquot Germanos episcopos ut Salisburgensem,
Augustanum, Frisingensem etc. et alios quosdam per
mercatores comparasse talerorum quinquies centena millia,
cumque Augustani mercatores ad ducem Albanum argentum hoc
transferre voluerint, interceptum esse ab Auraniis. Sed sit
fides apud lectorem. Apparent hic quaedam pestis initia.
Faciat dominus, quod bonum est in oculis eius.
Optime vale cum tua domo et amicis nostris omnibus,
symmystis, d.d.d. consulibus etc.
Tiguri  29. [octobris], postera Simonis et Iudę 1568.
Ocyssime.
Bullingerus tuus.
Ornatissimo viro d. Tobiae Eglio, Curiensis ecclesiae fideli
ministro, domino meo colendo et fratri charissimo.
                                                 Chur.
