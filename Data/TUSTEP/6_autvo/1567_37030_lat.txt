<nr>[37030]</nr>
<ae>Pomponne de Bellièvre an Bullinger und Rudolf Gwalther</ae>
<od>Solothurn, 25. März 1567.</od>
<vo>Zürich ZB, Ms F 37, 127. / Orig. (Aut.)</vo>
S. Mitto ad vos literas domini Cognetii. Is ad me de
Pontassellae negotio rescribit; eum ego de meliore nota
domino legato apud Rhetos commendavi. Spero nos aliquid
effecturos; prolixe enim mihi humaniterque de sua voluntate
est pollicitus. Haec scribo occupatus; excusabitis epistolae
negligentiam. Ex Germania scribitur Ioannem Federicum
Saxonem, qui Gothae obsidetur forti praesentique animo eam
obsidionem ferre et ab omni re paratissimum esse. Germani
negligunt bellum Turcicum, nescio quam prudenter. Hispanus
habet, quod agat in Belgio; fertur enim Naussovius iunior,
Aurantii frater, cum magnis copiis equitatuque Germanico
auxilio Belgis advenisse.
Bene valete.
Soloduro  25. martii 1567.
Vester ex animo
P[omponius] Bellieureus.
C.C. et reverendissimis viris dominis Henrico Bullingero et
Rodolpho Gvaltero, ecclesiae Tigurinae pastoribus.
