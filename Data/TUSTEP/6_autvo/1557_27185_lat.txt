<nr>[27185]</nr>
<ae>Friedrich von Salis an Bullinger</ae>
<od>
Samaden, 31. August 1557.
<vo>Zürich StA, E II 338, 1550. Orig.(Aut.)
Graub.
II, 23f.
Reg.
Domino Bullingero suo amicissimo et colendissimo Federicus a Salice S. D.
Heri ad aedes patrias ex Veneta legatione reversus litteras tuas repperi, quibus perlectis gaudio perfusus sum maximo, potissimum quod ex hiis percepi te tuamque familiam ac gnatum denique meum bene valere.
Itaque deo optimo maximo gratias ingentes ago precorque, ut hoc nobis gaudium velit esse perpetuum.
Caeterum quod scribis litteras meas, quas Petro Pernae Venetiis tibi deferendas dederam, Mediolani resignatas fuisse atque ad cardinalem demum delatas et proinde vereri te, ne in itinere
aliquae mihi struerentur insidiae, eoque mones, ut mihi caveam -, quod itaque es pro me usque adeo sollicitus, optime domine Bullingere, multum tibi debeo et pariter gratias ago.
Sed ut te, prout iubes, sollicitudine liberem, scias velim mihi foelicissime successisse dei bonitate et functum me legatione mea cum decoro, ut spero.
Nam, quod ambiebam, ut plurimum sum consequutus.
Itaque in posterum omnibus nostris confoederatis, vicinis et subditis illustrium Trium Ligarum Rheticarum, exceptis si
qui nati sint in ditione Veneta et per consequens Venetorum sint subditi, tutus patet ad illustrissimorum Venetorum dominium accessus, nec poterunt, modo sileant nec de religione contendant nec etiam libros inhibitos circumferant, aliquatenus inquietari ab inquisitoribus religionis ergo, credant porro, quodcunque volent.
Et ita quidem poterunt tuto mercaturae et quibuscunque aliis negociis suis inhaerere in dominio Veneto.
Et sane id obtentum est praeter omnem spem quorumcunque religioni nostrae
faventium.
Sed et facultate Bellinchettorum nostrorum, quae inquisitorum sententia erant ipsis ademptae et fisco adiudicatę, impetratum est ab illustrissimo senatu Veneto, ut Bellinchettorum patri inserviant eoque decedente ad eius filios deveniant.
De reliquis vero, quae nomine dominorum meorum peregi, non scribo latius, quia scio te non curare, ut horum te reddam certiorem.
Hoc solum non obticeo me omnino benignum susceptum a Venetis et bene expeditum tandem necnon liberaliter donatum, ut scilicet omni ex parte animi benevoli iudicia erga Rhoetiam nostram commonstrarint.
Et ita quidem rebus satis foeliciter confectis in patriam reversus sum, ubi etiam omnem familiam meam omnesque mihi faventes incolumes repperi.
Laudandus itaque est
dominus deus; ipsi honor et gloria semper.
Porro novi quod scribam, hoc habeo: Guisanus exercitus e marcha Anconitana eque Ferrariensi agro a pontifice vocatus Romam se contulit secundo augusti die.
Creditur autem id factum esse, ut Paliano urbi obsidione longinqua cinctę suppetias ferant, et proinde Venetiis indies expectabatur nuncius conflictus hac de re fiendi.
Dominus de Guisa vel Romam non accessit, quia dicebatur aegrotare; sed vices suas fratri suo domino de Mala delegavit.
Dux autem Ferrariensis haeret in periculo, siquidem
refertur Philippi, regis Anglorum, iussu bellum contra eum parari, ad quod conficiendum summa rerum delata dicitur ad ducem Octavium Farnesium, et debet porro dux Florentiae suis stipendiis paratos exhibere 6000 militum et certum numerum equitum, item rex Romanorum (quod tamen a cordatioribus non creditur) et ipse dabit amplum numerum militum.
Marchio vero Pescariae intentus est Mantuae ad conscribendos pariter milites, idque fit et Corregii.
In summa: nihil non a multis principibus videtur
praeparari in perniciem Ferrariensis ducis.
Sed et ipse satagit circa necessaria praeparanda ad sui defensionem, atque adeo etiam dicitur legatos in Helvetiam eum missurum esse (si modo non iam miserit) pro auxilio militum implorando; videt enim se penitus destitutum a Guisano exercitu.
Christiani vero omnes (eos autem dico, qui christiani sunt opere et veritate minimeque simulati) arbitrantur manere super eum vindictam ob saeviciam, ne dicam impietatem, qua est usus erga honestissimam eius
coniugem; nam ut cum ea egerit quod religionem, ipse scis.
De Turca fama est eius classem Calabriam petiisse et inde 4000 mancipiorum abstulisse et ad Vallonam rediisse, et dubitabatur eandem classem in Calabriam et Neapolim versus reversuram.
Veneti ut omnium prudentissimi lynceis oculis in singula quaeque intenti classem suam instructam habent, ut, si fieret opus, minimis impendiis in altum educi possit; sed et in mediterraneis habent conscriptas passim militum et equitum copias, ut scilicet
sint in omnem eventum et terra et mari periculosis hisce temporibus parati.
Alioquin undequaque sunt pacati et tranquilli, et soli quidem illi nunc aureo fruuntur saeculo, cum alias tota Italia aerumnis bellicis vexetur et ardeat.
Dominus deus velit, ut Veneti hac foelicitate utantur perpetuo; nam revera talis est illa illustrissima respublica, ut quod administrationem dominii sui celeberrimam utique non habeat parem.
Nulli enim praecipitantiae obnoxia est; sed singula quaeque cum exactissimo
iudicio, maturitate magna et summa demum rerum experientia pertractant.
Optarim maxime, ut aeque potuisses eorum regiminis aliquamdiu spectator fuisse perinde, ut ego fui; laudares utique eorum insignissimam prudentiam et rerum omnium exquisitam observantiam.
Sed magis optarim etiam, mi domine Bullingere, ut communes patriae nostrae itidem concordes essent in administratione reipublicae suae et penitius semotis omnibus, ut faciunt Veneti, privatis affectibus et externorum principum favoribus
inspicerent, quid commodo et honori ac merae denique libertati patriae suae profuturum foret.
Sed orandus est pariter dominus deus, ut suggerat omnibus et Helvetiis et Rhaetis gratiam suam, ut id tandem sedulo faciant; nam revera, nisi is apponat manum suam, utrinque rempublicam nostram aliquatenus et in dies labefactari videmus.
Adeo enim sumus externis principibus et privato commodo magis, quam oporteat, imo quam (meo iudicio) patriae conducat, dediti et obnoxii.
Sed de his satis; longius
enim, quam statueram, sum progressus.
Ego certe, ornatissime et omnium colendissime mi domine Bullingere, gestio te videre et nescio, quamdiu me contineam, quin te et filium visitem.
Diem tamen certo praedefinire non audeo; nollem enim promissioni meae deesse.
At hercle non reor saeculum pertransiturum, quin te coram conveniam.
Interim cura, ut bene valeas cum tota tua familia, meque, si quando detur commodum, litteris tuis exhilares, precor, quandoquidem nullae sunt, mihi crede, quae ad me deferantur tuis gratiores, quas ob id,
quod sunt mihi longe omnium gratissimae, subinde exosculor.
Filius meus et ipse mihi scripsit ternas litteras una vice stilo, ut ita dicam, trilingui.
Et sane mihi perplacuit, at magis gauderem, si eas suo Marte fabricasset; quae enim scriptae sunt lingua Latina et Germanica, sunt satis concinne scriptae; sed reor eum (ut moris est) adiutum esse a peritiori aliquo sodali.
Ei itaque suadebis, ne vereatur ex officina sua depromere, qualiacunque poterit, et non mutuum accipiat ab aliis.
Ita enim de
die in diem proficiet melius, et ego itidem profectum certo cum gaudio sentiam et etiam de vice in vicem omnia boni consulam; nec enim ver una dies nec una reducit hyrundo etc.
Ignosce, colendissime mi domine Bullingere, si fui prolixior; nam non possum secus agere; dum enim scribo, tecum colloqui videor, eoque ardor tecum latius confabulandi non sinit me decorum epistolae observare, quantumvis alioquin prae negociis, quibus urgeor, tempus latius scribendi vix suppetat.
Itaque, precor,  boni consulas.
Ad dominum Ioannem Fabricium scribo, a quo, ut valeat, certior fieri cupio; virum siquidem ob eruditionem et pietatem, adde et ob id maxime, quia est domino Bullingero
meo deditissimus, amo et obsecro.
Vale iterum atque iterum totius Helvetiae decus et ornamentum singulare, meque, ut soles pro tua ingenti humanitate, mutuo ama ac tuos domesticos omnes meo nomine saluta itidemque filiolum meum, qui si aliqua re eguerit, quae per me (nam in reliquis scio te ei non deesse, ut qui ei es patris instar optimi) praestari conveniat, scribe, et omnino, quod voles, exequar.
Datum Semadeni Egnadinę Superioris die ultimo(a?) augusti 1557.
Postscripta.
Rogo, digneris Rodolpho de Wysenbach significare me litteris eius impressori de Pusclavio misisse, et simulatque responsum habuero, ei rescribam.
Insuper precor, ut, si queas, absque molestia tamen, certiorem reddas d.
Petrum Pernam reditus mei, et quomodo mihi successerit; scio enim id ipsum ei futurum admodum gratum.
Attamen, si minus liceat, nolim tibi esse molestus.
Iterum vale.
Idem qui supra tibi deditissimus Federicus a Salice.
Clarissimo et ornatissimo viro domino Henrico Bullingero, domino et patrono meo summe colendo et observando.
 Tiguri.
An den hochgelerten herren Hainrichen Bullinger, minem gunstigen, lieben herren zuͦ Zurich.
Bemerkung v.
Bull.s Hand auf der Adresse: "Quid impetraverit a magistratu
Veneto."
