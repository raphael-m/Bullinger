<nr>[36158]</nr>
<ae>Christoph Thretius an die Zürcher</ae>
<od>Krakau, 14. November 1566.</od>
Zürich StA, E II 367, 383f.
Wotschke, S. 275f.
S. et G. per Iesum Christum, dominum nostrum, ac mei humillimam commendationem.
Cum praeter opinionem nostram et post deliberationem longam tandem effectum sit, ut subito famulus iste ad vos
mitteretur, nolui intermittere, quin etiam per eum aliquid ad vos scriberem, etiamsi copiosiores literas per eos, qui
peccuniam pro Myßkowiis ad vos deferent, mittere decreveram atque etiam decrevi. Sed tamen non sum passus, quin etiam
haec pauca nunc per famulum darem, ut saltem per eas de peccunia, quam mittendam ad vos curo, vos certiores redderem.
Mittitur autem per eundem cursum, per quem vos literas ad nos misistis, hoc est per Guteteros mercatores Norembergam ad
Erasmum Gutteterum, qui Norembergae habitat. Eam ipse Sangalensibus committet, Sangalenses ad te, colendissime pater
Bullingere, cuius peccuniae summa erit taleri ducenti et triginta. Caeterum scire vos velim patrem Myßkowiorum vestrorum
e vita migrasse, virum magnanimum et praestantem, cuius mortem merito doluerunt viri boni, et res publica non vulgarem
amisit virum. Sed deo opt. max. ita volente quid faciendum est, nisi hanc visitationem ut grato animo a deo pueri
suscipiant, dabitis operam. Vos pro vestra prudentia scietis tractare in hoc luctu liberos eosque paterne et christiane
consolari.
Libros, quos misisti, Wolphi, curavi omnibus diligenter, quemadmodum tibi iam significavi. Extiterunt autem omnibus
gratissimi et spero, quod singuli tibi gratias agent, ut ego unus pro meo exemplari ingentes gratias ago. Deus faciat,
mi Wolphi, praeceptor clarissime, ut compensare aliquo modo possim.
Iam quis status meus sit paucis. Ego a duobus mensibus in lecto decumbo a gravibus morbis vexatus, quos mihi scholastici
labores pepererunt, praesertim a febri et dolore homichraniae, qui facit, ut pluribus iam vobiscum agere non possim. Hoc
unum addo, sive aeger sive incolumis fuero, semper ero memor vestrae erga me beneficentiae et meae erga vos universos
observantiae, cum quibus vivere aut saltem vos aspicere meum esset vivere. Quodsi autem e vivis excessero, scitote me in
ea fide et religione, quae in vestris ecclesiis sonat, quam agnosco propheticam et apostolicam adiuvante me Christo,
domino et deo meo, excessurum.
Quod ad res ecclesiasticas et politicas nostras attinet, eius modi sunt, ut eas mallem coram exponere quam describere,
quibus nolo vos, piissimos viros de universa ecclesia et re publica sollicitos, affligere. Commendo me vobis et vestris
precibus et reverenter saluto praeceptores meos charissimos et observandos Rodolphum Gwalterum, Iosiam Simlerum,
Lodovicum Lavaterum, Zwinglium, Bul[l]ingeros iuniores, Iulium et Froßofierum* (* die Korrekturen sind unklar) nostrum.
Quos o utinam adhuc videre liceat, concedat mihi hoc pater coelestis, qui vos incolumes atque salvos ecclesiae suae
conservat. Dat. Cracoviae 14. novembris 1566. Haec ex lectulo amanuensi dictavi, proinde ignoscite.
Addictissimus ac vestri observantissimus Christ'ophorus Thretius.
Adr. vor 379: . . . . mis viris doctissimis hominibus Henrico Bullingero seniori [ecclesiae] Tigurinae pastori
fidelis[simo], Iohanni Wolphio [.......... t]heologiae excellentis[si]mis ac praeceptoribus co[lendi]s.     Tigurum.
Zurich.
