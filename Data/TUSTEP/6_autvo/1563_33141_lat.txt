<nr>[33141]</nr>
<ae>Johannes Calvin an Bullinger</ae>
<od>Genf, 9. Oktober 1563.</od>
Genf 107a, 275.
Ep.Calv. 4034 (XX, 168f)
S. Quoniam Beza noster scripturum se recepit, ne eadem repetendo
frustra aures tibi obtundam, venerande frater, a rebus Gallicis
nunc supersedebo.
Hic non parum angimur, dum videmus urbem
nostram quasi tabulatum vel alveolum esse in quo alea luditur.
Subinde rogati fuerunt vicini ut suo nos consilio gubernarent.
Aliquando parce et frigide scripserunt quid esset agitatum, neque
tamen quidquam nisi quod ex vulgari rumore omnibus compertum est.
Nuper, quum scirent venturos in urbem suam legatos, ne verbo
quidem indicarunt quid a nostris agendum censerent.
Senatus autem
actionibus ignotis se palam interponere vel potius opponere ausus
non est.
Huius silentii praetextu abusi sunt quibus placebat cum
Sabaudo transigere, iactaruntque clanculum nos aliquid moliri et
legatos habere in aula Gallica qui ex rerum eventu paciscerentur.
Hac falsa invidia apud imperitos gravati curae non fuimus ut
decebat.
Nec vero miror repertos esse in plebe illa qui ficta
calumnia a nobis alienarentur.
Sed tibi quomodo in mentem venit
tam futilibus mendaciis credere? Quod sollicitus es, ne suis
blanditiis nos irretiant Galli, et praetorem nostrum Rosetum
admones, ut sibi proponat senatus Metensium exemplum, facis
quidem pro fidelis amici sincerique officio; sed olfacere
debuisti, unde prodiisset haec fabula, nisi forte ego et Beza
tibi suspecti simus.
Atqui nobis semper liberum erit clare
testari neque hoc consilium unquam hic fuisse captum neque nos a
Gallis tentatos.
Ultra progredior: non modo huius rei nulla
unquam facta fuit mentio; sed ne cogitatio quidem obrepsit.
Equidem me ante biennium cum admiraldo egisse non dissimulo, ut,
si fieri posset, foedus cum Bernatibus rex iniret hac lege, ut se
obstringeret ad tuendam, quam hodie possident ditionem.
Verum hoc
modo cavere volui, ne ad hanc urbem unquam aspirarent, et optima
erat ratio.
Non est igitur, cur inani metu te posthac torqueas,
donec ex nobis cognoveris vel Gallos aliquid moliri vel nostros
adeo trepidare, ut temere ad eorum auxilium confugiant;
quin etiam experientia brevi vanitatem illam coarguet.
Interea
scias legatos vestros, qua maxima fieri potuit contentione
incubuisse, ut Bernates libertatem et statum urbis nostrae
Cantonum iudicio permitterent.
Hoc autem quid aliud est quam nos
iugulandos tradere? Itaque hoc adepti sunt, ut Bernates superiora
omnia decreta retractarent.
Nunc dubii pendemus.
Unde colligo te
et alios pios de multis rebus celari.
Quin etiam ea fuit
legatorum vestrorum humanitas in conventu Badensi, ut fugitandae
invidiae causa nostros iuberent ab omnibus suis colloquiis
abstinere.
Vale, charissime vir et mihi plurimum observande frater, una cum
uxore et familia collegisque omnibus.
Dominus vos omnes salvos
tueatur, virtute sua sustineat laboresque vestros benedicat.
Genevae  9. octobris 1563.
                                                       Iohannes
Calvinus tuus.
