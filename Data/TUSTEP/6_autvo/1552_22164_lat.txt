<nr>[22164]</nr>
<ae>Pier Paolo Vergerio an Bullinger</ae>
<od>Vicosoprano, 1. September 1552.</od>
Zürich StA, E II 356, 485f.
Gr. I,  S. 261f.
Orig. (Aut.)
Clarissime Bulling[ere], optabam de te, de quo iam
diu nihil audieram, aliquid intelligere, tum etiam de rebus
publicis aliquid certi -  nam multa varia atque incerta
ferebantur  -, atque ecce redduntur mihi tuae literae, ex
quibus et de statu tuo et de rebus novis certior fio, quo
nomine tibi ingentes gratias ago. Ego vero pulchre valeo,
quae est dei benignitas; sed non desunt veteres hostes, qui
me exercent; imo etiam novi non[n]ulli non possunt ferre
advenam atque extorrem tantum posse solo verbo. Nam ut
scias, Henr[ice] B'ullingere: nuper alium pagum
lucrifecit sibi dominus deus noster meo ministerio. Profugit
etiam ex Italia novus frater magna doctrina atque
eloquentia, qui Augustianus fuerat, et me iuvat plurimum;
nam recta ad me venit. Itaque adversarii fremunt, quum
videant domi meae constitutum esse piorum hominum asillum.
Utinam saltem faverent meis laboribus hii, qui evangelio
nomen dederunt! Sed satis multa de his scripsi proximis
literis.
Fratres aliquot ex Italia scripserant se esse ad me
venturos, ut cum illis istas ecclesias visitarem. Diu
expectavi, sed nondum apparuere; spero tamen brevi
affuturos, et cum illis ego ad te. Interim scribe, obsecro,
nam me valde consolatur amor tuus et charitas tua in me tot
suavissimis literis declarata. Ferunt has ad te homines,
quales videbis; nam per pagum, ubi habito, iter faciunt. Sed
spero perlaturos, etiamsi nobiscum de religione non
consentiant. Hoc genus mei filioli, quos enutrio lacte
evangelii, nondum viderant, et proderit vidisse, ut spero;
nam exagitabo pompas et luxus Sardanapalicos.
Veneti mei fere conquiescunt; certe non anxie persecuntur
fratres. At Cęsar Cremonę furit et crassatur. Ex ea
scilicet carnificina elapsus est novus fugitivus, de quo
scripsi; utinam elabantur alii multi! Puto te audivisse de
Senis. Certa res est eam urbem excusisse Cęsaris iugum
et, quod maius est, parari illic exercitum, qui regnum
Neapolitanum invadat. Classis Thurcica eam omnem oram
Thireni maris lustrat et dirripit; utinam et Romam!
Vale et salve, reverendissime frater, et ora deum pro me cum
tota familia, scola atque ecclesia. Salvere iubeo omnes
fratres. Dominus benedicat vestris sanctis laboribus.
Vicosoprani, kalendis septembris 1552.
Tuus Vergerius.
Clarissimo Bullingero
