<nr>[20209]</nr>
<ae>Wolfgang Waidner an Bullinger u. Rudolf Gwalther</ae>
<od>Worms, 5. September 1550.</od>
<vo>Zürich StA, E II 361, 295. / Orig.(Aut.)</vo>
S.  Cum nuper venissem una cum uxore Tigurum, clarissimi
viri, visendae urbis
simul et ecclesiae vestrę, quam a multis annis dilexi,
commendandique nos
gratia, fuimus quidem utrique excepti a vobis tractatique
perquam humaniter, in
salutis negotio et publice et privatim fideliter instructi
corroboratique (ego
praecipue abs te, o Bullingere) quam amantissime et vere
paterne. Quod vestrum
beneficium collatum in nos, homines eatenus neque facie
neque nomine notos, quia
maius est, quam ut pensari a nobis possit, dabitur pro
virili nostra opera, ne
saltem deleatur ex animis nostris unquam. Caeterum restituti
domicilio, id quod
idibus augusti contigit tandem, coepi ego, o Bullingere,
incumbere in
cogitationes eas, quas in aurem instillaram tibi, cum esse
praesens, de rebus
nostris hic distrahendis transferendoque hinc domicilio. Non
ego autem solum,
sed adhibita mecum in consilium etiam uxor, perplacet enim
et illi vestra
ecclesia, placent humani mores et situs urbis. Quum itaque
in eo simus unanimes,
nihil supererit aliud, quam commodi emptores, quibus
inventis pecuniam vel
sequeremur praemissam (ut cum Basiliensibus actum) vel
adferremus una nobiscum.
Veremur tamen ambo tam mature, ut optamus, confici hęc ex
consilio nostro non
posse remorantibus subinde aliis et aliis; orabimus tamen
deum sedulis et
ardentissimis precibus, ut ipse iuvet conatus nostros, ut
ante obitum disponi de
rebus nostris ita possit, ut serviant nobis defunctis suae
gloriae, cui hodie
sunt in animis nostris consecratae. Vosque, o Christi
fideles, strenui et
indefessi praecones, adiuvate hec vota nostra et precibus
vestris apud deum;
nostis enim assiduae et ardentis orationis quanta sit
energia. Valete ambo in
eodem Christo, dei virginisque filio, cum familiis vestris
foeliciter exque me
uxor que mea salvos esse iusseritis, quotquot sunt in
enunciando verbo dei vobis
cooperatores et symmistae glorięque Christi quocunque
professionis genere
propagatores, quorum nomina nos fugiunt inprimis autem
clarissimos viros ac
dominos, dominos Foelicem Fry, collegii prepositum, Conradum
Pellicanum, ambos
iuxta pios et venerabiles senes, Theodorum Bibliandrum,
Conradum Gesnerum,
generum, Bullingere, tuum N. Lataferum, quem publice
concionantem audivimus, et
alios. His addite Thomam Blorerum, sicubi in urbe vestra
visus, virum ob
pietatem suam exulem hodie, item Ioannem Butlerum Anglum
etc., quos omnes optamus salvos et incolumes ex animo.
Ex Wormatia nonis septembribus anno a virgineo partu
sesquimillesimo quinquagesimo etc.
Gvolphangus Waidnerus, origine Argentinensis, et uxor eius.
Clarissimis viris ac dominis domino Heynricho Bullingero et
Rodolpho Gvaltero,
amplissimae ecclesiae Tigurinae pastoribus vigilantissimis
totiusque christianae
doctrinae adsertoribus propagatoribusque strenuissimis,
dominis et
praeceptoribus in Christo suis longe colendissimis
charissimisque.       Tiguri.
