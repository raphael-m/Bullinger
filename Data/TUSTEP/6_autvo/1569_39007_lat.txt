<nr>[39007]</nr>
<ae>Bullinger an Tobias Egli.</ae>
<od>Zürich, 14. Januar 1569.</od>
<vo>Zürich StA, E II 342a, 560. / Orig. (Aut.)</vo>
Graub. III, 141 R.
S. D.   Accepi literas, quas scribebas 10. ianuarii. In iis
nil est, ad quod respondeam; nam de pugna in Galliis
commissa nec verbum quidem hic auditur, nec facile credo
pugnatum esse, quamvis nihil affirmare possim; tempori
relinquo. Angusola negat et pernegat pugnatum esse in Belgio
cum detrimento Albani, cuius exercitus sit integer. Diversum
scribitur ex Antverpia, Colonia, Argentina, Norinberga et
Augusta Vindelicorum; tempus illud ipsum quoque revelabit.
Scribitur ex Augusta 28. decembris migrasse ad dominum
illustrissimum principem ducem Wirtembergensem Christophorum
seniorem, reliquisse unum modo post se filium; qui si et
ipse moriatur, ducatus redibit ad domum Austriacum. Quod
utinam avertat dominus; hoc enim si eveniret, concionatores,
qui hactenus ubiquitatem defenderunt, futuri sunt ubique,
non imaginative, sed essentialiter et corporaliter, id quod
certe nollem. Dominus condonet ipsis etc.        Aiunt, qua
fide, nescio ingentes copias in Germania brevi
conscribendas, nesciri autem, cui et in quem finem, sed et
in Italia colligenda decem militum milia. Dominus concedat
nobis pacem et barbaram gentem avertat!
Dominus servet te cum bonis omnibus. Saluta d.d.d. consules,
Ganthnerum, Pontisellam et amicos nostros ordine omnes, *d.
Gregorium imprimis*. (***-*** a.R.: nachtr. unt.d. Z.
beigefügt).
Tiguri  14. ianuarii 1569.
Tuus Bullingerus.
Si certo mihi referre potes, quid factum in comiciis, indica
etc. Utinam tyrannidem inquisitoriam Veneti apud suos
abrogarint!
Ornatissimo viro d. Tobiae Eglio, Curiensis ecclesiae
fidelissimo ministro, domino meo honorando et fratri
charissimo.                              Chur.
