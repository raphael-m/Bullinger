<nr>[22037]</nr>
<ae>Johannes von Ulm an Bullinger</ae>
<od>Oxford, 8. Februar 1552.</od>
<vo>Zürich StA, E II 369, 115.</vo>
Zur.lett. III,  S. 448f.
Ep.Tig. III,  S. 296.
Orig. (Aut.)
Haec quinta est epistola, quam post Stumphii a nobis
discessum ad te do eam maxime ob causam, quod tabellariorum
diffisus ingenio literas clarissimi principis tuae
amplitudini descriptas nequaquam interire velim; fore enim
eas tibi longe gratissimas non dubito. Erit tuae quoque
fidei et humanitatis curare, ut quamprimum intelligam, an
illae omnes tibi fideliter sint redditae, qua in re velim ne
diu suspensum me teneas. Hic omnia sunt adhuc recte pacata,
nisi quod securi caput Somerseti ducis hesterna die octava
hora matutina Londini a carnifice Calethano est praecisum. A
confessionibus (ut vocant) fuit principi Coxus magno haud
dubie maerore ac luctu; fuerunt enim semper familiaritate ac
usu coniunctissimi. Mirae et omnino novae insidię
Warwicensi ab illo intentatae feruntur. Profecto misera
atque miseranda haec sunt temporum munera. Omnes hunc
principis tanti casum et calamitatem gravissime flent ac
maerent. Omnino fato contineri iam ante videbatur eam mortem
eius fortunae miserae multumque iactatae portum aliquando
futurum. Quid porro expectandum sit, is viderit, qui unus
atque idem totius orbis et rex est immortalis et aequissimus
iudex.
Tu (quod reliquum est) fac, ut liber aliquis tuus
Northumbrorum duci quamprimum abs te describatur et literas
ad Iohannem Chekum, regis institutorem, quae gratiarum in se
actionem pro beneficiis in nos tua maxime causa collatis
aperte contineant. Praecipue Alexandri mei vel potius tui
rationem habeto; illius causam Chekus apud Warwicensem se
perpulchre transacturum pollicetur. Nihil hic tibi
faciendum, quod non te dignum et nostris studiis cum primis
gratum acceptumque sit futurum. Hoc ut velis, vir
ornatissime, te tam rogo quam quod vehementissime. Omnes
literas a[d] me, praecipue Cheki, mittito. Iterum vale.
Oxonii  8. februarii 1552. datae iam multa nocte.
Tuus discipulus et in Christo filius Iohannes ab Ulmis.
Ornatissimo viro Heinricho Bullingero, Tigurinae ecclesiae
archiepiscopo, domino suo colendissimo.
