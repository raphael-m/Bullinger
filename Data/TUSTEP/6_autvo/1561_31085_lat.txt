<nr>[31085]</nr>
<ae>Johannes Haller an Bullinger</ae>
<od>
Bern, 14. Mai 1561.
Zürich StA, E II 370, 285.
S. Nesciebam hunc tam diu hic mansurum; alioquin scripsissem copiosius.
Nunc discessurus demum me convenit.
Remitto igitur tibi per illum literas has tuas, quas nuper ad me misisti, et ago tibi pro illarum communicatione ingentes gratias.
Nostri se parant ad conventum Basiliensem.
Mittuntur legati, qui prius etiam Neocomi fuerunt.
Non est animus quicquam reddere, sed Helvetiis communiter (fortassis tot annorum cursu oblitis) ostendere et exponere, quo iure ditio hęc teneatur.
Sed quid futurum amplius, brevi audiemus.
Dux ita tractat suos, ut nostros clam hortantur, ut extrema potius patiantur quam sub illum redeant.
Ideo etiam Tononiensis et quędam alię praefecturę supplices a senatu nostro petierunt, ne quo pacto
admittant ullas conditiones, quibus duci restituantur, sed eam ipsis in defensione fidem praestent quam ipsi illis obediendo hactenus praestiterint et deinceps quoque praestituri sint.
Waldenses (sicut pro certo a consule Negelino, Steigero et aliis his diebus audivi) denuo legiones illius duas contra ipsos missas fuderunt et fugarunt, et, ut audio, septies ab illis nunc caesus est.
Civium nostratium quidam his diebus Genevę fuit, atque eo illic existente venerunt quidam Italica utentes lingua
ducentes secum mulos seu equos aliquot onustos et, quantum ille iudicare potuit, pecunias vexerunt.
Colligitur,  quamvis pro certo aestimari non possit, pecunias istas a fidelibus ex Gallia mitti Waldensibus istis; audimus enim eos penuria laborare.
In Gallia quotidie augetur fidelium numerus.
Per totam Provinciam et Galliam Narbonensem non aiunt esse oppidulum, in quo non sit ecclesia et minister certus.
Nostri Galli fere omnes discedunt; obtendunt disciplinam, sed aliud quaerunt, et quamvis
illis prius admodum multum sit concessum, tamen nostri eo inclinare videntur, ut ampliorem et liberiorem disciplinę usum sint ipsis concessuri.
Dominus det, ut ea bene utantur! Diesbachius noster proxima lunę Mureti nuptias celebravit cum Ioan[nis] Rodolphi Erlachii relicta filia.
Scriberem plura; sed me nuncius expectat.
Fratri nunc non licet scribere, ideo illum meo nomine saluta cum tuis omnibus, amicis quoque et fratribus.
Dominus nos custodiat! De Glaronensibus quid vestri ad nostros scripserint, intellexi, quid nostri respondeant, ignoro adhuc; hoc scio indignissime ferri fastum illum et insolentiam inauditam.
Man versicht sich all tag, es werd müßen ein platsch gen.
Solodorenses et Friburgenses nostris in multis multa quoque facessunt negotia; denn si ligend mitt
disen under einer decke.
Gott mache es beßer, amen!  Vale iterum.
Bernae pridie ascensionis 1561.
                                                   H[allerus] tuus.
Adr.
a.t.: Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
