<nr>[25014]</nr>
<ae>Thomas Lever an Bullinger</ae>
Frankfurt am Main, 12. Februar (1555).
<vo>Zürich StA, E II 343, 383.</vo>
Zur.lett. III,  S. 159f.
Ep.Tig. III,  S 104f.
Orig. (Aut.)
Salutem sempiternam in Christo Iesu. Quemadmodum ad meam
magnam consolationem et comoditatem inveni apud te pietate
consilium, doctrinam et exemplum, cum pręsens essem
Tiguri, sic nunc, colendissime in Christo pater, ad
aedificandam Christi ecclesiam Anglorum Frankfordii spero
semper habiturum me adiutrices tuas pias preces, et cum
reliqui Angli multi te suum patronum habent, ego te mihi
patrem etiam fuisse agnosco et perseveraturum spero atque
opto. Atque quoniam video me omni facultate et occasione
referendi gratias esse desitutum, haec nunc scribo, ut
intelligas me nec immemorem esse nec ingratum.
Ex Anglia nihil certi; sed ex incertis rumoribus accepi
reginam non omnino fuisse gravidam atque concilium, quod
vocant parlamentum, subito fuisse finitum idque propterea,
quod rex non solum negavit, verum etiam contempsit tres
petitiones a magistratibus propositas, quarum prima erat, ut
veram religionem restauraret, secunda ut pacem cum Gallis
firmaret, et tertia ut neminem extra Angliam natum sibi a
conciliis esse admitteret. Intelligo plures ex vanis
rumoribus quam ex vera resipiscentia consolationem querere.
Ne graveris, quaeso, meo nomine salutare matrem meam uxorem
tuam reliquamque quoque vestram familiam, quibus omnibus
optima precari nunquam desinam. Dominus Iesus te diu nobis
custodiat ad ecclesiae suae utilitatem. Vale. Frankfordii
12. die februarii.
Tuus tibi in Christo deditissimus filius Thomas Leverus.
Colendissimo meo in Christo patri d. Henrico Bullingero,
doctissimo et piissimo ecclesiae pastori.
Tiguri.
