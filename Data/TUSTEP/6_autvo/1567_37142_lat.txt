<nr>[37142]</nr>
<ae>Tobias Egli an Bullinger</ae>
<od>(Chur), 24. November 1567.</od>
<vo>Zürich StA, E II 375, 798. / Orig. (Aut.)</vo>
Gr. III,  53f.
S. Omnia tua, vir clarissime paterque nobis omnibus
singulari observantia colendissime, bene munita accepimus.
Primo autem gratias habemus pro tanto labore, quem in nostri
quoque desiderii expletionem consumis; utinam factis
aliquando tuis dictis et scriptis respondere possemus! Certe
nihil tam arduum futurum esset, quod tui gratia non
benevolentissime susciperemus. Nostrum nunc vicissim esset
nunciare, quae ex Italia scriberentur; at laborandum nobis
iam diu fuit, ut crederent Itali religionem nostram a
coniuratis nec alium hostem impugnari; adeo a pensionariis
multi sunt dementati. Exspectamus in singulas horas, si quae
istinc afferantur; nunc certe nihil est. Scribam tamen, quae
aliunde et ex aliis aut dicta aut facta esse
percepimus.
Legatus regius multum conqueritur de Condaea factione, qua
sibi interceptos esse fingit 3000 coronatos, quos singulis
diebus accepturum speraverat et a rege eos esse missos
gloriatur et simulat, quo nimirum avidissimos corvos, imo
Harp[yas] nostras excusatione ista ficta differat speque
inani etiam in officio retineat. Conqueritur de his aperte
interpres. D. capitaneus Conradus Planta hoc vesperi ad nos
ex Gallia rediit. Dicitur Tiguri moratum esse diu; nimirum
certiora quaedam ex eo intellexistis, siquidem recta Lugduno
(eo enim ob Bellizarios nostros missus erat) venerit.
Quamprimum venit, obvius nobis fuit d. Carolus. Is omnia,
quae diceret, nobis dicturus promisit, hoc vesperi tamen
nondum convenire potuit. Ex interprete tamen audivit eum
narrasse urbem Lutetiam nullo modo a Condaeis obsideri, sed
regios libere erumpere, hinc atque illinc vagari, velitare
seque ad pugnam praeparare. De pace ineunda et habenda multa
utrinque praeclare acta esse; Condaeos tamen ita turpiter
errasse in regiam maiestatem, ut desperabundi et dementes
decreverint quidvis experiri potius quam pacem habere. Quod
de eruptione et irruptione in urbem Lutetiam scribitur aut
circumfertur, d. Fridericus a Salicibus certi (ut putat)
aliquid scribet. Ex primario quodam audivit Condensem
irrupisse nec ingratum esse regi se tanto serio ab ista
servitute materna et Guisiana liberari; propterea amice se
mutuo salutasse. Quod quam verum sit, asseverare non possum.
Tiguro allatum est per quosdam ducem Albae inter alios
evangelicos duos coniuges Antverpiae repperisse; quos
optione data ad crucem sive patibulum adegerit, imo et ipsos
crucem prae caeteris suppliciorum generibus elegisse, quo
diutina illa suspensione multis constet se propter Christum
pati et suspendi; in ipso tamen tristi executione uxorem 2
peperisse infantes.       In comitiis (id nuper scribere non
potui) superioribus decretum et confirmatum est, ut
severissime in eos vindicetur, qui discesserunt. Maxime
tamen praeses Meyenfeldensis, qui se caeteris ducem
praebuit, officio suo est depositus dignusque iudicatus,
quem uxor cum liberis omnibus subsequatur. Depositus est de
praetura et calculus rerum subductus.    -      In causa
episcopi nihildum actum est. Accesserunt 6 arbitris adhuc
tres singuli ex Foedere singulo, quorum auspiciis (freti
numero impari) res transigatur. Noluerunt eam Helvetiis
componendam permittere; imo multorum animi incaluerunt, quod
Helvetii se tantum in causam alienam ingesserint. Confluunt
quotidie ex utraque parte arbitri et alii in castro
episcopali, ubi student diutino huic dissidio finem tandem
imponere. Fiunt maximi sumptus; excrevit supra 20,000
aureos. De ista summa, unde solvatur, lis et contentio est.
Omnes putant ibi accipiendam esse, ubi inveniatur, nempe ex
episcopatu et redditibus ecclesiasticis, et nisi me animus
fallit, so wirt das gstifft ein krach müsen lyden. Omnes
illic fratres tristantur. Episcopus cum audiret Helvetios
omitti, noluit adire curiam nostram; sed curiam in castrum
transferri necesse fuit. Haec habui in praesentia, nolo
tamen literas obsignare sperans me crastino die aliquid
venaturum ex d. Conrado Planta, sed per alios ac maxime per
d. landammannum Ardüserum Davosiensem, qui huic causae
espicopali etiam deputatus est.
Interim vale, lux totius mundi illustrissima, 1567.  26.
novembris.
Resalutant te d. consules (a.R.: coss.), Pontisella,
Gantnerus, d. Carolus inprimis etc.
Tuae dignitatis observantissimus
Th[obias] Eg[linus].
Amplissimo viro d. magistro Heinrycho Bullingero, domino suo
observand[issimo].
