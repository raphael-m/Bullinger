<nr>[43043]</nr>
<ae>Bullinger an Hans Rudolf Bullinger.</ae>
<od>(Zürich), 16. März 1573.</od>
<vo>Zürich ZB, Ms F 37, 584. / Orig. (Aut.)</vo>
Gott mitt uns. Fürgeliepter sun, ich dancken dir und Susanna
umb den guͦten
karppffen, das mir gar sältzam, aber angenäm; dann hie gar
kein fisch etc. ouch
umb das gitzilidli, da ich das ein geschickt hab der
kindtbetternn Heinrychens;
die fisch habend wir mitt einandren geässen. Umb uns alle
stadt es zimlich wol; gott bestäte und bessere es.
Die Prättigower sind aber uff mitt iren fendlinen und manend
andere zuͦ inen,
habend an Chur umb wyn und brot geworben (so fürsichtig sind
die lüth, das sy
ußzühend und habend nitt 3 tag zuͦ frässen; sömlich
unbesinde, unglückhafftig
lüth, wo es gott nitt behuͤt, werdent unglück gnuͦg
anrichten, sich selbs und
ander lüth in lyden und verderben bringen). Die Churer
habend inen nüt wöllen
gäben, inen ouch gesagt, das sy sy in ir statt nitt wöllind
ynlassen. Was daruß
werden wil, weist man noch nitt. Sy sind uff Meyenfeld zuͦ
zogen; gott gäb uns
friden.      Der nüw zytung ist minen herren von Bern und
Basel vil zukummen;
ist mir nitt müglich zuͦ schryben. Darzuͦ muͦß ich der
herren brieff, die mir
mittgeteylt vom stattschryber und radtschryber und vom h.
burgermeister, bald
wider gen. So ist jetzund die letst wuch, das ich anders
zuͦ schaffen hab. Nächt
ist har kumen praeceptor der beiden jungen herren admirallii
sünen, mitt dem bin
ich hütt uff dem radthuß gesin; der hat vil zytung von
Roschella etc. wirt morn
uff Schaffhusen verryten. Dem gib ich commendation an m.
Hans Conradt, dem er
die zytung wirt mitteylen. Von Marsilia 3. martii wirt
geschriben, das die in
Langendocken dem könig grossen schaden thuͤgind; die zuͦ
Nimeß sind ußgefallen
und yngenommen gwalltig dem könig ein schloß; wie es der
könig wider wöllen
ynnemmen, hat er by 500 verloren, darunder vil vom adel und
graven etc. Des
dings ist gar vil, mir unmüglich zuͦ schryben, und kumpt
täglich me.
Gott mitt dir.
Datum montag post palmarum  16. martii 1573.
H[einrych] B[ullinger].
Minem lieben sun Hansen Rodolffen Bullingern, pfarreren
zuͦ Berg.
