<nr>[43128]</nr>
<ae>Tobias Egli an Bullinger.</ae>
<od>Chur, 19. Oktober 1573.</od>
<vo>Zürich StA, E II 376, 228. / Orig. (Aut.)</vo>
Graub. III, 449f. Exc.
S. Cum nuper ad te meas, reverendissime d. pater,
obsignassem nostrique
mercatores omnes iis acceptis iam discessissent, ecce ea
ipsa hora, sed post
festum, ut aiunt, d. Lentuli literae redduntur, quibus
paucis etiam diebus post
aliae subsequuntur, quas coniunctim ad te nunc mitto et
simul significo Koblerum
nostrum, harum literarum latorem, Basileam petiturum; cui si
quid mandare velis,
quod recte curetur, mandabis. Cum hisce diebus Trium
Foederum electi et
destinati syndici hic essent, qui iusiurandum a
communitatibus denuo exigant et
religione iuramenti leges patrias et antiquas nec non
amicitiam cum rege et
pensionum mercaturam confirment, immiscuit se Clavennensis
quidam summus
monachorum patronus, qui una cum aliis capitibus popularibus
depraecandis
supplices quoque preces pro monachis exteris intromittendis
una eademque opera
deferendas esse ad communitates censuit. Id in praeteritis
nundinis laboratum
fuit et bona ex parte illis concessum, ut hanc causam toties
totque sententiis
et decretis dominorum prohibitam iterum aggressi tentarent.
At ita boni viri a
nobis admoniti fuere, ut fuco et periculo intellecto hanc
rogationem monachorum
abs se penitus removerint. Utinam et impium decretum istud,
quo veritas nobis
interdicitur, eadem felicitate tolli queat! Nisi pauci boni
viri in praeteritis
nundinis, cum Pagani adessent, vigilassent et praesentiores
caeteris fuissent,
in literas etiam et sententias, quas d. Helvetii secum
sumpserunt, idem illud
caput maledictum relatum fuisset, unde hii, qui sunt ex
Paganismo, uberem
gloriandi et triumphandi in nos habuissent materiam. Legatus
unice huc nunc
tendit, ut beneficia sua impune et dari et a regiis amiculis
accipi queant.
Cogitant impunitatem et licentiam corruptoriorum munerum
invehere, qualem iam
diu Helvetiorum non pauci Pagi maximo cum damno habuere.
Cogitat efficere, ut,
qui tenentur ab eiusmodi pensionibus, nihilo secius pro
bonis et honestis viris,
qui ad publica munera evehantur, agnoscantur. Hinc, si
militia fieret in
fidelium sanguinem, nobis nihil ogganire liceret. Nam
habendi sunt hii boni viri
pro honestis, quorum opera conatus regii effectum
nanciscuntur. Nobis ne mutire
quidem contra pestes eiusmodi liceret. Pastor nuper
Scamsiensis ex Superiore
Foedere, vir facundus et probus, nescio qua occasione regem
Gallorum latronem
nominavit pro suggestu. Hoc vulnus aures legati statim
vulneravit, qui
interpretem suum ad me mittens rogabat, ut fratrem hunc
admonerem, ne porro in
eiusmodi convicium erumperet, sed maiore cum reverentia et
honore tanto de
principe loqueretur. Sic truculentissimi huius latrocinii
conscii sive
consiliarii ora nobis occludere non erubescunt, ne scapham
et ligonem suis
vocemus nominibus. Valde metuo, ne arcum, quem plus satis
aliorum suasu
intendunt, praeter opinionem citius et spe periculosius
frangant. Nolunt
contenti esse, ut pristinus status et abusus redeat; sed
maiora petunt et
<gr>anarcian</gr> in huiuscemodi mercatura affectant.
Haec ocyssime ad te, quem d. consul, d. Campellus, d.
Pontisella, d. Carolus et
Victor cum caeteris omnibus quam amicissime salutant.
1573. Curię  19. octobris.
Tuae praestantiae subiectissimus Thobias Eglinus.
Amplissimo viro d. Heinrycho Bullingero, Tigurinae
ecclesię antistiti
praeclarissimo, d. suo singulari observantia reverendissimo.
               Zürich.
