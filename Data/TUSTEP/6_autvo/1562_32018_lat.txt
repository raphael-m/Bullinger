<nr>[32018]</nr>
<ae>Johannes Fabricius an Bullinger</ae>
<od>
(Chur, vor 24. Februar 1562.)
<vo>Zürich StA, E II 376, 46f.
/ Orig.(Aut.)
Gr.
II,  367f.
Exc.
S. Verbis assequi non possum, reverende in Christo pater, quantum me tibi pro tua erga me benevolentia et humanitate debere agnoscam.
Nisi enim tu esses, hic viveremus omnium rerum ignari; adde, quod literae tuae insuper mirifice me afficiunt.
Hosce dies singularem gravedinem et animi et corporis sensi, quam subinde graviorem me contrahere necesse est, qui scilicet consuetudine et familiaritate doctorum virorum caream, quod unum satis est ad vigorem ingenii contundendum.
Accedunt sexcenta alia,
quae hic praeterea.
Tuae solius literae me mihi restituunt.
Sed quid habeo, quo te remunerer.
Cessationem Italorum audisti; sed scribam tamen et illis calcar subdam; in caeteris mire sunt offitiosi et, prout sunt suspicaces, aliquando de re minima maximas excitant tragoedias; in re tam gravi et seria mussant et silent.
In nuptiis (by der aabetschencke) assedit mihi praepositus collegii huius; is dicebat ad se perscriptum pontificem 10 circiter millia peditum Italorum decrevisse Tridentum
mittere, quibus Philippus additurus sit mille equites et ex eo Germanos quoque principes consilia capere, ut mature, si qua vis fieret, eam repellant.
Haec ille;  ego nihil certi habeo.
Perscriptum est etiam ad d. Philippum collegam Philippum Hispanum amisisse insulas Oceani occidentalis et propterea in maxima esse           trepidatione et expeditione.
Quod si verum esset, Gallia quietius ageret.
Quae in vestris literis sunt de regis Navarrae inconstantia, invitissimus audivi et vix ausim hic
apud nostros proferre.
Si bellum ingrueret, res haec una maximum hostibus ad victoriam momentum afferret.
Humano more loquor.
Aha* [Asa?) dicebat: "Domine, nihil refert apud te, ut auxilium feras vel multis vel his, quibus non est robur.
Fer opem nobis,  o domine deus noster.
Scire cupis, quid cum principe Wirtenbergico egerim; sed nuper nihil certi significare potui.
Interea scripsit Vergerius ad d.
consulem Ambrosium et ad d.
Philippum collegam.
In literis Philippi haec sunt: "Herculis, Fabricii, Maynardi, Nigri literas ad principem misi; nam hi ad principem scripserunt ipsi." Haec ille; sed dubito ego, an mea principi sint reddita, propterea quod primo omnia in manus Vergerii venerunt; sed tamen is affirmat reddita omnia et principem per se (id est Vergerium), cum
illum ad nos miserit, responsurum ad singula.
Deinde in progressu haec erant: "Tu a Fabricio impetrabis, ne ea, quae principes cum Rhaetis agunt, ipse propalet; nam si rescirent hoc principes aegre ferrent.
Sed de his coram plura" etc.
Nimirum aliquid Tiguro emanavit, ad quod ille alludit.
Deinde additum erat exemplar literarum principis ad Vergerium, quarum haec summa: "Expectamus literas a rege Navarrae, et tunc vos aut in Galliam proficiscemini aut in Rhętiam " etc.
Scripsit ad consulem et
rogat, ut ei liceat Curię typographiam instituere; promisit plura ministris Rhaetis pauperioribus nomine principis.
Habes omnia, quae tibi servabis et caute uteris; nam haec clam esse volo, quo possim plura subinde expiscari.
Alias, si sciret me vobiscum communicare, non concrederet arcana.
Quid autem homo ille quaerat, exitus docebit.
Te apud Coignetium vigilare necesse est; timeo, ne vi conentur nobis hunc fumivenditorem obtrudere.
Vale, reverende pater, cum tuis omnibus quam felicissime et diutissime.
Nunc accipio literas ab Augustino Talpio, qui se edoceri cupit de suis rebus; sed ego scripsi ad communitatem necdum responsum tuli.
Sed rogo te, ei dicas, veniat primo Curiam, et interim spero me responsum habiturum.
Vacant et alię conditiones etc.
Vale.
Iam vespera appetebat, cum literae Glarona veniunt, quibus iubeor P. P. Vergerium commonere de insidiis sibi structis, si denuo ad Rhetos iter instituat.
Communicavi cum consulibus; nam et ad illos spectant; iussus sum scribere ad Vergerium et eum commonere.
Videtur haec occasio divinitus oblata; nam hanc unam video rationem eum prohibendi et a Rhetia arcendi etc.
Quod Coignetius non venit, in causa fuit hactenus coniugis valetudo, quae letaliter decubuit.
                                                      T[uus] Fabricius.
Remitto omnia; nescio tamen, cui dare possim.
Domino Bullingero.
