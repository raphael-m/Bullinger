<nr>[24239]</nr>
<ae>Johannes Haller an Bullinger</ae>
<od>Bern, 17. November 1554.</od>
<vo>Zürich StA, E II 370,204. / Orig.(Aut.)</vo>
Ep.Calv. 2048 (XV, 314 - 316.)
Clarissimo viro d. Heinrycho Bullingero Tigurinae ecclesiae
pastori fidelissimo domino ac compatri carissimo suo.
                                      Tiguri.
S.  Novi nihil habemus nisi quod nostra semper nobis novi
aliquid affert Africa.
Fuere hic legati classis Lausan[n]ensis Iacobus Valerius et
Theodorus Beza qui gravissime pro disciplina ecclesiastica
obtinenda et instituenda laborarunt. Sed frustra, ut antea
saepe. Tentarunt varia, quorum quaedam boni speciem habent
optimam, et eximii fructus spem prae se ferunt. Alia vero,
meo iudicio, non obscure tyrannidem sapere videntur. Et
quamvis de bonis illis viris optime sperem, tamen
posteritatem subinde bonis institutis abutentem pessime
pertimesco. Nihil, ut dixi, impetrarunt. Minitantur nunc,
quoniam legationibus nihil proficiant, se sic liberaturos
suas conscientias, ut tandem pro causa dicenda accersiti
audiantur, qui nunc audiri non possint. Quantum nobis
facessant negotii in hoc, facile coniicere potes.
Paulo post ipsorum discessum ecce adest Franciscus
Sampaulinus Viviacensis minister. Is libellum senatui offert
de praedestinatione scriptum quo suam declarat sententiam,
simulque docet qua moderatione ministris utendum in
explicandis locis hanc materiam concernentibus. Cupit ut
edatur liber: se enim inde motum, ut scriberet ipsum, quod
audiat nomen suum in Gallia passim tanquam haereticum
propter hanc opinionem traduci. Ea ergo sibi purgatione opus
fuisse ad tuendam ministerii sui dignitatem. Simpliciter se
omnia tractare (quod et facit) neminem taxare, bonorum
conscientiis se velle hisce mederi etc. Ego, antequam
libellum senatui offerret, meam ei dixi sententiam, id est
quid mihi videretur. Sed quoniam acquiescere noluit,
libellum obtulit. Liber a senatu ad nos transmissus. Hodie
hac hora imus ad senatum, exposituri quid nobis videatur, et
senatum officii sui admonituri. Si aedatur liber hic,
habebit mox qui respondendo carpant aliquid. Sic ignis
contentionum invalescet. Nos suademus senatui ne patiatur
quicquam hoc tempore aedi, scribi aut disputari a suis de
hac materia. Libellum nec approbamus nec reprobamus, ne
imprudentes involvamur huic contention
Eadem opera suscipiemus quoque hodiae Genevensem causam
agendam, id est quod Calvinus a quibusdam nostratium tanquam
haereticus traducitur. Dabimus operam ut senatus sic suam
interponat authoritatem, ne illi forte committantur. Si
senatus ad classes scribat speramus fore ut conquiescant.
Fiet etiam mentio Hieronymi medici, qui solus omnium fere
videtur turbarum author esse, nec unam modo haeresem
spirare. Putat enim de nullo christianę doctrinae dogmate
nos satis dextre sentire. Multorum animos a studio pietatis
odio Calvini avertit. Neque vero senatum fatigaremus hisce,
si non prius ea de re Genevenses ad ipsum retulissent, et
summa nos necessitas urgeret. Si tantisper maneat nuncius
hic donec quid decretum sit cognovero, subiiciam deinde.
Calvini scripto contra Westphalum non satis caute usus est
d. Blaurerus. Passus est enim illud venire in manus
Christophori Piperini, qui descriptum huc detulit et hic a
Mauritio symmysta nostro lectum est me nescio. Is tamen mihi
postea confessus est. Vereor ergo ne, si nunc aliquid mutet,
ipsos nescio quid suspicaturos. Quamvis suspicentur,
quidquid velint, convenit, ut quę disputationi nostrae
adversa sunt mutentur. Alias confirmabuntur illi qui putant
Calvinum neque Consensum illum cum nostra ecclesia recte
satis servare.
Nostri in causa Grueriana sunt occupati. Die graffschafft
ist den gälten zuͦ bkent. Min herren hand sich mitt dem
grafen in kein kouff wellen inlon. Der graff hatt wider den
sententz protestiert und ist darvon gritten; weißt nieman
wohin. Jetz bütend si die gälten feil. Die gräfin und die
von Fryburg sind hie. Acht wol, wens lang umbhin gang, so
werdind beid stett si kauffen, doch jeder sin theil eigen
und besonders. Man wirt hütt auch darumb räth und burger
han.
Sampaulinus mihi dicit Bezam aedidisse figuram quand[am]
orbicularem, qua demonstret omnia etiam mala ab ipso deo
tanquam prima omnium causa propendere. Eam non vidi; si
nactus fuero mittam eam ad te.
Tu si quid habes novi sive ex Anglia sive aliunde, communica
nobis; nos nihil habemus, nisi quod Augustę comitia
indicta sunt ad diem Martini et expectatur Caesaris et
Ferdinandi regis adventus. Expectamus, quid futurum sit in
his comitiis Badenae, praesertim in causa Locarnensi. Legati
a nostris missi sunt consul Nägelinus et tribunus a
Wingarten, ut audio. Hagius mihi narrat flebiles admodum
literas a Locarnensibus missas, quas nondum legi; sed hodie
fiet earum mihi copia. Claudere cogor literas inscius adhuc
eorum, quę hodie decreta sunt, nisi quod Francisco
Sampaulino interdictum, ne quid aedat. Quid de Zebedaeo et
reliquis statuatur, ignoro adhuc. De his proxime. Tu modo
vale et vive fęliciter cum tuis omnibus. Salutant te
nostri. Bernae  17. novembris 1554.
Hallerus tuus.
Adresse fehlt.*
(* a.R.:  Corp. Ref.  .. ... ...!)
