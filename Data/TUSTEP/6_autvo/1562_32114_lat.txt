<nr>[32114]</nr>
<ae>Bullinger an Johannes Calvin</ae>
 Zürich, 1. Juli 1562.
<vo>Zürich StA, E II 342a, 437. / Orig.(Aut.)
Ep.Calv. 3819 (XIX, 476ff.)
S. D. Significavi per Budęum nostrum, negotium mihi creditum agendi cum d.
a Hallvyl me bona fide et mature expedivisse.
Nunc quid responderit suis ipsius verbis recitabo:
"Cuperem quidem detrimento facultatum mearum, inquit, denique vitae periculo iuvare communem religionis causam et fratres per Galliam laborantes: verum non ignoras quam turpiter mihi nuper illusum sit a quibus nunc iubeor equites petere.
Unde cum talibus de novo nova instituere consilia de re eadem grave mihi est.
Malo alii quoque experiantur quam tutum sit huiusmodi credere hominibus.
Si spes magnatum et piorum virorum non falleretur, cum isti vanis me pollicitationibus lactant et inconstanter
mecum agunt, hanc aequiore animo ferrem iniuriam.
Sed quid pluribus ago? Uno verbo quid in hac causa sentiam aut sperem significabo.
Video Guysianorum versutiam unius aut alterius principis animum occupasse, per quos deinde alii dementantur, et impediuntur consiliis variis, ut nihil ab omnibus auxilii expectem.
Ac volo hoc mature illis significes quorum haec scire interest, ut in tempore ipsi prospiciant aliunde et ne inde sperent auxilia unde nulla consequentur."
Haec ille.
Ac experior ipse etiam idolum Augustanae confessionis tam alte quorundam animis insedisse (quemadmodum nuper et Blaurerus noster scribebat) ut nisi ecclesiae Gallicanae hanc adorent, nihil auxilii sint habiturae.
Et si adorent, nihilominus non nisi maximis suis impensis parum sint iuvandae.
Dominum unicum ecclesiae suae auxiliatorem oro ut ipse suorum suscipiat defensionem, quod illum omnino facturum scio.
Iam quantum attinet ad literas quas iubebas mittere in Rhetiam ad d.
Herculem a Salice, curavi per proprium nuncium illas perferri Curiam.
Ac ita celeriter fideliterque expedita sunt omnia, ut ipse Hercules venerit huc sub vesperam iunii 28. Expectavit hic biduum, sperans aliquem se inventurum Condensem nobilem.
Vocavit ad se et baronem ab alto Saxo.
Quid cum eo contulerit nescio.
Me tibi scribere iubet, se omnino paratum esse et expectare nobilem aliquem a principe illustrissimo Condensi,
quocum agat de iis de quibus ad ipsum literas dedisti.
Ac hodie rursus domum redit.
Video multorum animos esse promptissimos, si modo princeps mittat instructos pecuniis, qui serio agant eius negotium.
Haec confestim significare volui ne quid ego negligam aut impediam.
Interim fama fert nescio quid de victoria Condensis.
Utinam vera sint.
Tuas tamen expectamus, per quas certo et clare intelligamus omnia.
Famae tuto non credimus.
Fac, mi frater, ut diligenter de omnibus scribas quae fiunt in
Gallia, quo nos gaudii participes reddas, qui cum tristibus etiam communicamus, aut si quid adversum evenerit, ut ardentius precemur dominum.
Scimus et quanta sint tua negotia.
Scribere poterit Budaeus vel Ionvillaeus, quos omnium nostrum nomine, ut et fratres alios, salutabis.
Optime vale.
Tiguri prima iulii 1562. Salutant te fratres etc.
                                                    Tuus ex animo.
Clarissimo viro d.
Ioanni Calvino Genevensis ecclesiae pastori fideli domino suo colendo et fratri charissimo.
^$Genff.
