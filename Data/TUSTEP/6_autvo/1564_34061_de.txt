<nr>[34061]</nr>
<ae>Beat Ludwig von Mülinen an Bullinger</ae>
<od>Baden, 18. April 1564.</od>
<vo>Zürich StA, E II 360, 577. / Orig.(Aut.)</vo>
Min früntlich, willig dienst mitt erbiethung aller eren und guͦts bevor, wolgelertter, fromer, fürsichtiger und wyser, sunders günstiger, lieber her.
So ich
nitt willens gewäßen, uff dißmal selpß gan Zürich zuͦ riten, hätte ich nit underlaßen, üch vorlangest durch schriben zuͦ dancken der großen muͤy und
arbeitt, so ir von mintwägen gnomen und mir ein summarium des conciliums werden laßen, darumb ich üch gärn uff üwer guͦtt vernuͤgen bezalen weltt.
Derwyl
ich aber nitt weis, ob üch daran gedienett, wil ich mich doch in kurtzem als ein danckbarer gägen üch erzeigen etc.
Ich hab es ettwan mengem miner g[nädigen]
h[erren] zeigtt; finden aber alle, wie ouch ir, nuͤt anders dann ir altt lied darin.
Hoff, es werde nüt daruß werden.
Wie die handlung mitt unßren eydgnossen
uff disem tag abgangen, werdend ir der länge nach von üweren herren vernemen.
Gott welle, das sich die werck mitt der zitt den wortten glichformig bezeigind;
dann unser eydgnoßen von den Dry Ortten hand es garguͦt fuͤrgäben, darob sich nun unser eydgnoßen von Glaris zuͦ bedencken habend etc.
So ich üch jetz
oder harnach lieb und dienst kan bewysen, sönd ir mich jeder zitt gantz gneigt und guͦtwyllig finden mit hilff gotts des almechtigen.
Der welle üch in sinen gnaden und langwiriger gesuntheitt erhaltten.
Dathum Baden den  18. aprellen im 64. jar.
Üwer gantz dienstwilliger Batt Ludwig von Mülynen.
Dem wolgelerten, fromen, ouch fuͤrnemen und wysen meister Heinrich Bulinger,  vorstender der kilchen zuͦ Zürich, minem günstigen herren etc.
