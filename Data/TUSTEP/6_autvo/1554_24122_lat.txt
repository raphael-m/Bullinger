<nr>[24122]</nr>
<ae>Wilhelm Grataroli an Bullinger</ae>
<od>Basel, 26. Mai 1554.</od>
Zürich StA, E II 336, 62. / Orig.(Aut.)
Ep.Calv. 1957 (XV, 141f) Exc.
[S.] D. P.  Accepi nuper amoris piissimi plenas literas
tuas, vir colendissime. Non crebrius ad te scripsi aut
citius, quod nihil haberem fere dignum, quo legendo tempus
tereres, nisi quaedam adhuc pertinacium, simulantium tamen
et strenue dissimulantium hominum paucorum repetere
voluissem, de quibus loqui desino, quoad dominus compellet.
De homine, quod scribis, expurgato utinam verum sit; mihi
tamen, quod constat non inanibus coniecturis, non facile
dissuadebunt. Novi, quam facile vel metu vel calliditate
mentiantur homines. Sed de his satis; non possunt omnia
literis credi.
Cronologiam Ioannis Functii vendit communiter Oporinus
dimidio coronato, id est 12 baccionibus, ut nuperrime eius
mihi famulus dixit; nam ego non emi. Expectatur Ferrandus
Gonzaga reversurus hac Mediolanum. Hic est dominus Aschanius
Marsus ob eam rem et propter proxima Badę comitia
generalia. Certi hactenus vel de Turca vel aliis de rebus
nihil habetur vel fertur. Doctor Zancus Argentinę per
integram hebdomadam rogatus obnixe eam publice tractavit
quęstionem hęreticis odiosam, quod liceat magistratui
christiano animadvertere capitaliter in haereticos etc.
Fortasse prodibit in lucem. Bene et perpetuo vale cum sancta
familia tua. Ex Basilea  26. maii 1554.  Raptim.
Minimus tuus in Christo frater Gulielmus Gratarolus medicus.
Clarissimo et optimo verbi dei ministro d. Heinricho
Bullingero, maiori meo colendissimo.
                                                 Tiguri.
