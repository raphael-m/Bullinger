<nr>[32027]</nr>
<ae>Johannes Fabricius an Bullinger</ae>
<od>
(Chur), 2. März 1562.
<vo>Zürich StA, E II 338, 1620. / Orig.(Aut.)
Graub.
II,  369f.
R.
S. Accipio tuas (reverende in Christo pater) hoc vesperi.
Totum autem hunc diem in conquirendis herbis d.d.
Gesnero occupatus fui, ita ut prolixe scribere non possim.
Sed quod scribam, non habeo.
Concilii acta nos fugiunt; expecto tamen quotidie, quid ab illis nuncietur, ad quos ea de re scripsi.
Qui ex Italia veniunt maxime ex agro Mediolanensi, omnes uno ore affirmant quieta esse omnia Mediolani et circa.
Nostri Valletelinenses quoque affirmant frumentum in magna copia per Lacum ad se devehi.
Haec quid   certa sunt, de cęteris tam varii rumores, ut, quid verisimile sit, non facile dixerim.
^$Quod ad Vergerium attinet, iubeo te securum esse.
Nostri consules iam sunt informati.
Gratulor tibi, qui librum tuum semel ad finem perduxeris.
Scio ego nostras contentiones rem esse offendiculi plenam; sed domino committendus est eventus nec ideo veritas deserenda.
Hodie legi tabellas inscriptas: Genealogia seu posteritas Lutheri, quinti (si dis placet) evangelistae etc.
Nescio, an
videris; puto esse Staphyli laborem.
Dominus de Rozinß commodavit cuidam ex nostris legenda.
Conatur author causam nostram invisam et suspectam reddere eo nomine, quod nobis ipsis inter nos mutuo non bene conveniat; eos, qui asseverant corpus Christi deificatum, appellat metamorphistas; Manichaeis et Marcionitis Calvinum annumerat.
Sunt merae calumnię.
Ago tibi pro libro tuo singulares gratias.
Caetera remitto, uti postulas.
Nihil plane novi est.
Vale, reverende in Christo pater.
Deum rogo, ut tua labores fortunet teque cum tuis incolumem conservet.
2. martii anno domini 1562.
                                                     T[uus] Fab[ricius].
Amplissimo viro d.
Heinrycho Bullingero, suo in Christo patri semper honorando.
