<nr>[41041]</nr>
<ae>Iulius Terentianus (Santerrentianus) an Bullinger.</ae>
<od>Zürich, 15. Juni 1571.</od>
<vo>Zürich ZB, Ms F 62, 477. / Orig. (Aut.)</vo>
Quoniam re ipsa didici in ipso usu balnei labefactari aliquo
modo stomachum ad cibi nauseam usque et aliquando rebus
minutis etiam inopinato redintegrari, placuit in
significationem amoris mei erga vos haec mittere, nisi mea
me fallit opinio, ad eam rem non incommoda. Vos pro veteri
vestra humanitate Iulii voluntatem ad gratitudinem certe, si
facultas suppeteret, propensam boni consulite. Rediit ad nos
ex Rupella affinis nostri Martyris piae memoriae, der
gedultig kalb, sed ut Tantalus in mediis aquis multo
siticulosior, ita hic noster in ipsis negotiorum undis pisce
mutior; nihil adfert praeter ea, quae, antequam
proficisceremini, omnibus fere nota erant. Illud video ex
eius sermone multis subinde mendaciis pro studiis partium
nos oneratos fuisse.      Opto vobis hanc lotionem longe
salubriorem quam nostram mihi et hero; nam ille a balneo non
ita belle habet, et ego nihilo pulchrior factus sum.
Valete. Deus vos nobis bene lotos et incolumes cito
restituat; alioquin vobis absentibus in ipsa turba videor
mihi agere in solitudine. Raptim ex typographia, ex quae
herus et hera, qui vobis bene volunt et bene cupiunt,
plurimam salutem adscribunt. Parcite manui titubanti et
inopiae chartae; ago enim et ipse Tantalum.
Tiguri  15. iunii 1571.
Omnium vestrum
studiosissimus Iulius Sauterrentianus.
Sanctae et dilectae societati d. Bulingero cum filiis et
filiabus suavissimis P.S. D.
Iulius.
