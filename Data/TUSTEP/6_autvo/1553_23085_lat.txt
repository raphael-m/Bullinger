<nr>[23085]</nr>
<ae>Josias Simler an Bullinger</ae>
<od>Tübingen, 4. Juni (1553).</od>
<vo>Zürich ZB, Ms F 40, 441. / Orig.(Aut.)</vo>
Gratia et pax a deo per dominum nostrum Iesum Christum. Cum
mihi pręter opinionem et voluntatem meam diutius
Tubingę
manendum sit, volui ad te scribere statum rerum nostrarum,
ne quid nobis adversi accidisse putares. Pervenimus quinto,
postquam a vobis discessimus, die Tubingam et crastino, qui
dies sabbati erat, Stutgardiam abiimus. Illic nobis manendum
fuit in quintum usque diem. Princeps humaniter nos excepit,
atque cum eo d. Vergerius bis collocutus est absque
interprete; bene enim et expedite Latina lingua loquitur.
Petiit princeps a d. Vergerio, ut confessionem a legatis
eius concilio Tridentino exhibitam in linguam Italicam
transferat. Itaque nunc Tubingę manemus, donec excudatur.
Habitamus apud humanissimum atque doctissimum virum d.
Me[l]chiorem Volmarium. D. comes Georgius ante adventum
nostrum Stutgardia Richenwilum abiit; literas tamen tuas per
nuncios principis ad eum transmisi. De d. Molinęo d.
Vergerius cum principe locutus est; is invitat eum Tubingam
et honestam conditionem profitendi iuris offert, aut si id
nolit, relinquit ei liberum, ut in Monte Beliardi habitet.
Scripsit etiam ipse Molinęus ad principem, quas literas
princeps legendas exhibuit d. Vergerio. Brentio literas tuas
dedi. Cum eo etiam d. Vergerius de multis articulis
controversis locutus est; verum Brentius mihi in multis
simulator esse visus est. Promisit se Tubingam ad nos
venturum; quod tamen an facturus sit, nescio; si venerit,
plura colloquemur. Hęc habui, quę ad te scriberem
brevi;
copiosius coram omnia exponam. Dominus servet vos omnes
incolumes. Tubingę  4. iunii.
Tui semper ex animo observantissimus filius
Iosias Simlerus.
Vigilantissimo Tigurinę ecclesie pastori d. Heinricho
Bullingero, domino et patri meo dilecto.
Zürich.
