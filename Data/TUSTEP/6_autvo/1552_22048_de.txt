<nr>[22048]</nr>
<ae>Graf Georg von Württemberg an Bullinger</ae>
<od>Schaffhausen, 25. Februar 1552.</od>
<vo>Zürich StA, E II 363, 133.</vo>
Orig. (mit aut. Unterschr.)
Georg, grave zu Würtemberg unnd zu Mümpelgart etc.
Unnsern grus zuvor, lieber besonder. Euwer uns jetzo gethan
schreiben haben wir entpfangen und verstanden, das euch
unser schreiben von ainem ferber zukomen.
Das ir aber melden, es sei euch laidt, das sich unser vetter
und Strasburg so verr begeben, die iren in das concilium zu
schicken, inn dem seind wir nit ainer opinion, aus ursachen,
weil wir nit anderst wissen, dann das die gesandten der
ständ des reichs, die wir vermainen und dem evangelio
zugethan seind, nit allain abgeferttigt inn das partheiysch
bäpstlich concilium nit zu gehellen und sie kains wegs weder
stillschweigendt noch offentlich als richter zu erkennen,
sonder so sie sich ains richters nit vergleichenn künden
gegen den bäpstischen richtern zu protestieren, und da sie
allso nicht gehört werden möchtenn, auspleibens verdacht,
als hetten sie der sachenn scheuw, durch ir erscheinen
abzuwenden, auch viler ergernüs allenthalben und daneben
alsbaldt ires glaubens bekanthnüs damit ze thun und
schrifftlich zu übergeben, woho sie je nit mher künden. Dann
soll man das evangelium allen creaturen predigen, noch vyl
mher allen menschen, sonderlich uff erforderen der oberkait,
die den unsern jetzo von neuwem verhör, zu reden und
disputieren verpotten und zugesagt hatt nebem gnugsamen
gelait. Darumb wir gottes bevelch nit zugegen achten künden,
also zu erscheinen und des glaubens rechenschafft zu geben.
Woho aber das wort ist, da ist zu hoffen, es werde nit lär
wider zum herren kommen und nicht allein dise frucht volgen,
das man sich dem herren zu solcher bekhantnüs, wie es gleich
geht, ergibt und darstellt, under seiner hand demüetiget und
vyl lieber will darinn des herren wunderbarlichen errettung
erfaren und erwarten, sonder das es auch uff der andern
seitten möcht ain Nicodemum treffen, den andern aber und
verstockten an jhenem tag so zu vyl mhererm zeügnüs wider
sie, zu dem es auch jetzund ein rettung und verthädigung der
ehr Christi ist allen christen fürnemlich im fürfordern
bevolhen. So ist auch die hoffnung gewisß, je mher man
Christum vervolgt, je mher und crefftiger sein wort ghet.
Darumb kan es der christen halben nit böser werden, sonder
besser, dann sie im glauben, dem gaistlichen und zeitlichen
beruff zu der eer Christi volgenn und üben. Wie soll dann
gott durch die gelerten nit auch ettwas schaffen? ob gleich
die schreiber und phariseer Christum nit annemmen. Solt er
darumb nit predigen inn irem tempel oder solt ers
underlassen, weil es beim wenigern thail nutz pringt? Und
wann kain ander frucht volgt, so ist doch die gott angenhem,
das wir durch solich reden bezeügen, das wir glauben und
darumb reden, und durch solich gut werck den beruff der
erwelung zur säligkait gewisß machen. Das haben Christus und
seine apostel allenthalben geschafft mit allenn Christen
etc. Man sagt, die ständ des reichs (von den wir reden)
haben sich verfüeren lassen, seigen schwer gefallen. Wie
soll man nhun anderst thun, dann sich wider zum maister
Christo halten, damit der beschehen vall dem herren gefallen
haiß und sein crafft inn unser schwachait erfüllt werde. Das
kan aber anderst je nit geschehen, dann so man nit ligenn
pleipt, sonder vom faal bald wider uffsteht. Uffstahn
ervordert buͦß und glauben, glauben bekennen. Woho ist man
aber mher schuldig zu bekennen oder woho thut mans säliger
dann eben da man dazu ervordert würdt und am hefftigsten
verfolgt. Ja woho sie nit by und gegen den widersprechern
und verfolgern des worts geschehe, were es ain schlechte
bekanthnüs. Ob nhun jemandts die verfolgung trifft, der
stehet inn dem spruch: Alle, die gottsälig leben wöllen,
müessen verfolgung leiden etc. daraus der herr über
menschenanschläg zu seiner zeit retten kan. Aber on noth ist
auch kain rettung, die noth aber der bekanthnüs und
rechenschafft des glaubens gepürt meniglich als von Christo
bevolhen gegen aim jeden, der es begert, und ist fürnemblich
uff ervordern der oberkait, wie gemelt, Christi beruff, da
er sein ehr sonderlich retten will etc.
Wir sind auch
guter hoffnung, unser vetter und andere ständ werden mit
gottes hilff bey irer christenlichen confession uff dem
concilio on ainich nachgeben entlich pleiben, dieselbig auch
nach irem ampt und beruff handthaben und retten und darüber
alles zu der ehr Christi darsetzen, dazu der herr uns allen
gnad, freidigkait und bestandt geben woll. Amen.
Solches wolten wir euch g[nädiger] mainung anzeigen,
wie die evangelischen ständ des reichs uff das concilium
(wie mans nennt) werden, und das wir hoffen, sie werden sich
uff dise mainung nichts begeben, g[nädig]lich
begerend, ir wollen solichs und dise unser mainung und
bedencken im pesten von uns verstehn und, wo wir irren, uns
underweisen, wie wir uns allwegen on das zu euch getrösten
etc.
Das büechlin, so ir uns zuzeschreiben willens,
lassen wir geschehen, was zu der ehren gottes dient,
bedancken uns auch sonst euwers underthänigen erbiettens
gantz g[nädig]lich, seind euch zu g[naden]
genaigt, hiemit dem herren seliglich bevelhendt. Datum
Schaffhausen den 25ten februarij anno etc 52.
G[eorg] g[rave] z[u] Wyrttemberg etc.     (aut.)
Unserm lieben besondern Hainrich Bullinger, predigern zu
Zürich.
