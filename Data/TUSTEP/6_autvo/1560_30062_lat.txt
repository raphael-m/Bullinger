<nr>[30062]</nr>
<ae>Georg von Stetten an Bullinger</ae>
<od>
Augsburg, 5. April 1560.
<vo>Zürich StA, E II 356, 207. /Orig.(Aut.)
S. Librum contra anabaptistas a te ęditum accepi, pro quo gratias humanitati tuae ago et mitto, quae Iacobus Andreę contra Staphilum scripsit; dolent, quae de visitatoribus Wirtenbergicis scripsisti.
Sane, quae de corrupto omnium ordinum statu et vera in omnibus adversis consolatione statuisti, eadem mihi de iisdem stat sententia stabitque deo favente perpetuo.
De Gallis lęta quaedam mihi significavit ex Argentina d.
Theobaldus Nigri, literas nempe ex Gallia d.
Ioanni Sturmio aliisque
allatas esse, quibus nuntiatur multa millia nobilium regi supplices libellos obtulisse petentes, ut liberam evangelii praedicationem permittat; hinc mox omnes religionis causa captivos liberos dimissos esse ac sperari eius regni tranquillitatem; cardinalem vero Loth[aringiae] cum senatu Parisiensi expostulasse, quod nimium in Lutheranos sęvirent (quasi non omnia ipsius mandato gesta essent). Regem porro Navarrę in universo regno suo evangelii praedicationem instituisse.
Nostri vero
mercatores aiunt per Galliam admodum tumultuari religionis causa, ita ut ipse etiam rex sibi metuat.
Rumores bellici quam atrocissimi paulo ante ferebantur, nunc prorsus conticuere.
Constat tamen, quod papistici aliquid fuerint moliti, obstacula tamen complura intervenerunt, ut quod volebant, prout volebant, non potuerint perficere.
Omnino dum statum passim omnem reipublicę et ipsius etiam ecclesię considero, videtur mihi moles illa Nabuchodunosoris manifeste in sese subsidere velut iamiam evanitura.
Quod C. Singerum monuisti, ut differat aliquandiu comparationem iconum, fecisti probe; puto tamen ipsum, quamprimum aliquid comparaverit, illud ad me missurum; eum meo nomine plurimum salutes rogo.
Quorum de imperatore nostro meministi, apud nos quoque feruntur iam pridem, non tamen palam.
Ego quidem sciscitando
hactenus non potui certo perquirere, ubinam aut quid rex agat; expecto tamen nuncium, qui proximas tuas attulit (nam is nunc Viennam Austrię concessit), quidnam sit ea de re allaturus.
Vix puto huiuscemodi rem tanto tempore potuisse cęlari.
Appencellensium pagum magna ex parte exustum esse casu nescio quo retulit mihi idem nuncius; haud lętor de cuiusquam infortunio, prout nec decet; immitti tamen video omnia ita, ut volentes inde proficere possint, renitentes excęcati in exitium
perniciem sibi asciscant
Bene vale, vir venerande, cui ex animo inservire cupio, si quo modo possim.
Datum Augustę 5. aprilis anno 1560.
            R[everentiae] t[uae] studiosissimus Georgius a Stetten iunior.
[Adr.
fehlt.]
