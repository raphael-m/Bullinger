<nr>[44057]</nr>
<ae>Bullinger an Theodor Beza.</ae>
<od>Zürich, 28. Juni 1574.</od>
Zürich StA, E II 368, 660f. / Aut. Kopie (Entw.).
D. Theodoro Bezae.
Simulatque tuae mihi literae sunt redditae a generoso domino
Belovacensi, aderat
etiam tabellio Sangallensis dei nimirum bona providentia sic
procurante. Huic
ergo tabellioni noto mihi et fideli fasciculum instructum
tradidi Sangallum
transportandum. Conieci in fasciculum imprimis tuam ad
Thretium nostrum
epistolam, deinde declarationem illustrissimi principis
Condęi a Belovacensi
acceptam. Adieci his binas ad d. Paulum Gilovium et d.
Andream Prasnovium,
Polonicarum ecclesiarum ministros, meas epistolas, quibus
moneo, ut, si ad
dominum migravit Thretius noster, ipsi aperiant inscriptas
omniaque expediant
fideliter. Scripsissem etiam ad palatinum Cracoviensem, nisi
dictum mihi fuisset
eum esse mortuum. Ergo ad regni Poloniae thesaurarium et
Cracoviensem zupparium
etc. d. Hieronymum Buzinski scripsit noster Simlerus hanc
nostram ei causam
commendans. Breviter: ita adornavi omnia, ut, si huic
negotio benedixerit
dominus, uberrimum ex eo fructum sperem. Praeterea
Norimbergam literas dedi ad
amplissimos viros d. Gabrielem Schlüsselbergerum et ad d.
Laurentium Dürnhoferum
postulans, ut hi fasciculum per me missum diligenter, cito
et tuto per
Guttheteros curent transmitti Cracoviam ad regni
thesaurarium et d.
Christophorum Thretium. Literas inclusas monui habere res
magni momenti, rogare
ergo per nostram amicitiam, ut eas curent diligenter, cito
et tuto deferri in
Poloniam. Quodsi intellexerint regem Polonum iam migrasse e
regno Poloniae et
proficisci in Galliam, fasciculum mihi remittant. At apud
Sangallum commisi
scriptis etiam literis Ioanni Lynero nostro, ut ipse meas
literas cum fasciculo
Norimbergam transmittat mature et accurate. Spero itaque
omnia deo benedicente,
omnia inquam recte expediunda ab amicis illis meis, qui me
nunquam fefellerunt.
Tuas vero literas, quas apertas ad me miseras, anulo meo
obsignavi; proinde
nolim te propter illas esse solicitum. Caeterum d.
Belovacensis summa fide et
diligentia apud nos expedivit, quae in mandatis acceperat a
principe
illustrissimo; nam petivit a nobis consilium, qua ratione
possit impetrari a 4
rebuspublicis Helvetiorum evangelicorum auxilium vel
pecuniarum vel armorum. Ad
quam postulationem nos illi respondimus in praesentia non
videri hoc a nostris
esse postulandum ob causas, quas illi exposuimus. De ipsa
autem causae summa
illi suasimus legationem mittendam esse ad regem novum, id
quod ipse pluribus
tibi exponere poterit; prius enim omnia tentanda videntur,
quam deveniendum ad
arma, neque haec sumenda ac tentanda sunt nisi ab his solis,
quibus in manum
dederit dominus. Merito fideles ministri totis animis
abhorrent a sanguinis
effusione, praesertim cum David dixerit regibus preciosum
esse debere sanguinem
miserorum, quanto magis ministris, qui in Christo et
apostolis exemplum habent
mansuetudinis et pacis. Recruduisse apud vos pestem non sine
dolore
intelleximus, et cum aliud in praesenti non possimus, sedulo
orabimus dominum,
ut vestri misertus a plaga illa custodiat et liberet.
Rectissime vero tu facis,
qui mavis cum tuo grege in maestitia illa manere quam
expatiando nos invisere.
Si per dominum non licuerit in hoc saeculo nos mutuum videre
et invicem
salutare, licebit certe in alio saeculo mutuum videre et
exultare coram domino in sempiternum.
Vale. Dominus servet te ab omni malo. Saluta d. Hottomannum
meum, d. Rosetum, d.
Portum et alios dominos et fratres. Salutant te una cum tuis
nostri quoque.
Tiguri  28. iunii anno salutis nostrae 1574.
Tuus Bullingerus.
