<nr>[21295]</nr>
<ae>Johannes Ehinger an Bullinger</ae>
St. Gallen, 3. Dezember 1551.
<vo>Zürich StA, E II 356, 1012. / Orig.(Aut.)</vo>
Salus in Iesu Christo, qui vera et unica salus est,
ornatissime vir charissimeque in domino praeceptor.
Quamprimum ex Tigurina civitate ab integritate tua
discesseram, habui ad te scribendi consilium. Etsi leta
scribere non possim sic exigentibus nostris peccatis, tamen
has licet incogitantius aut incircumspectius exantlavi
literas, quibus tantum illud volui me nec esse adhuc nec
unquam futurum immemorem humanitatis, qua me nihil
promeritum es prosequutus. Habeo igitur gratias maximas,
quod hoc tempore, quo res mee afflictiores videntur, amicum
et fratrem me agnovisti et amicum innumeris beneficiis
probasti, et quamvis huic mee parvitati non deberi sciam,
gaudeo tamen, quod hoc exilii mei tempore me in tuam
susceperis amicitiam, et doleo quandoque mea in ea esse
conditione, ut non possim, quibus maxime vellem, benefacere;
sed benefaciat illis Christus, precipue tibi totique familie
tue. Ceterum, ornatissime vir, quod ad me attinet, valde
grave sustineo fatum; est enim fortuna in me gravior quam in
ceteros multis respectibus. Sum enim in ministerio veteranus
et inter Augustanos contionatores senior; deinde sexagesimum
excessi annum, Augustane ecclesie plusquam viginti servivi
annis, tercio multorum liberorum pater, quarto propter
evangelium coram mundo ex non minime dignitatis gradu non
semel precipitatus, postremo non minima doloris mei portio
est Augustane ecclesie afflictio, imo verius devastatio;
videre enim oves Christi fidissimis suis pastoribus destitui
dispersisque, si non lupis exponi, tamen mercenariis
comitti, videre etiam adversarios hypochritas et nebulones
triumphantes, immo de iniquitate perfricta fronte
gloriantes, aeternum verbum domini et omnia, que iuxta
institutionem evangelii rite et ordinate in ecclesia
fiebant, blasphemantes, hec inquam considerare facile
fortissima in Christo pectora conturbare possunt. At cum
fidelem sciamus esse deum, non ultra, quam ferre possimus,
tentantem et omnia pro virium, quas concedit, mensura
moderantem, ille, inquam, plus* (* a.R.: solus?) potest et
solet inconsulta consilia divino suo artificio in eventus
letos an bonos perducere. Nam proscriptio nostra longe
vocalius in filiorum dei cordibus sonat quam olim sonore
nostre contiones, nec mirum; nam si habuit olim Habelis
sanguis suam vocem, qui non haberet proscriptio nostra suam
linguam, cum exilium nostrum nihil aliud sit quam
inviolabile sigillum eorum, que ante pie docuimus. Facessant
igitur meror et pusillanimitas; est enim non minima
felicitatis pars fieri conformes imaginis crucifixi. Imotus
igitur manebo non meis nervis nixus, sed petra Christo, in
quo omnia possum cum d. Paulo; is enim est, qui me confortat
et animat. Orabis ergo mecum dominum, ut vel aliquandiu
subsistere concedatur, ne semper vagandum sit. Et, si
quandoque tibi alioqui scribendum est ad fratres Curienses,
sis memor mei et hic me commendare perge. Novarum rerum
habeo nihil, nisi quod aliquis bonus amicus cuiusdam
principis aulicus de Tridentino concilio verbotim<f1>wörtlich; vgl. ^#/+Hoven^#/- 378.<fe> ita
scripsit: "De concilio refert manus aliqua, quod
illustrissimus princeps noster duos vere nobiles Tridentum
misit legatos, qui hisce diebus scripsere et misere
propositiones seu canones decretos de eucharistia veterem
iniquitatem sapientes et refertos anathematibus. Proxima die
Catharine altera sessio habebitur; credo, de poenitentia,
extrema unctione et sacrificio misse decernent. Concilium
salvum conductum decrevit theologis Protestantium ad
concilium invitatis, et conversionis Pauli illos
expectabunt. Illustrissimus princeps Eunobulum, qui
Wittemberge comensalis d.d. Lutheri p[raeclarae]
m[emoriae] fuit.* (* a.R.: fehlt Nachsatz.) Isti duo
nihil agent Tridenti, usquedum electoris Saxonis Mauritii
theologi eo quoque pervenerint. Exhibebitur concilio
confessio fidei illustrissimi principis nostri; multa quoque
Germanica proponentur. Instituitur protestatio, ne concilium
pro iudicibus agnoscatur." Hec ille. Sparsus est Auguste
magnus rumor de reditu Maximiliani ex Hispaniis ad
Genuenses, quod te latere non puto, item de Magdeburgensium
liberatione, denique de Niermbergensibus et aliis, qui
confessioni Augustane subscripserunt, utut statuerit
Tridentinum concilium. Valeat tua integritas una cum
honestissima uxore tua et liberis et generis tuis, quos
omnes me nomine diligentissime salutabis, apud quos tu fac
nomenclaturam agas et nominatim singulis ex me salutem
dicito; nam ut omnes sunt facie quam liberali, ita ab ipsis
sum liberalissime et susceptus et tractatus. Dominus deus
sit retributor omnium vestrum. Raptim apud Sanctum Gallum in
edibus boni viri hospitis mei Hansen Rietman pistorem.  3.
decembris anno 1551.
Tuus ex animo Iohannes Ehingerus,
Augustanus filius sive exul.
Has literas inclusas velim mitti vel per nepotem suum domino
Petro P[aulo] Vergerio etc.
Cesarem dicunt infra paucos menses rediturum; non habent
enim Hispani, qui ad necessitatem et luxum facient,
Oenipontis<f1>Innsbruck.<fe> perinde, ac Auguste habuerunt. Dicunt nonnulli
mercatores constanter neque divites in comitatu Tyrollensi
Hyspanos pecunia neque pauperes furto tantum posse
conquirere, quantum necessitas postularet; Auguste omnia
venalia sunt; patet nunc apud illos mea ianua ditis. Dominus
Anthonius Fuckerus dicitur adornare edes suas pro
commoditate Cesaris. Turbatissimi sunt multorum animi.
Magdeburgense bellum sopitum est conditionibus, si verba
respicias, valde diris, ut legi; sed spero executionem fore
multo aequiorem. Libenter eius facerem copiam, si potuissem.
Deinde constat Gallum Maximiliano ex Hispaniis traiecturo
vique tempestatis retro iacto 8 naves rebus preciosis, que
ad 300 000 ducatorum estimationem accedunt, onustas
intercepisse. Hungarie multa iminent mala. Fama volitabat
etiam apud S.Gallum Turcam in Ungaria prostratum esse; sed
hactenus nihil certi est allatum hoc uno dempto, quod
coactus fuit solvere obsidionem castri cuiusdam cum magna
suorum clade  Ungarios equites vlade strenue pugnant.
Quinque plaustra argento onusta ex Hispania per Augustam in
Flandriam vehuntur; estimantur quinquies centum milia
florenorum equare.
Sunt nonnulli, qui dicunt vos Tigurinos publice promulgasse
caussas recusati concilii, quibus non possitis huic
interesse concilio. Si quid apud vos extaret sive Germanice
sive Latine, facite mihi horum omnium copiam meo aere.
Deinde librum tuum De perfectione christiana hactenus non
vidi; mitte mihi hos libros omnes una cum Bibliandro libro
de Italica abhominatione vel contra iudicum abhominationem,
et ego solvam in promptu porrigenti vel per alium bonum
virum hic tibi certo faciam satis; sunt enim boni, qui hec a
me efflagitant.
Et pietate et eruditione praestantissimo viro domino
Heinrico Bullingero, Tigurinensis ecclesie pastori summo,
doctissimo dignissimoque domino ac preceptori suo
colendissimo.
