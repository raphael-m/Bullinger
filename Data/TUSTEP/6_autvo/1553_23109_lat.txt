<nr>[23109]</nr>
<ae>John Burcher an Bullinger</ae>
<od>Straßburg, 8. Juli 1553.</od>
<vo>Zürich StA, E II 343a, 455.</vo>
Zur.lett. III,  S. 683f.
Ep.Tig. III,  S. 442f.
Orig. (Aut.)
Argentinae,  8. iulii 1553.
S. P.  Fama ad nos pervenit ingratissima, Bullingere
colende, de rege nostro christianissimo (licebit attribuere
huic vere christiano christianissimi titulum quam alteri,
qui falso sibi id vendicat). Haec nos primo perterruit
multum fama et pene credidissem, si non aliter ad nos
scripsisset amicus noster communis d. d. Montius, qui
Bruxellas in aulam Caesaris ab Angliae legatis iussu regis
vocatus est. Is tum ad me tum ad alios 24. iunii scripsit
Bruxellas pervenisse legatos Anglos, qui nuntiabant graviter
aegrotasse regem, sed dei benefitio revalescere, adeo ut
vitae nullum esset periculum. Igitur laudandus deus
praecandusque, ut nobis hunc quam diutissime superstitem
concedat. Tota ecclesia Anglicana communi prece deum optimum
maximum orat, ut et restituatur sanitati et diu conservetur.
Vos item oramus, ut deo et regem et ecclesiam nostram
assiduis precibus commendetis.
Scribit praeterea Montius captam per insidias esse Turwan.
Agebatur de pace inter cives et Caesarem: emittebantur
legati, qui de conditionibus consultarent: iussa sunt
cessare arma. Interim dum haec agerentur, ex improviso
aggressi sunt urbem Caesariani atque ingressi ea parte, qua
prius bombardarum ictu muros straverant, ad 500 milites
interfecerant, urbem incenderant, filium constabuli captum
inde duxerant ut merito iam Punica fides in Hispanicam verti
posset. Haec habui, quae digna duxi ad te scribere,
Bullingere amicissime. Bene vale.
Tuus,  I.  B.,  Anglus.]
D. Henrico Bullingero, amico colendo.
     Tiguri.
