<nr>[19284]</nr>
<ae>Pierre Viret an Bullinger</ae>
<od>Lausanne, 19. Oktober 1549</od>
<vo>Autograph: Zürich StA, E II 338, 1484.(Siegel...)</vo>
<dr>ep. Calv. 1292 (XIII, 429ff.)<dr>
<re> </re>
<tx>S. Etsi urgente tabellario parum mihi ad scribendum
temporis conceditur, nolui tamen hunc veterem nostrum amicum
Robertum Stephanum sine literis ad te a me dimittere. Fasciculum
literarum quem nuper ad me misisti sedulo et tuto curavi ad
Calvinum perferendum, quibus eum etiam respondisse per hunc
tabelarium non dubito. Gratissimus et fructuosissimus omnibus
ecclesiis futurus est iste vester labor et studium ad mutuam
consensionem, et ecclesiarum pacem et conciliationem. Vix credas
quam apud nos gaudio exiliant pii viri omnes, et quam contundat
malleus hic nostrę omnium concordię adversariorum capita.
Dominus vos diu conservet suę ecclesię incolumes, et
feliciorem subinde det exitum piis vestris laboribus et
successum conatibus.
^$Quam me recrearint et omnes fratres meos literę tuę vix
credibile est. Illi te et omnes tuos symmystas officiosissime
salutant. Vestri iuvenes nobis curę erunt. Non praestitimus
quod apud vos testati sunt. Sed indies, quod hactenus defuit
sarcire studebimus. Scholę nostrę augentur indies, doctorum
virorum et scholasticorum numero. Maxima undique affulget spes
profectus deinceps uberioris.
^$Unum superest solum quod nobis maximam gaudii quod conceperamus
partem deflorat ac etiam consternat in mediis voluptatibus,
quarum iam nobis gustum suavissimum prębuerat spes hęc nostra
futurę inter ecclesias concordię. Atque utinam id ipsum eius
esset generis, merito ut dolere et conqueri frustra videri
possemus. Sed res tnti est momenti ut, si persistatur in hac
sententia, maximum sit moerorem piis omnibus et rerum peritis in
ecclesiarum administratione apud nos allatura. Ecce dum vires
pene fractas et collapsas ex tam acerbo ecclesie! luctu
recolligere incipimus, et accingere studiosius nos ad ecclesię
ędificium, aufertur id ipsum nobis quod pene solum relictum
fuerat, quod aliquam habere videretur veteris ecclesię formam,
et ilud exercitationis genus, quo nihil potuit utilius aut magis
necessarium nostris ecclesiis excogitari <-tarij>, quidquid alii
iudicent. Nos loquimur quod sumus experti. Alii videant ne de re
ignota iudicent. Non videntur fuisse facile tollenda paucorum
consilio quę gravissimas ob causas fuerant pridem instituta, et
confirmata hactenus omnium synodorum autoritate et magistratus
consensu. Si qui inventi sunt qui optimo sunt abusi instituto,
corrigantur et ent poenas suę protervię, non tota ecclesia.
Quod si sunt tollenda omnia quibus improbi homines interdum
abutuntur, quid erit tam sanctum quod non abrogare sit necesse?
Res certe postulabat gravem et seriam totius ecclesię
consultationem. Quo animo putas fratres omnes hanc agendi
rationem ferre posse? Necessitati non reluctabuntur
praefractius, sed viderint quam sint Deo rationem reddituri
huius consilii autores. Non dubitamus quin pius senatus solam
Die gloriam spectarit, et ecclesiarum pacem et concordiam: sed
cum de omnibus ageretur ecclesiis, et pridem recepta et tamdiu
approbata sancta consuetudine, non debuerunt contemni, ab iis
qui sunt consulti, aliorum consilia, quorum res agebatur, qui
versantur quotidie in re pręsenti. non enim dubito quin aliud
longe visum fuisset si auditę fuissent rationes quas proferre
vere et bona conscientia possumus. Sed quia de his alias sumus
copiosius scripturi, et hanc causam acturi diligentius, nunc
plura non addam. Hoc solum te oratum velim in pręsentia, ut
fratrum nomine apud Bernensis ecclesię ministros intercedas,
studiis nostris ne adversentur sed faveant. Spero enim futurum
ut classes intercedant suo quamque nomine, nisi valde fallor,
quia boni omnes valde commoti sunt. Sed agentur omnia summa
moderatione ex verbo Die, cui non suspicamur reluctaturos qui ei
hactenus semper faverunt impenissime.
^$Nostri te omnes salutant. Hic pius vir qui cum Roberto Stephano
est me rogavit ut duos hosce iuvenes quos istic habet secum tibi
commendarem. Quod profecto facerem diligenter, nisi satis tibi
esse commendatos existimarem a domino Calvino. Interea mihi
ignoscas, oro, si liberius scripserim, et familiarius egerim
tecum, in cuius sinum me totum effundo. Ubi cognoveris exactius
nostrarum querelarum causas, sat scio, non mirabere nos
conqueri, sed potius si secus factum esset. Vale.
^$Lausannę 19. octob. 1549.
^$Tuus deditissimus Petrus Viretus.
<lz>[Adresse ...]: Clarissimo viro D. Henricho Bullingero
Tigurinę ecclesię antistiti fratri et symmystę plurimum
observando. Tiguri.
