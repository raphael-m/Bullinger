<nr>[28104]</nr>
<ae>Ambrosius Blarer an Bullinger</ae>
<od>
(Biel), 13. August (1558).
<vo>Zürich StA, E II 338, 1457. / Orig.(Aut.)
Bl.
III, 434f.
S. Multum me tuis literis exhilarasti, mi charissime adeoque cum primis colende suspiciendeque Bullingere, cum quia diu multumque desideratę, tum vero praecipue quod constantis erga me amoris tui fidelissimi testes fuerunt, eruditissimis nimirum ac deplorato isti sęculo nostro accommodatissimis divini vatis Hieremię sermonibus tua opera, qua Christi spiritus hic usus est, fideliter enarratis honorifice comitatę, pro quibus non habeo ut ullas dignas tibi gratias referam, nisi quod
cęlestem patrem perpetuis votis interpellare nunquam desinam, ut praesentissimo suo numine semper tibi adsit, linguam tuam ad dicendum, manum vero ad scribendum ita spiritu sancto suo regat ac moderetur, ut te loquente suam vocem, te scribente suam manum, quotquot sunt vere christiani, semper agnoscant adque fidei obedientiam strenue se ac feliciter parent.
Quę de militię legibus apud vos scripsisti, splendida nonnullorum apud nos tentata mendacia palam coarguunt.
Nostri prorsum hic cessant et, cum Bernates sequi videri velint, minime tamen, quod ii faciunt, imitantur.
Qui proximas meas tibi reddidit, ex istorum numero est, qui omnes fere dignos christiano magistratu conatus interturbant.
Scripseram ad te pauca ignotis vulgo characteribus, quorum olim figuras ad te dedi metuens mihi a dubia hominis fide; sed exciderunt illi tibi, suspicor, ut
legere non potueris, quamquam non multum adeo istuc retulit.
Delabuntur apud nos omnia quotidie in peius, maxime quę magistratum atque huius functionem concernunt, ut verissimum esse, quod Esaias dixit, experiamur: dominum pueros principes ei populo, quem perdere constituit, daturum, quamquam est nobis hęc cum plerisque ubique verbi ministris communis quęrela, quod principuum ac magistratuum, qui aliquando erat, zelus prorsum refrixerit, quod omnes quaerant sua, quod infideles sint ac
furum socii, quod divinę obedientię iugum prorsus excusserint, multaque id genus alia, quę apud illum pariter et alios prophetas leguntur.
Quę res quid malorum Christi quoque ecclesiis portendat, facile coniicimus, praesertim cum exitiosa ista concionatorum et doctorum nostrorum inter se dissidia bonos etiam ac pios, quos paucos reliquos habemus, principes vehementer frangant et parum sibi constare incipiant.
Accepisti, non dubito, de principis Wirtemp[ergensis] Christophori
decreto, quo mira immanitate et praeiudicio sacramentarios, quos vocant, una cum anabaptistis et Svencfeldis involvit capitali omnes supplicio damnans, et ne quis quemquam illorum recipiat, amissionis patrię et bonorum omnium proscriptionem, quam confiscationem vocant, pęnam irrogans.
Quod sane exemplum brevi secuturos putant omnes eos, qui Augustanę confessioni tamquam cęlitus delapso oraculo subscripserunt.
Quid hinc vero, obsecro te, mi anime, futurum existimas, nisi ut evangelici
evangelicos suis ipsorum gladiis confodiant et mutuis inter se vulneribus concidant adeoque evangelium ipsum nullos crudeliores nocentioresque hostes quam suos ipsius professores sit habiturum.
Novarum rerum nec ipse quicquam a quoquam certi accepi extra vulgaria ista nemini ignota.
In Belgico quę sit Galli fortuna, haud dubie iam antea intellexisti, atque hinc tanto ardentius fervent utrinque monarchę studia, qui, dum in se invicem grassantur, periculum non mediocre est, ne christianum orbem hostiam parent Turcę, quem iam in Italia antiquum quendam portum occupasse scribunt Itali quidam, et praeter indesinentes clades nihil expectari irato nimirum adeo peccatis nostris domino et
frustra iam diu manus ad nos, ut ad se revocet, extendente.
De imperii ordinibus nihil, quod sciam, se dignum auditur, nisi quod securius, quam opportebat, alienas calamitates intuentur.
Imperator nepoti ex fratre Philippo manum auxiliarem, nempe Bohemorum aliquot milia admovisse scribitur.
Gallus supra modum furit intentus ad sanctorum excidium, quem tamen rex regum Christus noster propediem cum reliquis regni sui crudelissimis hostibus fortiter devictum et confectum perdet de omnibus istis
gloriosissime triumphaturus reddita tandem suis diu optata tranquillitate.
Totam Saxoniam ecclesiasticis contentionibus odiosissime fervere accipio proscindentibus et lacerantibus se invicem antistitibus, quos omnino conveniebat praeclara illa, quibus pollent, Christi dona in longe meliores usus conferre, ut merito hinc admoneamur sanctam in domino unanimitatem et pacem studiosius colere illius spiritu, qui princeps est pacis perpetuis votis et suspiriis ardenter invocato.
Sed vale iam, mi
anime, mei meorumque in sacris tuis cum Christo colloquiis semper memor.
Salveat tua domus, salveant tui symmystę omnes, cum primis R[odolphus] Gvaltherus, Theodorus, Wolfius etc., praecipue incomparabilis eruditionis et pietatis senex d.d.
P[etrus] Martyr.
Cupio omnium vestrum sanctis apud gratię thronum patrociniis diligentissime commendari.
Dominus Iesus Christus vos tanquam ecclesię suę columnas firmas semper et inconcussas ęternum conservet! Iterum vale. 13.
augusti.
M. Johannem Ulmium quam possum amanter et officiose tibi adeoque omnibus vobis commendo, cuius equidem vicem vehementius dolerem, ni scirem omnia, quę acciderunt, domini benignitate vestroque beneficio illi cessura in bonum.
Saluta meis verbis bonum iuvenem, ubi te forte convenerit; cupio omnino illi ut si cui alii omnibus modis consultum.
Reverenter honorificeque te salutant nostri seque tibi quam possunt diligenter commendant.
                                        T[uus] Ambrosius Blaurerus.
[Adr.
fehlt.]
