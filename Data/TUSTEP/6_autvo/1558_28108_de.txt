<nr>[28108]</nr>
<ae>Johannes Haller an Bullinger</ae>
<od>(Bern, nach 18. August 1558).</od>
<vo>Zürich StA, E II 371, 850. / Kopie.</vo>
Ep.Calv. 2935 (XVII, 292ff.)
Die professores und predicantten von Losannen habend nun lange jaar angehalten der excommunication halb das man jnen die nachließe, welchs bishar nit hat mögen (von sorg wägen dess mißbruchs und anderer unruͦwen) erhept werden.
Hür habend sy mit allem ernst dran gsetzt, dermaß das sy sich erlüteret, wo man sy nit anrichte, könnind sy mit guͦter gwüßne nit meer dienen, sonder wellind ee darvon.
Uff sömlichs habend m.g.h.
an sy begärt, was form sy doch begärind die söllind sy jn gschrifft stellen
unnd jnen über[s]chicken.
Da sind sy übergsässen und habend vil articel gstelt under denen die excommunicatione schier die gringst, die fürnemsten sind:
1. das man die chorgricht ändere von wägen das civilis und ecclesiastica potestas darinn vermischt, und ein blossen kilchenrat anrichte der nit mit gfencknuß oder anderen ußeren straffen straffe, sonder alein mit warnen und entlich mit dem usschließen.
2. das der selbig kilchenrat alein gwalt habe jn kilchensachen zehandlen, es träffe an die leer ceremonien oder anders, und das sich die oberkeit der selbigen sachen nit wyter belade dann das sy exequiere das so vom kilchenrat gesetzt.
3. das die ministri jnn dem selbigen presidieren söllind wie das von alter har gebrucht.
4. das der selbig kilchenrat die kilchengüter verwalten, diaconos erwellen, die selbigen ouch jrer administration jnen rechnung gäben söllind.
5. das die excommunication vom kilchenrat beschehen ouch publica poenitentia von den büssenden, eb sy der rhat wider ufnemme, sölle ervorderet werden.
6. das privata institutio (also nemmend sy es) angerichtet werde, das ist, das die diener von hus zhus gangind oder die lüt zuͦ jnen beschickind, sich jres gloubens erkundigind damitt sy sähind, wem sy mit guͦter gwüßne das nachtmal dess herren gäben oder nit gäben mögind.
7. von den synodis und jrem gwalt, ouch wie sy söllind gehaltten werden.
8. von der praedestination das man jnen nit verbiete davon zereden etc.
Als nun m.g.h.
dise und andere mee derglichen articel (deren doch dise die fürnemsten) verhört, sind sy träffenlich erzürnt, und sy all zuͦ huff, predicantten, professores unn schuͦlmeister beschickt alhar, und den handel für rhät und burger bracht uff den 15. augusti.
Alda erkent das m.g.h.
keinswägs könnind jre reformation änderen, sonder sigind gesinnet daby zuͦ bliben, die chorgricht und jre sazungen zuͦ hanthaben, alle unzuchten so vil müglich jrem ampt noch abzestellen unnd zestraffen.
Sy
erbietind sich ouch fürhin sölichs mit mee flyß zethuͦn dann vilicht etwan beschähen, ouch der kilchengüteren halb bessere sorg zuͦ tragen und wol anzewänden.
Von der predestination verbiete man jnen gar nit zereden, so ferr sy das thügind mit bscheidenheit und zuͦ der erbuwung.
Das sy aber jn andere jre articel bewilligen könnind, könnind sy keinswägs.
Und diewyl sy sich erlüteret, wo man sölichs nit annemme, so wellind sy urloub haben, so gäbend m.g.h.
jnen zil bis morndes sich zuͦ
bedencken, ob sy der dingen abstan und m.g.h.
fürer rüwig lassen wellind oder nitt, dann wo sy sölichs nit thuͦn, söllind sy nit nun urloub haben, sonder ouch dess lands verwisen werden.
Als jnen nun disz bisz jngelegt, habend sy morndes ein schelbe gschrifftliche antwort gäben und begärt das man jnen vergunne um dise articel zuͦ disputieren mit uns oder anderen.
Was sich dann mit h.
gschrifft nit finde, wellind sy gern wychen.
M.h.
aber habend sich jn kein disputieren jnlassen wellen sonder schlechtlich by jrer meinung bliben unn jnen ze guͦt noch ein tag zil zuͦ bedäncken gäben.
Alda wir ouch so vil darinn gehandlet das sy sich also begäben und daruf mit guͦtem friden widerum
sind heim gezogen.
