<nr>[25011]</nr>
<ae>Johannes Lening an Bullinger</ae>
<od>Melsungen, 1. Februar 1555.</od>
Zürich StA, E II 363, 36. / Orig.(Aut.)
Iesum Christum pro salute. Ingentes secundum deum gratias
merito tibi, charissime Bullingere, debet non solum presens
nostrum sęculum, verum etiam omnis christiana posteritas
pro piis tuis laboribus et lucubrationibus, quibus veram et
catholicam religionem pro virili proque donis tibi collatis
subinde illustrare, provehere et tueri strenue satagis. E
quibus precipue mihi arrident sermonum Decades, libri De
origine erroris et quatuor libri De iustificatione hoc
proximo anno emissi. Quos equidem quum cuperem etiam nostris
etiam Germanis esse notissimos arrepto calamo pro facultate
mihi concessa intra duos menses in nostram linguam verti
quatuor novissimos De iusitifcatione, quantumvis
valetudinarius et senex. Exemplar eiusce versionis ad se
recepit principis nostri vicarius in Cassel Iustus Rawhe
curaturus, uti in multorum usum typis excudatur. Qua re
speramus uterque nos tibi non ingratum officium facturos. Et
certe, si mihi etiamnum integrior esset cum ętas tum
valetudo, alios quoque tuos libros aggrederer vertendos una
cum Petri Martyris commentariis in 1. Cor. epistolam. Quum
autem in magnis etiam voluisse satis sit, tuum erit
prospicere, ut alii integrioris ętatis et vigoris in
reliquis vertendis mea vestigia non modo sequantur, sed
etiam superent. Nam nullus dubito, quin multi sint inde
ędificandi et lucrandi; non enim te fugit multos magnos
viros esse in Germania Latinę lingę parum gnaros,
quibus huiuscemodi versione meo iuditio melius posset
consuli quam versione Chrysostomi et Cypriani sit consultum,
apud quos
de vera eaque imputativa iusticia quid solidi reperiatur,
sagax lector nullo negocio deprehendet. Augustinus dignior
erat versione, tametsi nec is satis ingenue distinguat inter
iusticiam imputativam atque iusticiam inherentem, quod ipse
melius me nosti. Hęc, quum vestras quidam studiosus mecum
esset, placuit ad te perscribere, ut cognosceres Leningum
etiamdum, licet valde ęgrum, tamen non modo superstitem
esse, sed per omnia religionis sincerioris placita  vobiscum
unanimem vestrique non immemorem. Bene vale in Christo,
charissime frater, et saluta ex me quam officiosissime
Pellicanum, Bibliandrum, Gvaltherum Rudolph[um] et omnes
symmystas tuos. Datę Milsungen prima februarii anno 1555.
Ioannes Leningus, minister verbi divini
in Milsungen Hessię.
Eruditissimo ac vere pio Henrico Bullingero, Tigurinę
ecclesię pastori vigilantissimo, suo in Christo
charissimo fratri.
