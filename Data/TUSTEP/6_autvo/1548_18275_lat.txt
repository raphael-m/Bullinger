<nr>[18275]</nr>
<ae>Ambrosius Blarer an Bullinger</ae>
<od>Griesenberg, 27. Oktober 1548</od>
<vo>Autograph: Zürich StA, E II 357a, 810f.</vo>
<dr>Bl. II, 752f.</dr>
<re> </re>
<tx>S. Mirifice vere me consolaris ac beas, mi colende
charissimeque Bullingere, tuis illis Christi spiritus virtutem adeo spirantibus
et ipsas cordis medullas penetrantibus literis, pro quibus spiritus ipse tibi
gratias referat et plena unctionis suę efficacissima solamina reponat usui
futura in die afflictionis omnes, qui pie in Christo vivere volunt, certissime
manentis. Ego, que acciderunt, omnia levius ferrem, quamquam gravissima
acciderunt, si non iam in urbe tota impietas regnare cępisset et foede
omnibus prostitutum scortum nunc esset, que paulo ante Christo desponsa casta
illi virgo exhibenda erat. Ah ah, quam magna vereque maxima est ruina domus
illius haud recte supra petram ędificate, ah, quam discessit a felici Ziion
omnis decor eius nunquam porro (nam valde metuo) rediturus. Dominus misereatur
suorum, quos adhuc agnoscit. Commenda me optimo pastorum principi Christo, cuius
testata in suos bonitas facit, ut in maximis istis doloribus et suspiriis
maximorum experiar nonnunquam consolationem et spem quandam rerum alioqui
impossibilium, quę utinam vincat aliquando per ipsius, ubi cesserit,
omnipotentiam. Subinde namque eodem fere tempore et spero simul atque despero,
quum utriusque rei innumerę propemodum omnino succurrant caussę. Quę tu
mihi cęterisque, qui in eadem mecum navi sunt, tam flagrantibus votis optas,
cęlestis patris munificentia ut feliciter nobis contingant, precari nunquam
cessavero. Quod vero tuum nobis consilium, auxilium, operam omniaque christiani
fratris optimique amici officia offers ac polliceris, non dubitamus, quin
candide et ex animo facias, ac propterea in praecipuis bonis nostris hanc tuam
singularem erga nos benevolentiam merito numeramus.
Dominus Iesus Christus vicissim te perpetuo suo favore comprehendat tibique
omnia cum corporis tum animi bona affatim ad fruendum suppeditet ac benignissime
de temporariis et ęternis donis suis benedicat. Iam, quod adeo pro me
sollicitus intelligere, quid instituerim, cupis, vere istuc tibi velut pectori
meo confirmo nihil me prorsus etiamnum instituisse, sed domino, cuius sum,
cunctum me permittere et, quid ille de me statuat, resignatis animis expectare.
Hic tamen, si optata contingant, hybernabo. Dona, quę in me amicius quam
verius praedicas, haudquaquam tanta sunt, quanta tu esse forsan existimas. Ipse
autem pęnitius mihi cognitus prorsum scio, quam sit mihi curta supellex<f1>Vgl. Persius, Saturae, 4, 52.<fe>, cui
etiam ętas iam grandior, quippe annum quinquagesimum sextum egresso vires
magnis laboribus diu suffecturas omnino negat. Proinde si opera me in verbi
ministerio utilis esse queam et ita domino videatur, malim parvę cuipiam et
obscurę ecclesiolę quam clarę et insigni alicui inservire magnis magna
permissurus.
^$Germanus meus fratrer postquam diebus aliquot hic hęsit, in praedium suum,
quod proxime urbe habet, rediit illic aliquamdiu cum uxore ac liberorum parte
permansurus. Consobrinus et ipse hinc abiit, cras forte huc ad nos rediturus.
Uterque non tam semel eversam fortunam suam deplorat quam istam publicę
pietatis prorsus extinctę iacturam. Tametsi enim non pauci adhuc in urbe sint
filii dei, non potest tamen virtus ipsorum adeo ab impietate oppressa in
conspicuo esse?
Nunc sub noctem tuas accipio per Hieronymum, qui me tamen nondum convenit. Valde
autem dolet, quod ipse non recte vales ac Christum nostrum felicissimum medicum
precor, ut te tibi, imo vero nobis adeoque sibi et ecclesiae suę quamprimum
firmiter et pugilice valentem restituat, ne ex unius corporis tui infirmitate
multarum animarum mox subnascatur ęgritudo. Mangoldus tuas mihi 22. Octobris
reddidit, Curio huc veniens 25. Hopperi quidem epistolam, sed nullam a te mihi
exhibuit, id quod non modicam mihi movet suspitionem, praesertim quum nullas
etiam ab Hallero nostro attulerit, nisi quod fieri potuit, ut, quas per
Waltherum hunc meum misisti, per Curionem misisse te nunc errore correptus
scribas. Igitur ista me sollicitudine ut proximis literis me liberes, multum te
precor. Quę de commendandis cęlesti patri errabundis Christi oviculis et
luporum rictibus expositis tanta diligentia inculcas, facile video, quanta nobis
necessitas, ut istuc faciamus, incumbat. Christus ipse nobis sacrę
precationis spiritum benigne largiatur, ut impetrare, quod petimus, mereamur. Tu
vigilanti piaque sollicitudine tua efficies, ut tutis hic nobis esse liceat, aut
certe de periculo tampestiviter admoneamur. Conradus iam huc rediit et multis te
in domino salvere iubet seque cum suis precationum tuarum patrocinio diligenter
commendat. De aquilę confessione recte iudicas; plus certe hinc, si
excuderetur, ad typographum periculi quam ad lectorem utilitatis rediret.
Germana mea soror cum charissima coniuge valdequam reverenter et officiose te
tuamque domum resalutant, utque se piis votis iuves, multum te per Christum
precantur. Schaͤrus rursum hinc nudiustertius abiit.
Zviccius, quando is cum quęstore te salutavit, Rorę apud Theodorichum
fuit. Mitto, quę Sabina illa pientissima foemina calendis Ianuariis proximis
mittere se scribebat, sed nunc tandem allata sunt. Commendo tibi illius fratrem
bonum seniculum illic agentem. Salveant tui omnes cum fratribus et amicis nosque
apud Christum orationum suarum suffragiis perpetuo adiuvent. Bene vale, mi
anime.
^$Griessenbergi 27. Octobris ad multam noctem 1548.
^$Waltherum hunc nostrum cum omnibus nostra tibus amanter tibi commendo. Cura,
quam potes, ut valeas, nosque de valetudine tua fac quamprimum certiores,
pariter et num per Curionem aliquid dederis literarum. Sperat ille proximo mense
vocatum se iri a Bernatibus ad ecclesię ministerium, nisi forte vana sunt,
quae absque literis Halleri et tuis nunciavit, id quod invitus tamen de homine
non malo suspico.
<un>Fehlt
<lz>[Adresse:] Fehlt
