<nr>[24117]</nr>
<ae>Sebastien de l'Aubespine an Bullinger</ae>
<od>Solothurn, 3. Mai 1554.</od>
<vo>Zürich StA, E II 359, 2915. / Orig.(Aut.)</vo>
S. P.  Non possum scribere, quam lubenter tuas acceperim et
legerim, doctas sane et prudenter de omnibus scriptas, et
utinam Germani, qui iam per tot annos sunt Caesaris
benevolentiam experti, tandem sapiant. Timeo semper finem;
scio enim per decem vel duodecim annos cum eis enutritus,
quam facile imponatur omnibus, nescio an fato quodam malo
vel propter mutua odia id accidit. Accidit tamen iam sepius
republicae christianae incommodum ita, quod alii reges et
monarche non audent fidem suam eis committere. Rex tamen
noster statuit omnino Germanicam libertatem non deserere, si
modo ipsi, ut iam quotidie suę m[aiesta]ti significant,
aliquid animi habeant. Marquio ille thyrannus omnia perdit;
ingressus, ut iam audivi, civitatem Pambergensem iussit
aliquod canonicos suspendi et per pagos idem de sacerdotibus
facit, egregiam vero laudem. Sed qualis dominus, talis
famulus; Caesar favebat primo protestantibus, secundo aliis,
iam tertio utrosque perdit; tanta est eius in Germaniam
affectio paterna. Mihi ab Argentina scriptum est comitia
omnium principum Francfordiae indicta ad 16. huius mensis,
quo Caesar promittit se missurum suos legatos. Interim per
papam petit pacem, sed non impetrabit, et scimus illa omnia
in fraudem fieri; nam primo regem tentavit, cum vellet secum
foedus contra Germaniam inire. Rex interea mittit fortem
exercitum in Pedemontium et cetera expedit ad bellum.
Senenses bene habent; heret Casarianus exercitus iam per
mensem ante parvum quoddam castellum nomine Montertio. Non
possum non libenter legisse id, quod mihi de legato
Florentino scribis; video vestrum senatum sapere et sentire
artes Caesaris; illa enim, ut scribis, fiunt eius instinctu,
ut dividat vos invicem et nos a vobis; nam nihil est, quod
magis eum vexet. Admonueram vestrates et quomodo Caesar post
seditiones Germanicas omnino urget marquionem, ut bellum
transferat versus Burgundiam in vestris et nostris
limitibus. Scribe sepe, queso, et habeas me charum. Vale
optime, vir bone. Datum Soluturi  3a amii. Raptim.
Tuus semper Bas[sefontaneus]. (viell. doch
nur die Unterschr. autograph.)
Tuae veniunt per postam absque ullo periculo.
Clarissimo domino et amico d. Bulingero, viro optimo.
                  Tiguri.
