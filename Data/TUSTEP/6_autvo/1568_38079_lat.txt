<nr>[38079]</nr>
<ae>Christoph Thretius an Bullinger.</ae>
<od>Nürnberg, 15. Juli 1568.</od>
Zürich StA, E II 367, 403ff.
Wotschke, S. 299f.
S. et G. per Iesum Christum, dominum nostrum ac mei
meorumque officiorum diligentem commendationem. Binas tuas
literas, pater colendissime, eodem ferme tempore Cracoviae
accepi. Nam eae, quae per Francofurtum sunt missae, diebus
aliquot ante quam posteriores sunt nobis redditae. Ex
utrisque perspexi vos esse valde sollicitos et de me, quod
nihil scribam, et de pecunia, quod tam diu in puerorum usus
necessarios, qui vobiscum Tiguri vivunt, non mittatur. Ego
vero condolui maximopere literas nostras a me et a palatino
et a domino Paulo Gilovio iam diu scriptas ad te non fuisse
perlatas, quas ipse d. palatinus certo cuidam homini
perferendas commiserat post meum in Lituaniam in aulam regis
discessum. Nam d. palatinus cum quibusdam regni proceribus
in ecclesiae negociis me internuncio ad regem nostrum usus
est, quod officium propter aedificationem ecclesiae
negligere mihi integrum non fuit. Is autem, qui nostras
ferendas accepit literas, in itinere subito et gravissimo
morbo correptus Pragae decubuit nec de literis vel
Norimbergam vel ad vos transmittendis ullam curam habuit.
Interim quoniam ita cum domino Wolphio statutum erat, ut ii
Mischcovii, qui in eius aedibus habitant, anno exacto
separarentur et aliis in locis collocarentur, et palatinus
noster Cracoviensis quasdam literas regis nostri et suas per
aliquem familiarem suum ad illustriss. principem electorem
palatinum mittere decreverat, et literae tuae intervenerant,
ex quibus colligere potuimus opus esse aliqua deliberatione
de Iohanne, deinde etiam significabant d. Iosiae Simleri in
his blasphemiis confutandis et controversiis sedandis
studium et operam, quam praestat ecclesiis afflictis, tum
etiam alia negocia occurrebant, de quibus coram. Ideo
palatinus noster instare coepit atque me vehementer orare
cum multis aliis tam ministris quam proceribus regni, ne
gravarer iter in has provincias suscipere. Quae res paulo
mihi fuit durior hoc praesertim tempore aestivo, sed quoniam
ipsi ita instabant et eas commoditates proficiscendi
offerebant et conspectus futurus tui me plurimum recreabat,
passus sum me ad hoc iter suscipiendum adduci atque iam
perveni Norimbergam ex dei gratia salvus ac incolumis.
Transiens per Pragam cognovi literas nostas fuisse ibi ab
illo aegroto cum quibusdam suis rebus retentas summo meo
magno dolore et molestia, quas ego cum lachrymis acceptas ad
te nunc sine mora mitto, quoniam sunt a palatino ad tuas
rescriptae, quoniam ab aliis amicis, quoniam continent non
levia in se. Meas autem prae maestitia retinui, quarum summa
et scopus hic fuit. Indicabam gratum accidisse palatino tuam
in suos ac praecipue in Iohannem benevolentiam, amorem et
promptam voluntatem, ita ut nihil illi iucundius aut gratius
fuerit, quod eum in aedes tuas susceperis. Et confestim
scribens Iohanni suo nepoti mandavit, ut talem se praebeat,
ne ulla in re tibi aut tuis molestus sed frugi et obsequens
sit. De sumptibus vero non esse vobis dubitandum. De statu
regni politico et ecclesiastico quaedam addidi, quae iam
malo ipse referre. Veniam autem ad vos Christo duce paucis
post diebus, nam hodie recta Heidelbergam proficiscor. Ibi
in aula illustriss. principis electoris per dies aliquot
commorabor, inde Argentoratum, tandem per Basileam ad vos.
Faxit autem deus opt. max., ut incolumes atque salvos vos
omnes invenire et conspicere possem. Fero mecum pecuniam, ut
omnibus vobis satisfaciam, fero et alia, ut cum foenore hanc
moram rependam. Peto, ut domino Gvaltero et domino Wolphio,
quid cum nostris literis acciderit, referas et, si fieri
potest, coram Myschcoviis aut nepote meo de adventu meo
nihil dicas neque Gvalterus aut Wolphius coram suis
quidquam. Est valde necessarium et e re tam mea quam
illorum, ut insperatus ad eos veniam. Domino Simlero multa
scripta a Transylvanis Samosatenis aedita affero, quem
saluto reverenter et totam tuam familiam. Properabo, ut quam
primum vobiscum esse possim.
Felicissime vale pater colendissime et me in tuo amore
retine.
Dat. Norimbergae raptim die iulii  15.  1568.
Schlisembergerus noster te plurimum salutat.
Addictissimus ac tui observantissimus
Christophorus Thretius.
. . . . . . ndo viro clarissimo ac . . . . . . homini dno
Henricho [Bullingero se]niori,
ecclesiae Tigu[rinae pastori] vigilantissimo, [domino et
p]atri colendissimo.
Tiguri.
