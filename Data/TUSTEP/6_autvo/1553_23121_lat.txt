<nr>[23121]</nr>
<ae>Pier Paolo Vergerio an Bullinger</ae>
<od>Tübingen, 20. Juli 1553.</od>
<vo>Zürich StA, E II 356, 530. / Orig.(Aut.)</vo>
Tandem constitui nuncium mittere, mi clarissime et
charissime Bullingere, et peto abs te, ne pigeat paucula
quaedam pro me istic agere cum d. Iosia meo. Sed prius agam
de rebus novis; accipe ex folio incluso, quomodo gesta sit
res inter Mauritium et marchionem. Dux sua manu haec dedit
atque addidit alias se accepisse literas, quibus intelligit
ipsum marchionem esse captum procul dubio. Bene factum;
speramus pacatiorem fore Germaniam et minus potentem
Cęsarem. Nunc erit conventus principum in Bohemia.
Comitia
ad diem 15. octobris sunt dilata Augustae. Audi verbum,
Henr[ice] Bullingere, sed apud te retineto; spes est
(non est somnium meae mentis; scio unde hauserim) fore ut in
his proximis comitiis nationale concilium celebretur. Caesar
laxat habenas, quantum vix posses credere. Ego non desino
incendere animum eorum, quos nosti, quin iam invitatus sum,
ut eo tempore Augustae adsim, et spero me affuturum.
Episcopi, quibuscum Albertus bellum gerebat, tractant cum
Mauritio de invehendo evangelio in eorum dominia, si velit
eos servare a Ces[aribus] et papis, qua in re aliquid boni
speramus.
Nosti obiisse nobis Anglorum regem, magna sane iactura; sed
ita placuit domino. Cesar animum adiecit et legationem eo
misit, si possit persuadere magno cuidam viro (excidit
nomen), qui Caterinam, Henr[ici]  VIII. filiam (ut
multi putant) in uxorem ducat cum regno. Novalia illa
vastabuntur, ut timeo, ab apris et papistis; timeo Occhino,
timeo Martiri in hac rerum vicissitudine. Tu, domine deus,
serva eos et novalia illa simul per Christum dominum
nostrum.
Potissima causa, quae me nunc impulit ad nuncium mittendum,
haec est: cupio scire, in quo statu sint res istic et in
Retia; nam accepto abs te responso tunc deliberabo, velimne
Tigurum prius an vero recta hinc Curiam Raetorum. Scribe
itaque, obsecro, num istic aliquis sit, qui me expectet, num
quid de peste Vallistellinae et aliorum pagorum Raetiae
audieris, num in ipsa Raetia colligantur milites, num quid
praeterea aliquid novi inde; omnia collige et mihi scribe.
Tum etiam dispice ubique apud Zieglerum, apud hospitem
Ciconiae, apud omnes, an literae ullae sint mihi inscriptae,
et ad me mitte. Nam ubi tuas legero atque aliorum, tunc
statuam, velimne prius ad vos. Cupio scire etiam, num
marchio ille, qui apud te ante duos menses fuerat, redierit
Genevam et num alium videris fratrem eo ex Italia euntem vel
inde in Italiam redeuntem. Scribe etiam, quid actum fuerit
in comitiis Badenis in causa Florentini ducis, fueritne illi
concessum de mittendis suis legatis in Helvetiam. Interim
vero illud affirmaverim me septembri mense omnino ad vos
esse venturum (ut inde postea Augustam), si nunc forte recta
putabo esse in Raetiam eundum.
Dux adest. Heri ego multa cum eo et puto me magno beneficio
affecisse Frektum nostrum, quod libenter feci, etiam quia
scio eum amari a te. Libelli mei erunt absoluti futura
septimana, ut spero. 'Bone deus, quos labores sum
passus; factus sum ex episcopo et legato corrector pauperis
officinae, gloria deo.  De meo Iosia censeo non esse
Venetias mittendum. Quid, si illi domini vellent eum donare,
liceretne accipere, quia Tigurinus? Sed tu plus vides;
scribe, quid sentias. Ego aliter incipio sentire; prius enim
putassem mittendum. Scribo Zieglero, ut omnia condat, quae
apud se reliqui, nempe extrahat e sarcinis et in suis cistis
reponat. Scribe etiam, si quid aliud auditum de Laelio et
num quid pater aliquid iusserit de libris suis.
In summa: totus nunc ab tuis literis pendeo; istuc veniam,
si res in uno statu fuerint, non veniam, si in alio. Scribo
etiam ad d. Iosiam. Commendo has literas, quas coniunctas
inveneris; cura, rogo, ut primo quoque tempore mittantur, at
vide, cui des. Vale et salve. Ora pro me cum tota ecclesia.
Salutat te Volmarius. Tubingae  20. iulii 1553.
Vergerius.
Quum huc usque scripsissem, dux me ad cenam secum invitavit;
aderat et d. Carolus, marchio Badensis. Quid quaeris?
Affirmavit mihi Mauritium diem suum obiisse; sic res est.
Competitores electoratus futuri sunt Augustus, Mauritii
frater, et Ioannes Fridericus. Deus bene vertat. Ecce, ut te
his literis obrui rebus novis atque his recentibus. Vale
iterum, salve iterum.
Idem tuus frater.
Dux Ottho Henricus Palatinus (futurus elector) hodie per
suas literas petiit a duce, ut sibi Brentium concedat, qui
ad se eat reformaturus ecclesias illas.
Vix audeo scribere aliud nuncium, ita est enorme. Venit
hodie unus ex Prusia; narrat matrem venenum dedisse regi
Poloniae, filio, et eum graviter decumbere; incensam vero
illam fuisse ira, quia videbat eum velle sororem eius, quam
iam pro uxore habuisset, in uxorem ducere, nempe Ferdinandi
filiam. Nihil affirmo, nisi quod ita affirmet homo ex Prusia
veniens. Monstra.
[Adresse fehlt.]
