<nr>[30220]</nr>
<ae>Heinrich Bullinger d.J. an Bullinger</ae>
<od>
[Zollikon], [November 1560].
Zürich ZB, Ms
F 37, 288.
Gott mitt uns.
Getrüwer, fürgeliebter vatter, damitt ir denocht bericht, wie es um bruͦder Hanß Ruͦdolffen stande, hand wir dießen, der sunst nüt zuͦ thuͦn, schicken wellen.
Wüßend derhalben, daß das bluͦt wol etwas wider kommen, aber nit wie vor; dann nitt so vil gangen und daß gangen, ist nit schön rott und schumecht wie das vorig, sunder schwarz und merteils gestocket, das im die tag zum herzen und umb die brust großes engen und trucken gebracht, hüt aber wirfft er (das vor ouch nitt
beschähen) vil grumos concreti sanguinis uß, (Dazu a.
R. "et vyl schlym und koder.") und wie er by dem vorigen bluͦten, vor und nach, große, schwere onmachten gehept, also hatt er jez gar keine, sonder ist by guͦtten krefften.
Darum ich nachmalens verhoffen, gott der allmächtig werde mitt im und uns daß best thuͦn, damit sich die sach noch zuͦ guͦtem schicke.
Ich wolte aber gar gern, wenns müglich wer, daß herr doctor Wolff morn zuͦ uns hinuß keme, damitt wir wyter, wie der sachen zuͦ thuͦn,
radtschlagtind.
Bitten dich derhalb, trüwer, lieber vatter, du wellist in beschiken und im die sach anzeigen; dan ich also mitt doctor Källeren (der gan Baden geritten) verlaßen.
So aber ouch er nitt kommen könde, so bittend d.
doctorem Thaddeum; der wirds unß gern zuͦ gefallen thuͦn, so er anders der kranken halb kan von huß kommen.
Ich wette aber gern, das es noch morn by guͦter zytt beschehe, damitt in der sach nüt versumpt wurde.
Wir hand uff ein fürsorg dießen ein roß gäben, damitt, welcher
doctor hinuß kumpt, er nit erst umb eins müße umherlauffen.
Gott der allmächtig verliche gnad, daß das komlichst und nüzlichst zuͦ der sach geradten werde.
Der sye alle zytt trüwlich mitt üch etc.
                     Tuus obed[ientissimus] filius Heinrychus Bullinger.
Lieber vatter, du magst nun den brieff herren doctor Wolffen schiken; dann er, so es müglich, guͦtwillig sin wird.
Clarissimo viro domino m.
Heinrycho Bullinger, patri suo colendissimo.
Tiguri.
