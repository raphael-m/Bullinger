<nr>[24209]</nr>
<ae>Bullinger an Heinrich Bullinger d.J.</ae>
<od>Zürich, 12. Oktober 1554.</od>
<vo>Zürich  ZB, Ms F 59, 307. / Orig.(Aut.)</vo>
S. D.  Laboro iam diebus aliquot gravi capitis distillatione
in corpus, scotomia, doloribus dentium maximis et aliis
incommodis; ideo scribo partius[i.S.v. parcius]; nam aegre haec exarare
potui.
Schedam expensarum accepi, et placet mihi tua frugalitas;
perge sic et probaberis.
Literas hic mitto, alias quidem inscriptas illustrissimo
principi Hessorum et d. d. Andreae Hyperio, alias commatri
Hopperae, alias d. d. Wolphgango Waydnero Wormaciam; has,
oro, procura mature et tuto. Uteris auxilio et consilio
domini tui d. Burcheri, d. Martyris, cui has dabis ipsi
inscriptas. Consulet et d. Garnerius etc. Vergerio
inscriptas servato; brevi enim ad vos venturus est; nisi
nunc apud vos sit. Si discessit, remitte ad me per primum
forte oblatum nuncium; sunt enim momenti alicuius istae
literae, quippe ad me missae per legatum regium, qui modo
Soloduro discessit; in locum eius successit alius.
Res nostrae alioqui sunt in satis felici statu, deo gratia.
Dominus stabilitatem et augmentum felicitatis concedat.
Anna iam aucta est ex Zvinglio filiola Anna. Valent reliqui
liberi omnes. Ioannes Otmarus Wipfius excusatus est, et
quantum intelligo, locum habet satis commodum. Miramur, an
Zellia migrarit ad dominum.
D. d. Zanchum salutabis, indicabis illi me binas ab eo
accepisse literas una cum praefatione; maluissem vidisse
tractationem de plectendis haereticis, atamen gratias agito
diligentissime pro isti eleganti munere.
D. Iacobum Haddonum Anglum diligenter salutabis; indicabis
curaturum me, ne quid libelli illius edatur, de quo ille ad
me scripsit. Nihil nunc, quod scriberem, habe. Vale una cum
tota domo vestra; omnes nostri vos salutant. Tiguri  12.
octobris anno 1554.
Bullingerus.
Dilecto meo filio Heinrycho Bullingero Argentinae agenti in
aedibus d. Burcheri Angli.
                                            Straßburg.
Nach Notiz am 25. Oktober erhalten.
