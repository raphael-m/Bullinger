<nr>[28024]</nr>
<ae>Simprecht Vogt an Bullinger</ae>
<od>
Schaffhausen, 22. Januar 1558.
<vo>Zürich StA, E II 335, 2314. / Orig.(Aut.)
Gratiam et pacem a deo patre per Christum servatorem etc.
Iacobus noster, cum nuper ad vos esset, rediens non potuit satis praedicare miram et eximiam humanitatem, quam ipsi exhibuistis.
Quod duplici nomine nobis gratum est, primum quod in ea, qua hactenus erga nos usi estis, et benevolentia et humanitate constanter perseveratis, alterum quod persuasum habemus nos tantum apud vos posse, quod nullius aequi ac iusti repulsam simus laturi.
Expertus igitur cum sim praesertim in te, Bullingere
humanissime, eam erga nos benevolentiam, qua nos unice amplecteris, eam subinde magis ac magis experiri desidero.
Quare non tamtum mearum rerum rationem a te haberi desidero, sed et earum, quae attinent fratres mihi unice dilectos.
Quorum non postremus est Thomas Alberti, quem et antea tibi commendaveram tuaque opera adiutus est.
Veretur, ne tibi propter varia tua negocia exciderit animo, oravit, ut denuo se tibi commendem.
Tua intercessione isthic opus habebit.
Rem omnem tibi narrabit.
Oro
igitur tam meo quam ipsius nomine, ut ipsi adesse velis.
Eo namque pacto cum senserit meam erga te commendationem aliquid valuisse, utrumque maiore charitate amplectetur.
Novi nil habemus, quam quod Bollwileri exercitus nondum persoluto stipendio crabronum in morem irritatus insanit.
Dux Bollwilerus concessit Bruxellam.
Suspicantur aliqui, quod data opera differat persolutionem salariorum in vernum tempus, quo militem alioquin ad Gallum delapsurum retinere possit in officio neque cogatur
recentem conscribere exercitum.
Deus omnia convertat in communem ecclesiae suae pacem.
Raptim Scaffhusii 11. kalendas februarii anno 1558.
Salutabis nomine meo doctos.
Salutant te symmystae mei.
Vale ecclesiae Christi in multos annos incolumis.
                                  Tuus ex animo Simpertus Vogt.
Eximio viro Henrycho Bullingero, ecclesię Tigurinae pastori vigilantissimo, domino ac fratri charissimo suo.
Bem.v.Bull.s Hd.:  "Thomas Alberti."
