<nr>[20037]</nr>
<ae>John Hooper an Bullinger</ae>
<od>London, 5. Februar 1550.</od>
Zürich StA, E II 369, 12f.
Zur.lett. III, S.74ff.
Ep.Tig. III, S. 47ff.
Orig. (Aut.)
S. D.   Quas ad te, colendissime domine et compater, binas
literas a festo
Ioannis baptistę misi, interceptas vel perditas, ut ex
tuis intelligo,
vehementer doleo: quod si ad tuam praestantiam pervenissent,
nec nostri status
nostrique erga te amoris fuisses nescius. Hoc tamen mihi
omnibus modis
persuasissimum habeo, tali nos necessitudinis vinculo
coniunctos, quod nec
literarum iacturâ in itinere nec ipsarum intermissionem
delere valeat. Sed
posthac (volente deo) taciturnitatis crimen literarum
sedulitate compensabo.
Quod sciam, etiam literę uxoris meę ad d. coniugem
tuam ac coniugem
compatris nostri d. Bibliandri, commatres nostrę longe
charissimas, non sunt
redditę: ex illis saltem et nostri et regni conditionem
utcunque
intellexissetis. Sed quia et offitium et operam iam
pollicior (hac in parte)
diligentiorem, quam hactenus omisimus, tuę humanitatis
erit benigne condonare.
Quam iustam excusationem laborum meorum gravitas ac
periculum apud te,
colendissime domine, mererentur, iam non dicam, sed ad ea
quę mandas
descendam. Primum, quod me attinet, paucis accipe. Ex quo in
Angliam venimus,
nec patriam nec parentes vidi propter crebras ac periculosas
turbas illic
excitatas religionis ergo; et adhuc (deus meliora det) res
sedate ac placide non
componuntur. Vivit adhuc pater ignarus verę religionis,
quem spero tandem
gratia dei meliora docebit. Hic Londini egi sacrarum
literarum interpretem, et
aliquando in aula regis iussu ducis Somersed[i]ę. In
civitate absolvi
epistolam ad Titum, et ex Ioanne fere 7 capita: in aula
sanctum Davidem
interpretabar: sed quam periculose sextum caput, deus novit.
In Daniele versor
etiam iam circa finem 7 capitis. Per vices volui sextum
caput Ioannis proponere
et 7 Danielis, ut populus ex uno vere Christum, ex altero
vere Antichristum
dignosceret. Hęc de me dicta sunto. Uxor mea, tui (ut
tę charitati quod
debet persolvat) in precibus suis memor, vivit ac valet, non
ut olim Tiguri in
Helvetia; sed ut fert aer Anglicus et coeli nostri
<gr>akolasia</gr>. Rachel
nostra crescit utrinque, corpore et animo. Anglicanum,
Germanicum, Gallicum et
Latinum idioma mediocriter intelligit, prae ceteris tamen
Latinum.
Dum haec scriberem (quinto nimirum februarii, quo tuas
ultimas acceperim),
vocaverat me episcopus Cantuariensis. Is mihi regis ac
conciliariorum nomine
iniunxit, ut quadragesima sequenti coram rege (qui agit
Londini, et non migrabit
alio ante pascha) concionatorem verbi dei agam semel in
septimana. Aperiat
dominus cor et os, ut cogitem et loquar quę promoveant
illius regnum. Eligam
mihi puto argumentum valde commodum, quod singulorum officia
pulchre
perstringat, nempe Ionam prophetam. Tu, venerande compater,
fac ut, quamprimum
liceat, rescribas et admoneas diligenter, quę tibi
videntur commodiora dicenda
in tam frequenti auditorio. Magnum sit oportet coram rege:
nam in civitate ad
lectionem meam talis est concursus, qualem templum saepius
non admittit.
Iam quid agitur in Anglia. Episcopus Cantuariensis,
Ruffencis, Eliacensis,
David[ens]is, Lincolmensis et Battoniensis, Christi partibus
favent, et, quod
sciam, iam ipsi pure intelligunt caussam eucharistiae.
Contuli libere cum
omnibus istis ea de re, et nihil reperi nisi pura et sancta.
Cantuariensis, qui
primas tenet a consiliis regis, lectoribus et
concionatoribus copiam legendi et
concionandi facit; prius tamen subscribunt singuli aliquot
articulos, quos ad te
si possim aliquando mittam, inter quos unus est de
aeucharistia, qui plane verus
et Helveticus est. Marchio de Dorcestria, comes de Worwick,
ac maior pars
conciliariorum regis adiuvant quantum possunt caussam
Christi. Rex noster talis
qualem totus orbis non vidit pro sua etate. Dominus saervet
illum. Soror illius,
quam rex defunctus acceperat ab Anna regina, eo zelo et
religione Christi ardet.
Non tantum scit, quęnam sit vera religio, verum tantum
Latinis et Gręcis
profecerit, quod aequissimis argumentis ac ingenio
felicissimo defendere eam
valeat; et paucos adversarios oppugnat, quos non evertit.
Populus tamen multorum
capitum bellua recalcitrat, partim ignorantia, partim
lenociniis episcoporum et
sacrificulorum malitia et impietate fascinatus. Hęc in
Anglia aguntur. De
statu sic accipe. Sexto octobris fugerat rex cum protectore
ab aula, quam
vulgariter dicimus Hamptoncoert, ad alium castrum, nostra
lingua vocatum Winsor*
(*a.R.: ynsore), eam ob causam, quod caeteri a conciliis
Londini in rationem
illius animadvertere (ut aequum erat) constituerunt.
Utrinque magnę copiae.
Ego quia utrobique magnos inimicos habebam, nullius partis
esse volui. In fuga
regis aderant dux Somersedae avunculus, archiepiscopus
Cantuariensis,
conterallus aulę, et alii a secretis cubiculis regis.
Caeteri omnes nobiles ac
potentiores vires coniunxerunt conciliariis, qui Londini
hanc caussam egerunt:
composita tamen res erat absque sanguine clementia dei.  14.
octobris dux
Somersedae cum aliis ducebatur ad turrim Londinensem, unde
adhuc non exiverat.
Vesperi vel cras liberabitur (per gratiam dei).
Quod ad vos redit Driander, mittite metum; sibi consulit,
nec nostra plurimum curat (dempto lucro).
Dominus Coxus et literas et munus tuum honorificentissime
accepit; putassem te
ab eo hactenus responsum accepisse. Episcopus Cantuariensis
nec literas tuas nec
literarium munus multum curaverat, ut verum dicam. Sed iam,
ut spero, d. Bullingerus et Cantuariensis idem sapiunt. Sin secus sit* (*
a.R.: fuerit?), brevi audies.
De marchione Dorcestrię quod scribis, quod habes prelo
idonium fac, rogo, ut
ei dedices. Est pius, bonus, fortis et praeclarus in caussa
Christi. Non parum
promovebis gloriam dei, si illum et alios tuis scriptis
stimules. Mihi crede,
honorifice (ut bene meritus es) apud omnes doctos et pios
Anglos fama refert.
Horriditatem literarum boni accipe. Post aliquot plura
audies. Londini, 5. febr., 1550.
Tuus in perpetuum, Ioannes Hoperus.
Admonebis d. Gvaltherum, d. Bibliandrum ac alios Tigurinos
si quid habent ad
imprimendum de religione, quod vel regi nostro, optimo puero
ac doctissimo, vel
alteri ex nobilibus dedicent. Tibi, doctissime compater ac
omnibus modis
colendissime praeceptor, mando ac praecipio, ut aliquid ad
me mittas impressum
regi nostro.  Curabo ut ad suas manus labor tuus perveniat,
nec munus oratione nostra carebit.
Harum literarum nemini mentionem facias quaeso. Scriberem d.
Bibliandro, ut
decet, d. Butlero, sed non vacat, deus scit. Precor omnia
felicia omnibus. Post
triduum plura scribam. De Interim et aliis post paucos dies
audies. Iam exibit
dux Somersediae turrim, et intrabunt multi alii, quos iam
non licet nominare.
Eximio viro d. Bullingero. Cito, cito, cito.     Tiguri.
(a.Hd.).  Dem fürnemmen wisen her Heinrich Bullinger
praedicanten Zurich.
(a.Hd.).  Sende this to John Burcher.
