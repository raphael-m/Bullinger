<nr>[24158]</nr>
<ae>Johannes Haller an Bullinger</ae>
<od>Bern, 27. Juli 1554.</od>
<vo>Zürich StA, E II 370, 200. / Orig.(Aut.)</vo>
S.    Quid a legatis nostris Tiguri et alibi impetratum
fuerit, nondum cognovi, cum haec causa hodie demum coram
diacosiis agitetur, ut opinor. Utinam rectius per omnia
nostris magistratibus conveniret. Cum Genevensibus etiam lis
quaedam fuit nostratibus, cuius non minima pars fuit
ceremoniarum diversitas; sed ea hisce diebus quoque per
gratiam domini composita est. Causae Orbanae arbiter
Basiliensis pro parte nostra sententiam tulit. Itaque nihil
restat, nisi ut votis collectis missa Orbę exturbetur,
unde est, quod domino agamus gratias et illum perpetuo pro
ecclesiae suae incrementis comprecemur. Utinam eadem
Locarnensibus contingeret foelicitas et libertas!
Ex Gallia nihil habemus, praeterquam quod regis legatus
hisce diebus huc scripsit regem 9. huius mensis urbem
quandam insignem in Picardia non procul a Namursio cepisse
et, in ea quicquid virile fuerit inventum, interemisse et
spem esse, ut ipsum quoque Namursium capiatur. Regem ipsum
esse in armis cum instructissimo exercitu et foeliciter
omnia illi succedere. Sed sic solent Galli sua efferre.
Caesar antiquo more impetus illius patientia frangit et
dolis superat. Burgundiones ferunt ab Helvetiis petere, ut
ipsos in tutelam suscipiant; timere enim eos, sibi a Gallo.
Sed quam sit hoc certum, nescio.
Apud nos satis bene se habent omnia, nisi quod Emanuel
iterum nobis ablatus est; visum enim est nostris illum
Lausannę commodius quam hic agere posse. Ita, quicquid
tentemus, solum nostrum omnino literarum non videtur ferax
esse velle.
Arma spirant plęrique omnes et lata imperia, non literas,
cum tamen nullum tanto imperio ornamentum maius (ut de
utilitate nihil dicam) accedere posset quam eruditorum
virorum copia. Musculus cum suis bene valet et vos salutat;
idem faciunt mei. Tu si quid habeas novi, fac cognoscamus
nos quoque. Bene vale. Bernae  27. iulii 1554.
Tuus ex animo Ioannes Hallerus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri suo perpetua fide
colendo.
