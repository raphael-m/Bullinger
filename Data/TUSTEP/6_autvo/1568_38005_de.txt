<nr>[38005]</nr>
<ae>Tobias Egli an Bullinger</ae>
<od>Chur, 13. Januar 1568.</od>
<vo>Zürich StA, E II 376, 137. / Orig. (Aut.)</vo>
Gr. III,  66f. Exc.
S.  Accepi omnia tua; remittam scriptum alias, nam nondum
redditum a d. consule. Grad gester da kompt j[unkher]
Baltasar von Haldenstein; der hatt aber poetisiert, gibt als
widerspil us, begert vom h[errn] burgermeister, das es
ofenttlich verlesen werde. Was es syge, schick ich üch. Er
schribt (wie ichs den ab siner eignen handtgschrift
geschriben hab), es syge zuͦ Lyon geben, do er doch sin
eigen bittschier daruf getruckt hatt, wie ichs hie
abgemalet. Die unverschamptesten bossen tribend sy; es ist
gar zuͦ vil. Ich schik ouch ander 2 copyen, so ich
abgschriben von zweien briefen, die gar hüpsch geschriben
unnd under unseren grosen Hansen umhin louffend etc.
J[unkher] Rodolph von Salis schribt 3 knechten halben, so
wider gon Malans komen, also, das sy fürgebinnd sy sygind an
S. Johanstag zuͦ Wittry (ist unfer vom Grosen Schalun, da
der könig mitt sinem kriegsvolk was) von unseren kriegslüten
gangen, und stande umb sy gar woll. Von lettsten wüssend sy
nüt; sagend, der könig züche dem von Conde noch, welcher uff
Metz züche, den Tütschen entgegen. Heigind schier kein fiend
gesächenn, dan 2 mal sygind die reissigen an einanderen
komen, und sy sygind in der schlachtordnung gstanden. Gester
aber hort ich von eim miner h[erren], das sy sambt anderen
fürgebend, die not und armuͦt hette sy triben, das sy vom
huffen gangen; dann sy hettend urloub begert von iren
houptlüten, die inen geantwortet, sy dörffend[s nitt; sy
wellend]s an den obersten bringen. Da habend sy inen
gefürcht: solt es für den obersten komen, so wurde er sy
erhencken lassen. Des sind sy tag und nacht, wie sy mögen,
einer hütt, der ander morn, hinweg geschlichenn etc.   -
Des j[unkher] Remigii von Schouwenstein hund ist langest
wider heimkomen, an der türen noch sinem bruch ufgesprungen,
den nechsten in des junckeren kameren komen, uff sinem bett
gehület und gewysslet. Wir danckend üch zum höchsten als
guͦts. D. consul, d. Carolus, Pontisella, Gantnerus,
resalutant te officiosissime. Ocyus.  Ignosce, quaeso; nam
obrutus sum.
68. 13. ianuarii Curiae.
Tuae dignitati subiectissimus Th[obias] Eg[lius].
Ann den hochgelerten und erwürdigen herren m. Heinrych
Bullinger, sinem günsten h[erren] unnd vatter.
