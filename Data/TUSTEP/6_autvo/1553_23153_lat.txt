<nr>[23153]</nr>
<ae>Georg Keller an Bullinger</ae>
<od>Paris, 26. August (1553).</od>
Zürich ZB, Ms F 38, 42. / Orig.(Aut.)
D. Heinricho Bullingero, maecenati suo colendissimo,
Georgius Cellarius S. D. P.
In dies summum tuum erga me amorem sese omnibus ex partibus
magis magisque ostendentem perspectum ac cognitum habeo,
maecenas colendissime, quippe qui non acquieverit, quin me
tanquam indignum (ratione mei imbecillitatis tenuitatisque)
ad culmen summae existimationis atque expectationis
promovisse, nisi me quasi renitentem ac quodamodo
formidantem ad scribendum impelleret ac scribendum non
cuivis familiarissimo meorum aequalium, sed tibi ipsi, quem
hucusque epistolis meis barbarissimis interpellere verebar
eique in aliis maioris momenti tractandis quam literis meis
legendis tempus locare maiori voluptate applaudebam. Tamen,
quum honestissimis monitis obtemperare ac morem gerere iure
optimo debeam, omni mora abrupta omnique timore sublato tua
summa humanitate fretus te non iniquiori animo quam aliorum
has quoque meas qualescunque lecturum literas, haec pauca ad
te scribere aggredior. Sed quod tandem epistolae exordium
erit, qua narratione, quo causarum genere utar, quid tandem
scribam, quod tibi acceptum gratumque futurum intelligam?
Num bellicos tumultus dissensionesque, quas ubique gentium
nunc ortas augeri demum magis magisque videmus, canam? Atqui
haec omnia tibi magis nota, quam equidem velles, minime
dubium est. Sed quid tandem scribam, quum hisce me attendere
atque harum rerum curiosum esse minime deceat? De nostra
igitur scribam (quod tibi gratum fore spero) valetudine, qua
ut hucusque optima dei optimi maximi beneficio usi sumus,
ita deteriori ne nunc quidem eiusdem auxilio nos uti
intelligas, quod equidem de te tuisque audire quam affectem
dicto non opus est. Cuius equidem dei maximi optimi opera
adiuti totis nitimur viribus omnesque intendimus (ut aiunt)
nervos, qui expectationi ac spei denique, quam de nobis
concepistis, maximę satisfacere atque respondere possimus
neve oneri, quod gravissimum humeris nostris incumbere
sentimus, prae nimia soccordia succumbamus, denique illis,
quibus equidem maximo honori, summo dedecori (quod omen deus
avertat) simus. Qui equidem summis precibus exorandus erit,
ut saevissima bella gravissimosque morbos, quos circumcirca
grassari videmus, avertere ac sedare sua misericordia
dignetur, ut tandem pax, bonorum omnium alumna, nunc longo
tempore latitans tandem prodeat omniaque tranquilla
reddantur, quo nostro officio melius fungi et vos denique
maiorem indies spem de nobis expectare vobisque polliceri
queatis atque huic rei idoneos selegisse minime paeniteat.
Haec raptim ad te dare temporis angustia passa fuit. Quare
si quid in hisce vel scribendis vel componendis (ut equidem
plurimum) peccatum fuerit, id animi tui benignitas supplere
minime dedignabitur. Quo intellecto postea ad idem
praestandum maiori diligentia, alacriori denique animo
accingar. Te insuper si rogem, ut pristinum tuum erga me
amorem conserves, faciam et tibi profecto et amicitiae
nostrae iniuriam, quod videar quasi constantiae tuae
diffidere. Itaque non committam, ut de hac re iure me
accusare possis. Interim Heinrichum atque Rodolphum, filios
tuos, quoque queror ita nostri oblitos, ut nihil adhuc ad me
dederint literarum, nec puto tamen ab iis me non amari, quos
mirifice diligo. eos de hac re commonefacaias, velim, et
illis totique familiae salutem a me dicas.  Vale. Salvos vos
omnes cupiunt d. Martinus et frater Wolphius. Parisiis  26.
augusti
Doctissimo viro d. Heinricho Bullingero, verbi divini
ministro praestantissimo apud Tigurinos, maecenati suo
amantissimo.                         Tiguri.
