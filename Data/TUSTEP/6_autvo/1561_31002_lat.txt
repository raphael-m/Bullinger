<nr>[31002]</nr>
<ae>Bullinger an Johannes Calvin</ae>
<od>ZÃ¼rich, 3. Januar 1561.</od>
<vo>Genf  114, 100. / Orig.(Aut.)
Ep.
Calv. 3309(XVIII, 302f)
S. D. Venit ex Polonia frater noster a Mercurinis, attulit literarum fascem, reperit occupatissimos; ergo neque illa legere neque transscribere potuimus.
Festinavit praeterea; proinde placuit d.
Petro et mihi omnia per hunc ad vos mittere, ut legatis vos vestramque adiungatis sententiam, deinde vero scripta illa omnia, prout nunc accipitis, tuto ad nos remittatis, ut et nos legamus et nostram conscribamus super ea causa sententiam.
Quum autem legatus hic vester quereretur se viatico destitui,
dedi ego illi nuncio nomine nostro quinque solares aureos Gallicos; nam in vestri gratiam me et omnia mea, si necesse sit, expenderem, utpote quos sinceriter amo in domino.
D. Petrus te, Bezam et omnes fratres salutat amicissime; salutant vos et alii fratres.
Audimus hic a morte regis Francisci creatum esse regem Carolum, cui additus sit gubernator rex Navarrae, deiectos vero esse Guisianos et Navarram evocasse in Galliam d.
Bezam.
Ego vero cuperem illa esse vera; sed tam lubricae sunt res mortalium, ut metuam, ne omnia sint vera.
Oro itaque tuam humanitatem, Calvine colendissime, ut certa de his scribas ad nos, et quum compertissimas habeas res Gallicas, et quid
factum sit cum fratribus nostris vallis Angroniae, te oramus, ut de his diligenter ad nos mature scribas.
Miramur in his maximis mutationibus te nullas ad nos dare literas; si tibi non vacat (scimus enim, quibus oppressus sis negotiis) scribat alius tuo nomine; habes plures, quibus hoc mandes.
Gallus scripsit virulentum librum contra epistolam Melanchthonis ad Palatinum Heydelbergae editam.
Audio comitia coitura Naumburgi, in quibus agant principes de futuro concilio et re sacramentaria.
Comitia celebrabuntur Helvetica Badae huius mensis 12. Grandes sunt minae vicinorum; versamur in periculo et erecti sunt omnium animi.
Tu cum tuis orato pro nobis dominum.
Visum est 28. decembris hora antelucana quinta vel sexta ardere coelum in his partibus.
Visio fuit admodum horrenda; magnos motus excitavit ubique in populo, dum alii huc, alii illuc discurrerent arbitrantes magnum esse alicubi incendium: Abbatiscellani putaverunt ardere Santgallum; Santgallenses existimarunt ardere oppida et pagos ad lacum Acronium; nostri putarunt ardere Badenam, Curienses vicinos montes et Meyenfeldam.
Dominus adsit nobis et liberet a malo! Dicitur hic de repente extinctus dux Florentinus.
Vale.
Plura iam non possum.
Tiguri  3. ianuarii 1561.
                                                 Bullingerus tuus.
Saluta d.
Bezam, si adhuc Genevae est, vel per literas, si abiit.
Clarissimo viro d.
Ioanni Calvino, Genevensis ecclesiae ministro, domino suo colendo et fratri carissimo.
