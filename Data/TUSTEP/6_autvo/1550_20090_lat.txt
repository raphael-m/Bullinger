<nr>[20090]</nr>
<ae>John Burcher an Bullinger</ae>
<od>Straßburg, 20. April 1550.</od>
<vo>Zürich StA, E II 343a, 432.</vo>
<a>Epistolae Tigurinae</a>, S. 429f.
Englische Übersetzung: <a>Original Letters</a> II, S. 662-664.
Orig. (Aut.)
Argentine  20. aprilis 1550.
Salutem et pacem per dominum nostrum Iesum Christum unicum
servatorem et vitam
nostram! In frequenti nundinarum Franckofordiensium turba,
Bullingere
amicissime, attulit literas et libros ad me Froschouerus
vester. Petiit, ut
fideliter mitterem easdem per fidum aliquem in Angliam: quod
et petierunt
literae tuae, mihi certe perquam gratae. Hoc officium lubens
praestiti. Aderat
forte servus domini Richardi Hillis, amici nostri fidissimi,
quem ob certa
negotia eo ad me misit: huic librum et literas regi dicatas
commisi una cum
literis reliquis tuis omnibus. Libros reliquos non absque
causa huic commendare
nolui. Nam primum decet, ut aliis praeferatur rex, atque
suum ante alios
accipiat, ne quod rarum et gratum esse posset, eo minus
gratum futurum sit, quod
multis com[m]une est. Itaque reliquos duos, qui ad Hoperum
et alium pertinent,
inclusi mercibus, quae ut recte ab Antwerpia mittantur
curavi. Servum iussi
domino Richardo librum et literas dare; d. item Richardo
scripsi, ut eadem d.
Hopero commendet. Hoperi nomen apud Anglos universos celebre
est. Concionator
regius effectus, inimicus Lutheranorum et Buceranorum,
eximius fidei verae
defensor et promulgator. Eius laus tum propter vitae
innocentiam, tum propter
disciplinam, viget clare apud omnes. Dominus, quod coepit
per eum, perficiat.
Bucerus in veterem morbum periculosissime reincidit. Nullam,
aut exiguam plane,
spem vitae esse scripsit Richardus. Si moriatur, foelix et
beatior omnibus
terris Anglia, que uno anno liberabitur a duobus
perniciosissimis ingeniis,
Paulino et Bucerano. Novae *inde indies* (* a.R.: * - * inde
dies! .. ... ..
indies.) apud nos oriuntur sectae, nova semper religionis
facies est. Credo
plane doctos nostros novitate et rerum varietate delectare.
Wir habend ein
bruͦderschafft Paulo Fagio autore. Habent suas
conventiculas statutis diebus, in
quibus inquiruntur a stulto plebeio multo stolidiores (ut
audio) questiones,
quam sint vel Thomistarum vel Scotistarum. Item novum genus
confessionis, vel
(ut vocant) praeparationis ante sanctam cenam, institutum
est a concionatoribus
absque magistratus aut populi consensu: nec cuiquam licet
accedere sanctam
communionem, qui prius se non ostenderit sacerdoti. Atque id
defendunt solum hoc
evangelii sancti sententia,  "Ego cognosco meas, et
cognoscunt me meae." Igitur
non licet nisi concionatori cognito accedere synaxin.
Marbachius hoc publice
concionatus est, cui fere respondissem illud: "Et oves meas
nomine voco;"
igitur ut nomine proprio, qui accedant, voces necesse est.
Ridicula sunt haec
sed plane miseranda, neque alio nomine scripta, quam ut
intelligas in quos
errores nova adhuc et tenera ecclesia incidat. Quid futurum
arbitraris post
centenos annos, si iam in aperta luce hallucinamur? Vos
vestramque ecclesiam
conservet deus incorruptam; donetque suam gratiam, ut nostra
Anglicana pure
instituatur et servetur. Initia, ut videras, inclusi quedam
hic instituta, quae
possent per dominum Ioannem Butlerum vobis exponi.
Habemus hic iam apud Sanctum Thomam concionatorem Helvetium,<fn>Gemeint ist Beat Gering.</fn>
quem fama est
propter adulterium olim a vobis expulsum aut effugatum:
vobis deinde inimicus
factus aufugit Bernam; ubi nescio quam seditionem et turbam
conatus est, atque
ob id, ut dicitur, a magistratu eiectus. Fama quidem satis
mala, et quae non
parum offensionis mihi praebuit hactenus: cogito tamen
falsam. Quam si certam
intelligerem, hominem plane non alium quam ethnicum et
publicanum ducerem, ni
vobis et Bernensi ecclesiae reconcilietur; neque dignus, qui
assumat testamentum
divinum per os suum, quandoquidem ipse odiat disciplinam. De
hac re a te certior
fieri cupio. Is praeterea status Argentinensis ecclesiae
adhuc est, qui fuit a
profligatis papistis. Magistratus legatum ad Caesarem
miserunt d. d. Copium, qui
vir bonus creditur. Nova quae certa sunt habemus de
composita pace inter
Anglos, Gallos, et Scotos. Conditiones pacis nondum accepi,
accepturus brevi; quas vobiscum communicabo.
De statu et conditione affinis mei Ioannis certior fieri
cupio; an idoneus
pronunciatur vestrae ecclesiae an non. Quod si minus aptus
videbitur, id quod
ego semper timui et timeo, conditio ei offertur, per quam se
posset commode
alere. Cupio igitur, ut censura de eo capiatur, quo certi
simus, quid de eo
sperandum sit. Si enim tempus praesens negligit, atque
deinde a vobis
reiiceretur, non facile ei consuli potest posthac. Usque ad
festum Ioannis
futurum expectabitur. Quod si idoneus vobis non videbitur,
vellem ante eundem
diem admoneri, quo ei perspici potest: est enim luculenta
satis et pro ingenio
suo apta conditio prae manus, quam si iam negligit et
posthac vobis incommodus
fuerit, certe non facile de reliquo ei prospicietur. Cupio
igitur expressam
vestram hac in re sententiam. Si vero eum non vultis,
mittatur ad me. Bene vale cum coniuge tua chara et liberis.
Tuus, Burcherus.
Literas, quas ab ecclesia vestra accepit d. Cristopherus
Hales, una cum bulgula
amisit. Si quid igitur magni momenti a vobis in iisdem
scriptum fuerit,
poteritis per proximas repetere. Deus vos conservet! Has
inclusas literas pridie accepi.
D. Heinrico Bullingero.
