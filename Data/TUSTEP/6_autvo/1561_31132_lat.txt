<nr>[31132]</nr>
<ae>Johannes Haller an Bullinger</ae>
<od>
Bern, 7. September 1561.
<vo>Zürich StA, E II 370, 289. / Orig.(Aut.)
S. Quomodo res Gallicae habeant, ex Linero nostro Sangallensi, qui heri hac transiit, sine dubio intellexisti.
Ex eo nihil amplius accepimus.
Puto te interea d.
Martyris literas, quas nuper misi, accepisse.
Accepi ego ea, quę per Löffelspergerum misisti, omnia; pro exemplaribus tibi summas ago gratias . . . . . . . . . abitis nimirum, ut dialogus iste in Gemanicam quoque vertatur linguam.
Schedulam de rebus Italicis et aliis tibi, sicut iubes, remitto.
Basileae quid actum sit, ex d.
Tumisio
habe: recusavit princeps recipere conditiones in superiori conventu ab Helvetiis constitutas, et de eo nostri magnopere gavisi sunt; verebantur enim, si ipse eas recipere voluisset, ne magna cum omnium offensione Helvetiorum ipsi recusaturi essent.
Tentarunt quidem arbitri aliud medium et voluerunt, ut prioribus tribus praefecturis, Tononiensi videlicet, Gaiensi et Terniacensi, quarta adhuc, Nividunensis videlicet, adderetur.
Sed legati nostri hoc nec audire nec ad nostros referre voluerunt.
Quoniam ergo existimatur fore, ut legatio super ea re ad nostros mittatur, decretum est, ut scribatur ad singulos Pagos, ut hoc facere intermittant.
Legati Sabaudienses (praemonitis tamen nostris) e Basilea huc venerunt et pernoctarunt hic 1a septembris; vino fuerunt donati honorario; nemo tamen illos convivali praesentia, ut alias fieri solet, honoravit.
In transitu per novam illam ditionem insolenter admodum se gesserunt, praesertim famuli; sed hoc mihi non displicet.
Nos nihil  nunc
expectare videmur quam bellum, et salus una videtur consistere in eo, si res religionis in Gallia prospere succedant.
Varie sunt affecti nostri; videmus tentationes carnes miras; maior tamen et melior pars cordate se gerit.
Spero in domini auxilio; is nobis adsit! Fertur apud nos aliquid iactari de pristina Maximiliani regis filia Carolo, Gallorum regi, iungenda; quam hoc sit verum, nescio; vos certiora habebitis.
Scribit Sultzerus e Basilęa arbitros colloquii in Gallia habendi esse delectos a
parte pontificis cardinalem Lotharingum, Despensium et Salignatum, a parte altera cardinalem Castaliensem et eius fratrem atque Despuatum; cardinales isti qui sint, scio, de reliquis nihil scio.
Scribit etiam amplius in haec verba: "Pictavii publici conventus habentur, sed extra templa, cum usu verbi et sacramentorum.
Interea Turonenses vicinis sibi adiunctis arma ceperunt adversus principem de Montpausier religionis ergo nec passi sunt principem in urbem ingredi." Haec ille ex aliis literis
scriptis Pictavii pridie idus augusti.
Haec modo accepimus.
De motibus Italicis si quid habes amplius, communica, quaeso.
Salutant te nostri omnes, praesertim d.
Musculus, Hallerus quęstor, cuius uxor et filia Badenę lavant, Hagius, socer et Zehenderi omnes.
Diesbachius Lausannam profectus est; misi tamen illi literas tuas, ut sperem illum eas nunc habere.
Salvi sint omnes tui et d.
Gvaltherus, cui praeter hęc, quę hic tibi scribo, quod scribam, non habeo.
Bernae  7. septembris 1561.
                                                      H[allerus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri colendissimo.
