<nr>[30184]</nr>
<ae>Johannes Calvin an Bullinger</ae>
<od>
Genf, 14. Oktober 1560.
<vo>Zürich StA, E II 368, 50f.
/ Orig.(Aut.)
Ep.Calv. 3260 (XVIII, 217ff.); englische Übersetzung: Letters of Calvin IV 142-144, Nr. DLXXIV
S. Prolixius nunc tibi rescribere, observande frater, non patitur gravissimus capitis dolor, qui iam toto biduo me inclementer afflixit.
Quod scribis de vicinis, iam ante Stegnerus, Bernensis quęstor, hic narraverat.
Eos data opera belli occasionem captare mihi probabile est neque tam impetu suo quam alieno impulsu huc ferri.
Dominus eorum ferocitatem compescat vel mitiget simulque perversis consiliis occurrat.
Regem et pecuniam et milites a vobis postulare audieram, sed vestrę prudentię
confisus non putavi te monendum, quorsum id spectaret.
De motu Lugdunensi nuper scripsi.
Fuit certe aliquid agitatum, sed a paucis; volebant hoc modo stimulare Navarrum, sed prępostere.
Ego, qui sciebam neque eius rationibus id esse consentaneum et mentem eius tenebam, conatus fueram abrumpere; verum, quia longius progressi fuerant, detecta ex parte fuit conspiratio.
Nihil tamen deterius repertum, quam quod volebant liberum cursum aperire evangelio; in rgem vel eius imperium nihil tentatum.
Quorsum vero hac nova postulatione spectent Guisiani,
satis ex edicto apparet, ubi sub regis persona queruntur cogi passim et pecunias et homines religionis prętextu ideoque capitaliter vetant, ne quis principibus vel aliis magnis proceribus det quidquam mutuo, et multa in hanc sententiam.
Rex Navarrę in aulam accitus nunc est in itinere; fratrem adducit, de cuius fuga mox aliquid audies, sed cave, ne quisquam resciscat ante tempus.
Sic autem dispositę sunt centurię Gallici equitatus, ut undique Navarrum circumveniant.
Eventus in manu dei
est, qui forte brevi dissipabit, quidquid callide videntur sibi moliri; uno capite oppresso promittunt sibi de omnibus facilem victoriam.
Quos porro vocent rebelles, ipse in procerum consessu aperte testatus est, nempe qui diversam religionem habere cupiunt; nam, quum in supplici libello, quem porrexerat admiraldus, profite ntur se homines pacatos et quietos regique semper morigeros fore: "En", inquit, "bonos et morigeros subditos, qui non contenti sunt religione publica, qui regi suo leges
dictant", et eius generis multa.
Crede mihi, pro certo assero, nullum esse periculum tumultus, quia nemo se movebit, nisi forte Navarrum hostiliter aggressi fuerint, pro cuius defensione, ut spero, multi se opponent.
Decrevit ius suum recuperare in consilio, sed absque armis.
Cęterum, quia mollem et flexibilem cognosco, misi hominem, qui confirmet; Beza enim diffluxit, nec vulgo scitur, quam partem tenuerit.
Scit tamen frater ille, ubi expectetur.
Missa est ex Hispania legatio, quę nationale concilium impediat.
Mera simulatio et fucus, quando nihil aliud permittitur episcopis, nisi ut dispiciant, quę ad concilium generale referre expediat.
Scis haud dubie, quod fore non putavimus, Lucernenses et Quinquepagicos additis Solodurensibus cum Sabaudi legatis de foedere transegisse, in quo nobis male consultum erit, nisi vos tandem aliqua nostri cura et misericordia tangat.
Ut d.
Petro Martyri scriberem, non passa est nuncii festinatio; prima occasione id fiet.
Interea et ipsum et reliquos collegas salutabis meo nomine.
Dominus vos omnes tueatur, regat et donis suis locupletet!
Genevę  14. octobris 1560.
Vale, ornatissime vir, frater charissime et observande.
                                                    Iohannes Calvinus tuus.
Clarissimo viro et fideli servo Christi d.
Henricho Bullingero, Tigurinę ecclesiae pastori, fratri observando et charissimo symmystę.
