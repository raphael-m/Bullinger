<nr>[20110]</nr>
<ae>Johannes Haller an Bullinger</ae>
<od>Bern, 17. Mai 1550.</od>
<vo>Zürich StA, E II 389, 2875. / Orig.(Aut.)</vo>
S.   De Lausanensibus in praesentiam nihil scribo, quia
spero meas te interea
accepisse, quibus argumentum illud tracto. Homines sunt
inquieti et
superciliosi, bonitate vix ulla vincuntur; ubicunque vident
querelis suis locum
dari, acrius instant et omnia verbis atque calumniis implent
et vix nisi modesta
severitate in officio retinentur, id quod per non paucos iam
expertus sum casus.
Placet tamen nunc illis modeste et amice respondere, sic
tamen, ut sentiant non
omnes suos conatus per omnia nobis probari. Si res adhuc
devolveretur ad
senatum, iam actum esset. Tu hortaberis illos, ut propter
rem tam nullius
momenti senatum et spiritus nostros non perturbent et
amaritudinem concilient et
sibi et ecclesiis perniciosam. Quae de d. Musculi scribis
stipendio sedulo
hactenus curavi, sed frustra; quaestor nimium hac in re est
tardus, aegre rem ad
senatum refert; iuvaret illum libentius extraordinariis
subsidiis, qui novit
mores senatorum. Ego tamen ei instabo acriter et non
desinam, donec aliquem
sensero effectum; tu quoque tuam praestabis operam, ut
facis, non ante vero,
quam te admonuero, cuiquam hac de re scribas; varia enim
sunt hominum ingenia,
et intempestivae intercessiones plus nocere solent
opportunis dissimulationibus.
Occasio erit captanda commoda, sine qua nihil efficiemus.
Videtur interdum
importunius bonus vir ex instinctu uxoris haec proponere,
unde plus invidiae et
rancoris sibi apud quosdam conciliat quam benevolentiae;
victus necessitate
nulla laborat, sed quod liberis reponat, parum superesse
puto, etiamsi Hervagius
50 fl. ei apponat singulis annis. Quicquid tamen illinc
habet, singularibus hoc
eius debetur laboribus; alioqui, si illa supputes, meam
vincit longe pensionem.
Quicquid tamen illud sit, quanto modestius petet, tanto
facilius impetrabit, et
quanto minus queretur, tanto plus accipiet. Non negligam
enim ullam occasionem,
non intermittam ullum studium, quin illi et liberis optime
prospiciatur; de meo
potius ei apponam, quam patiar ipsius necessitatibus aliquid
deesse.
Caeterum quod Gervasium nostrum attinet, moneo, ut illico
nunc ad nos advolet;
Summerius enim Lenzburgo cedet; curabimus ergo, ut illi
substituatur, quamvis
difficile admodum aliquando et invidiosum futurum sit opus,
praesertim mihi.
Tamen non curo; veniat modo, utemur occasione capillata, et
quo citius* (*a.R.:
cicitius.) venerit, tanta melius veniet. Hoc tantum curabis,
ut, si non senatui
universo, saltem principibus quibusdam, Erlacensi
quęstori, Sepiniano etc. eum
commendes; praestaret eum etiam habere literas a clarissimo
senatu Tigurino. Tu
pro tua prudentia curabis,  ut cito veniat et commode
veniat. Weberus remisit
suos spiritus aliquantum; Iodocus in thermas quasdam
concedit. Musculum forte
non inveniet hic; hodie enim discessit hinc Basileam
profecturus pro adornatione
aeditionis Commentariorum suorum in Psalterium; illa enim
praelo committere nunc
vult Hervagius. Aberit ergo 8 vel 10 diebus; sed veniat ille
nihilominus; forte
minus erit suspectus illo absente quam praesente, et quod
nocere posse videri
poterat, proderit volente deo. Causam Wedischvilensem, qua
possum, fide
tractabo, sicut commendas. Quaestor domi denuo desidet
detentus pedum dolore.
Hagius non est in urbe; ubi venerit, urgebo et ipsum. Vale.
Congratulor tibi de
elocata filia; dominus illis benedicat et tuis omnibus,
amen. Salutat te tuamque
mea uxor; salutabis eam ex me quoque.  Bernae  17. mai 1550.
I[ohannes] H[allerus].
Clarissimo viro d. Heinry
