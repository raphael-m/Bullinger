<nr>[31164]</nr>
<ae>Peter Martyr Vermigli an Bullinger</ae>
<od>
S. Germain, 17. Oktober 1561.
Beza, Genfer Ausgabe 259.
Ep.Calv. 3574 (XIX, 56ff.) (Exc.)
Accepisti, quinque adversarios colloquutores apud cardinales et episcopos non tantum suspectos esse verum pro haereticis habitos, quod in causa sacramentaria visi sunt nonnihil nobis assentiri.
Quare noluerunt illos amplius nobiscum colloqui.
Qua de causa iam a quindecim diebus colloquium suspensum est, et multum vereor ne sit omnino abruptum.
- - - - - -  Verum contigit non sine admirando providentiae divinae artificio ut ipsi episcopi, qui suum conventum ad Poyssiacum habebant, decima huius
mensis ita inter se dissenserint, ut parum abfuerit quin ad manus venerint.
Nunc vero in eo toti sunt ut canones condant ex quibus aliquot vidi qui adeo sunt rudes et crassi, ut inde facile agnoscas papae mancipia nullam ecclesiae velle reformationem.
Retinent missam, confessionem sacramentalem, autoritatem papae agnoscunt, volunt habere imagines, approbant peregrinationes.
Hodie reversuri sunt ad aulam, quo procul dubio apportabunt non vulgaria monstra.
Si spes colloquii hac hebdomada praecidatur, proxima ineunte missionem petam.
Interim a colloquio indicto usque ad hunc diem non potest dici quam sint auctae numero fidelium ecclesiae.
Sed non absque turbis.
Nam 12 huius mensis nostri Lutetiam egressi sunt ut concionem audirent in campo, quandoquidem in urbe templum non habent.
Numero erant octies mille.
Quum id papistae cognovissent, illos dum redirent ad urbem moenibus excluserunt, sed frustra, quoniam urbem vi sunt ingressi: quumque
adversariis nostros invadentibus pugna utrinque inita fuerit, ex utraque parte multi sunt vulnerati et aliquot occisi.
Nec secus fit per alias regni partes.
Quare, ut existimatur, necessitas reginam, proceres et consiliarios adiget ut nostris facultatem publice conveniendi et aliqua templa largiantur.
Hodie in magno metu sumus, quia in variis Galliae regionibus fideles occuparunt templa non exspectata regia facultate.
Id autem reginae et proceribus gravissime displicuit.
Cardinales et espicopi
restitui petunt.
Dum haec scribo iam sunt in consilio principes ut de hac re decernant.
Sed quia in consiliariorum numero sunt etiam aliqui cardinales et episcopi, nostri libellum supplicem reginae obtulerant precantes ne contra ius et fas concedatur suffragium in hac deliberatione iis qui sunt nobis ex professo iurati hostes.
Quantum vero simus impetraturi me latet.
Si edicto iubeantur populi templa restituere, seditiones et caedes timendae sunt.
- - - - - - - - - - - - - - - - - -  De
confessione Augustana quaeso ne angaris, quia ecclesiastici eam non recipient.
Nostrae item ecclesiae eam non admittent, quod suam Gallicam sequi decreverint.
Omnes nostri colloquutores eam nolunt.
Calvinus quoque dehortatur maxime ne id fiat.
Nullum ergo video inde periculum imminere.
 Heri mutavimus hospitium.
Cardinalis enim Castilioneus reversus est in aulam (dissolutus enim est praelatorum conventus) et repetiit domum suam in qua versabatur.
Quare sumus iussu reginae ablegati ad hospitium ducissae Ferrariensis, quod norit,  quemadmodum testata est, illi principi non
