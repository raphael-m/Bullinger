<nr>[36096]</nr>
<ae>Laurence Humphrey und Thomas Sampson an Bullinger</ae>
........,  Juli 1566.
<vo>Zürich StA,  E II 369, 145.</vo>
Ep.Tig. I, S. 93ff.
Orig. (aut. v. Humphrey).
Cum diligentia tua, clarissime vir, in scribendo nobis probatur; tum vero ex literis illis quidem humanissimis
incredibilis tuus erga nos amor, et ecclesiae nostrae singularis cura, et concordiae ardentissimum studium apparent.
Quaestiones aliquot misimus pietati tuae, in quibus vis et quasi cardo totius controversiae sita esse videbatur: quibus
est a pietate tua accurate responsum; nobis tamen, quod bona cum venia tua dicimus, non est satisfactum.
Primo respondet pietas tua, ministris pręscribi posse leges vestiarias, ut iis colore et forma a laicis distinguantur;
esse enim civilem observationem, et apostolum velle episcopum esse<gr>kosmion</gr> Cum haec quaestio de ecclesiasticis
hominibus proposita sit, et ad ecclesiasticam politiam spectet, quomodo habitus ministrorum singularis et clericalis
civilem rationem habere possit, non videmus. Ut episcopum<gr>kosmion</gr> esse debere fatemur; sic ad ornatum mentis,
non ad cultum corporis, cum Ambrosio referimus. Et ut in vestitu honestatem, dignitatem, gravitatem requirimus; sic
decorum ab hostibus religionis nostrae peti negamus.
Secundo respondes hypothetice: si pileus et vestis non indecora ministro, et quae superstitione carent, iubeantur
usurpari a ministris, Iudaismum propterea vere non revocari. At qui esse potest vestis simplici ministerio Christi
conveniens, quae theatro et pompae sacerdotii papistici serviebat? Neque enim (quomodo nostri pietati tuae persuadent)
pileus quadrus et externus vestitus solummodo exiguntur, sed etiam sacrae vestes in templo adhibentur, superpelliceum,
seu alba chori vestis, et capa revocantur, quae Iudaismi<gr>mimHmata</gr> quaedam esse et simulacra non modo papistae
ipsi in suis libris clamitant, sed pietas tua non semel ex Innocentio docuit. D. Martyris, praeceptoris nostri
colendissimi, testimonio libenter subscribimus. Sed quae ille affert exempla, ad decorum et ordinem pertinent: haec
ecclesiam deformant,<gr>eutaxian</gr> perturbant, condecentiam omnem evertunt. Illa lumini naturae congruunt; haec
prodigiosa et monstrosa sunt. Illa, iuxta Tertulliani regulam, meras necessitates et utilitates habebant; haec inepta
prorsus et supervacanea et inutilia sunt, nec aedificationi nec ulli bono usui conducentia: sed verius, (ut eiusdem
Martyris nostri verbis utamur,) cultui, quem hodie quotquot pii sunt execrantur, splendide inservierunt. Vestium
ecclesiasticarum discrimen hodie receptum papisticum esse inventum, ipsi papicolae gloriantur, Othonis constitutiones
loquuntur, liber pontificalis ostendit, oculi et ora omnium comprobant. Usus templorum, stipendii, baptismi, symboli,
etc. ante papam natum divino instituto inolevit: et cum Augustino, quicquid in aliqua haeresi divinum ac legitimum
reperimus, id approbamus, retinemus, non inficiamur. Hoc autem quia erroris illius ac dissensionis proprium est,
veraciter cum eodem arguimus et sanamus.
Quod addis, rem vestiariam ab initio reformationis non fuisse abolitam, in eo rursus nostri minime vera retulerunt.
Multis enim in locis, serenissimi regis Eduardi VI. temporibus, absque superpelliceo coena d[omini] pure celebrabatur:
et capa, quae tum lege abrogata est, nunc publico decreto restituta est. Hoc non est papismum extirpare, sed denuo
plantare; non in pietate proficere, sed deficere. Vestitum sacerdotalem civilem esse ais: monachismum, papismum,
Iudaismum redolere negas. De superpelliceo quid blaterent papistae, habitus clericorum apud eos quanti fiat, et quomodo
religioni dicatus sit; prudentiam tuam ex libris eorum intelligere non dubitamus. Deinde, monachatum ac papismum sapit
illa ambitiosa et pharisaica peculiaris vestitus praescriptio, cui illi hodie non minus quam olim suae cucullae monachi
tribuunt. Neque vero simul ac semel irrupit sanctitatis et meriti opinio, sed paulatim et sensim irrepsit. Quod ne hic
quoque fiat, quia veremur, idcirco non abs re cunctamur, et principiis obstare<f1>^#/+Ovid,^#/- Remedium amoris 91 (Otto 287, Nr. 1470).<fe> conamur. Cum Eustathio non facimus, qui
in veste religionem collocabat, imo his, qui religiosas et singulares vestes sui sacerdotii indices superstitiose
requirunt, adversamur. Idem etiam de canone concilii Gangrensis et Laodicei et synodi VI. dicendum. A libertate, in qua
hactenus stetimus, discedere servitutis autoramentum quoddam esse iudicamus. Neque hic nos rixati sumus, non odiose
contendimus, acerbas contentiones semper fugimus, amicas consultationes quaerimus; lupis non cedimus, sed coacti et
pulsi loco inviti et gementes discedimus. Fratres et episcopos domino suo stare et cadere permittimus: eandem erga nos
aequitatem submississime, at frustra, petimus. In ritibus nihil est liberum: nec ad hoc a nobis regia maiestas irritata
est, sed aliorum suasu inducta est: ut nunc demum non, quod ecclesiae expedit, sed quod aliquo modo licet,
constituatur; et quod omnino impium non est, id sanum et salubre, id sacrosanctum, id ratum habeatur.
Ceremonias et vestes sacerdotum, cum religionis testes et professionis notae sunt, non civiles esse; et ab hostibus
omnium consensu mutuo corrogatae, non decorae haberi; et anathemate divino notatae, et piis omnibus invisae, et malis ac
infirmis admirabiles, sine quibus nec nos ministros esse nec sacramenta rite administrari credunt; in rebus
indifferentibus numerari nec possunt nec debent. Habebant patres antiqui suas vestes, sed nec episcoporum omnium
proprias, nec a laicis distinctas. Exempla d. Ioannis et Cypriani singularia sunt. Sisinius haereticus erat, nec ut
laudatus aut nobis imitandus proponitur. Pallium erat omnium christianorum commune, ut Tertullianus in illo libro
refert, et tua p[ietas] alibi notavit. Chrysostomus candidae vestis meminit, sed obiter, nec commendat, sed reprehendit;
et fueritne sacerdotum an aliorum Graecorum, linea aut lanea, alba an munda, nondum constat. Certe ad populum
Antiochenum ab eodem et ab Hieronymo opponitur sordidae, et apud Blondum de pallio laneo fit mentio. Quare ex ambiguo
nihil concludi potest.
Vestium praescriptionem non congruere cum christiana libertate, Bucerus est testis; qui discrimina vestium propter
praesentem abusum in ecclesiis Anglicanis, propter pleniorem declarationem detestationis antichristi, propter pleniorem
professionem libertatis christianae, propter tollendas inter fratres dissensiones, omnino tollenda esse censuit: his
enim verbis ille usus est in epistola ad d. a Lasco, qui totus noster fuit. Itaque hinc grave scandalum oriri, et
aedificationem impediri, manifestum est. Cedendum quidem est tempori, sed ad tempus: sic ut progrediamur semper,
regrediamur nunquam. Absit, ut nos vel schismata in ecclesia altercando odiosius seramus, vel fratribus nos hostiliter
opponendo Camerinam moveamus. Absit (optime Bullingere) ut res natura indifferentes impietatis damnemus: absit, ut sub
scandalo nostras affectiones contegamus, vel ex<gr>jiloneikia</gr> conscientiam faciamus. Haec fex et fermentum
papisticum (nobis crede) omnis dissensionis est seminarium: illud tolli et sempiterna oblivione obrui ac sepeliri
cupimus, ne ulla extent antichristianae superstitionis vestigia. In papatu primatus et supercilium semper nobis
displicuerunt: et tyrannis in ecclesia libera placebit? Libera synodus apud christianos controversiarum nodos hactenus
solvit: cur nunc ad unius aut alterius arbitrium referentur omnia? Ubi haec votorum et vocum regnat libertas, ibi valet
et viget veritas.
Breviter sic habeto, reverende pater, haec nobis potissimum fidem facere, authoritatem scripturarum, simplicitatem
ministerii Christi, puritatem ecclesiarum primarum et optimarum, quae brevitatis studio commemorare supersedemus. Ex
altera vero parte, legem nullam, nullum decretum generale vel dei optimi maximi, vel repurgatae alicuius ecclesiae, vel
universalis concilii (quae Augustini regula est,) legere nobis hactenus contigit vel audire. Praeterea illud comperimus,
haec quae adducta sunt hactenus exempla particularia esse, et universalia non confirmare.
Ad haec statuimus, non quicquid est licitum ullo modo, obtrudendum; sed quod ecclesiam aedificat omni modo, esse
introducendum; nec quod alicui licet, id statim licere omnibus. Doctrinam castam et incorruptam (deo sit laus!) habemus;
in cultu, religionis parte non infima, cur claudicabimus? cur mancum Christum potius, quam totum, quam purum ac
perfectum, recipimus? Cur a papistis hostibus, et non a vobis fratribus, reformationis exempla petimus? Eadem est
nostrarum ecclesiarum confessio; eadem doctrina et fidei ratio: cur in ritibus et ceremoniis tanta dissimilitudo, tanta
diversitas? Signatum idem: cur signa adeo variant, ut dissimilia vestris, similia papisticis existant? Idem dux et
imperator Christus: cur in ecclesiis nostris vexilla hostilia eriguntur? quae si homines dei, si ullo zelo praediti
essemus, iamdudum detestati et demoliti fuissemus. Nos de episcopis semper optime sensimus: illorum fastum candide
interpretati sumus: cur nos, olim crucem cum ipsis exosculantes, et nunc eundem Christum praedicantes, idem iugum
suavissimum una ferentes, ferre non possunt? cur in carceres coniiciunt? cur propter vestem persequuntur? cur victu ac
bonis spoliant? cur libris publice traducunt? cur causam malam posteritati edito scripto commendant? Verterunt etiam in
idioma nostrum schedulas aliquot d. Buceri, P. Martyris, et nunc tuas privatas ad nos literas nobis invitis et insciis
in publicum emiserunt. Unde dum suam causam agunt, suum honorem vendicant, nec ecclesiae nostrae, nec fratribus suis,
nec dignitati tuae, nec seculo alteri consulunt.
Quo autem p[aternitas] tua intelligat, non levem aut ludicram, sed magni  ponderis esse controversiam; nec de pileo
solum aut superpelliceo certari, sed de re gravissima nos conqueri; stipulas aliquot et quisquilias papisticae
religionis mittimus, ex quibus facile, quae est tua prudentia, reliqua coniicias; et remedium aliquod, quae est tua
pietas, primo quoque tempore excogites. Oramus autem dominum nostrum Iesum Christum, ut hos tumultus et turbas
consopiat, gloriam suam asserat, operarios in vineam extrudat, quo messis laeta et uberrima proveniat. Teque oramus, ut
consilio paterno, scripto publico, literis privatis agas, satagas, facias, efficias, ut vel haec mala tollantur, vel
boni viri, nondum persuasi, tolerentur; ne quos doctrinae firmissimum vinculum copulavit, ceremonia Romana
disiungat.
Salutem dicas Gvaltero, Symlero, Lavatero, Wolphio, dominis colendis, quibuscum si contuleris, et nobis et ecclesiae
universae gratissimum feceris. D[ominus] Iesus suo tugurio, vestro Tyguro, benedicat!
Iulii anno 1566.
Haec paucis et raptim, et non tam respondendi quam admonendi causa: quae in hanc sententiam dici possent, infinita
sunt. Tu nunc non quid fiat aut fieri possit, sed quid fieri debeat, pronuncia.
Tuae paternitatis studiosissimi,
Laurentius Humfredus,
Tho. Sampson.
Das folgende  -  truncatus .. .. .. .. .... ... fol. 148c (E II 369).
Aliquot maculę, quae in ecclesia Anglicana adhuc haerent:
1.  In precibus publicis etsi nihil impurum, est tamen species aliqua superstitionis papisticae. Quod non modo in
matutinis et vespertinis, sed in sacra etiam coena, videre est.
2.  Praeter musicae sonos fractos et exquisitissimos, organorum usus in templis invalescit.
3.  In administratione baptismi, minister infantem alloquitur: eius nomine sponsores, parente absente, de fide, de
mundo, carne, diabolo deserendo respondent: baptizatus cruce signatur.
4.  Mulierculis etiam domi baptizandi potestas facta est.
5.  In coena dominica sacrae vestes, nempe copa et superpelliceum, adhibentur: communicantibus genuflexio iniungitur:
pro pane communi placentula azima substituitur.
6. Extra templum, et ministris in universum singulis, vestes papisticae praescribuntur: et episcopi suum lineum,
(rochetum vocant,) gestant; et utrique pileos quadros, liripippia, togas longas, a papistis mutuo sumptas,
circumferunt.
7.  De nervo autem religionis, disciplina, quid dicemus? Nulla est, nec habet suam virgam ecclesia nostra; nulla censura
exercetur.
8.  Coniugium ministris ecclesiae publicis regni legibus concessum et sancitum non est; sed eorum liberi a nonnullis pro
spuriis habentur.
9.  Solemnis desponsatio fit more rituque papistico per annulum.
10.  Mulieres adhuc cum velo purificantur.
11.  In regimine ecclesiastico multa antichristianae ecclesiae vestigia servantur. Ut enim olim Romae in foro papae
omnia fuerunt venalia: sic in metropolitani curia eadem fere omnia prostant; pluralitates sacerdociorum; licentia pro
non residendo, pro non initiando sacris, pro esu carnium diebus interdictis, et in quadragesima, quo etiam tempore, nisi
dispensetur et numeretur, nuptias celebrare piaculum est.
12.  Ministris Christi libera praedicandi potestas adempta est: qui iam concionari volunt, hi rituum innovationem
suadere non debent; sed manus subscriptione caeremonias omnes approbare coguntur.
13.  Postremo, articulus de spirituali manducatione, qui disertis verbis oppugnabat et tollebat realem praesentiam in
eucharistia, et manifestissimam continebat veritatis explanationem, Eduardi VI. temporibus excusus, nunc apud nos
evulgatur mutilatus et truncatus.                    (..... ..... ..... .....)
D. Henrico Bullingero, ecclesiae Tigurinae ministro fidelissimo et doctissimo, d^#'o in Christo nobis colendo.
