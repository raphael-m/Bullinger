<nr>[30183]</nr>
<ae>Bullinger an Johannes Calvin</ae>
<od>(Zürich), 10. Oktober 1560.</od>
<vo>Zürich StA, E II 342a, 383. / Orig.(Aut.)
Ep.Calv. 3258 (XVIII, 215f)
S. D. Maximas tuae humanitati gratias ago, colendissime mi domine et frater charissime, pro fideli et copiosa rerum Gallicarum expositione.
Utar illa ad iuvandam veritatem.
Pueros quantum attinet, curabimus, ut sint in disciplina et in omnibus accurata ipsorum habeatur ratio.
Vicissim autem commendamus vobis nostros illos pueros, qui nunc ad vos veniunt, Ioannis Herteri imprimis fratrem.
Herterus hic vicarius est in ludo nostro literario domini Frisii et affinitate mihi iunctus, vir certe pius et
diligens.
Voluit etiam videre Genevensem scholam ac ecclesiam; hunc ergo commendo tibi.
Postulaverat rex sibi mitti 1000 Helvetios, qui essent in turbis illis custodes corporis regii.
Nunc vero legatus d.
Coignetius non admodum urget, neque Frölichius militem cogit.
Aiunt turbas in Gallia deferbuisse et expectari Lutetiae regem Navarrae sperarique pacem, et quod omnia feliciter sint componenda.
Utinam vero componantur omnia ad voluntatem dei, non secundum arbitrium et technas corruptorum hominum.
Hic dubii sumus, pacem habeamus an bellum.
Finita sunt comitia Eremitana.
Nihil effectum est.
Quinquepagici postulant, ut Claronenses evangelici deserta* [deserto) nova (ut aiunt) fide cocedant ad veterem.
Si hoc non faciant, subdubitare, quid domini et communitates (ut vocant ipsorum) tentaturi sint.
Caeteri ut Tigurini, Bernates, Basilienses, Friburgenses, Salodurii, Schaffhusiani, Apptcellani, Rheti serio 5 Pagis iniunxerunt, iure, non vi aut armis agant et dissidia sua caussamque suam
disceptent.
Quid futurum sit, novit dominus.
Ferociunt enim isti ac mirabiliter et incredibiliter insolescunt.
Dominus aut convertat eos aut coherceat! Operatur in eis inspiratio pontificis, cuius legatum fovent.
Quęso, diligenter expedias, quod in charta consignatum vides, et respondeas mihi.
Vive et vale.
Ora pro nobis dominum.
Omnes nostri te et tuos salutant.
10. octobris 1560.
Salvus sit Beza noster.
                                                 Bullingerus tuus.
Clarissimo viro d.
Ioanni Calvino, fideli Genevensis ecclesiae pastori, domino suo colendo et fratri charissimo.
^$Genff.
