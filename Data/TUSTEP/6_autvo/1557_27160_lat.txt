<nr>[27160]</nr>
<ae>Bullinger an Pier Paolo Vergerio</ae>
<od>Zürich, 8. August 1557.</od>
Zürich StA, E II 342, 357.
<vo>Aut.
Entwurf.
Vergerio S. D. Non sum nec haberi volo defensor libri illius.
Laudavi, fateor, principis tui consilium suadentis, ne quid non examinatum excudi patiantur Basilienses.
Sed quid haec ad librum Caelii, qui Basileae non est impressus? Imo, cum tecum postea, quam Gvalthero et mihi consilium tuum indicaveras, in hypocausto Ciconiae solus tecum obambularem, hortatus sum, si meministi, ut prudenter tentares negotium, ne malevolis Basiliensibus ansam dares etiam bonos libros opprimendi.
Adieci Caelium
esse doctum et valere lingua; suadere ergo, ne ipsi occasionem suppedites altercandi et postulandi tecum.
Ita et non aliter rem gestam esse dices, sat scio, si adhuc meministi verborum meorum.
Coelius perinde ut tu frequenter ad me literas scribit et magis necessariis occupatum vexat et distrahit, et quoniam illi pro voto non respondeo et ipsum accuso, habet, quod ipse quoque in me accuset.
Ego vero inter utrumque medius sic agam deo aspirante, ut neque deum offendam neque a vobis iure accusari
possim.
Quoniam vero tu spem facis ea de re nihil amplius scripturum te et praeteritis his in veteri amicitia perseveraturum, habebis etiam me amicum, ut habuisti hactenus.
Nescio enim, quas ad te literas scripserim, quas non expectavisses.
Video autem id evenisse, quod eventurum putaram et tibi futurum praedixeram, ut turba exoriatur, quam non consequatur fructus splendidus, et multi inter se amici turbentur.
Sed bene habet, omissis illis amemus nos mutuum in domino.
In hoc vale.
Festinantissime.
Tiguri 8. augusti 1557. De rebus novis scriberem, nisi scirem d.
Lęlium hic nihil negligere.
Bullingerus tuus.
