<nr>[27202]</nr>
<ae>Bullinger an Johannes Calvin</ae>
<od>Zürich, 10. September 1557.</od>
Zürich StA, E II 346, 386. und
<vo>E II 347, 679f.
Orig.(Aut.)
Ep.Calv.2706(XVI, 616f)
E II 346, 356 (aut.
Entw.)
S. D. Legi magna alacritate librum tuum scriptum adversus Saxones ac inter legendum et deo et tibi gratias egi plurimas et ago etiamnum maximas; placet enim liber.
Nolo hic laudes tuas in faciem tibi recitare; non tamen defuturos scio, qui optabant librum scriptum spiritu sedatiore.
Caeterum, quo impensius affectus sum defensione communis caussae, ita turbor gravius, quod intelligo te in Philippum semel omnem tuam defigere spem ac omnia consilia tua in illum dirigere.
Agnosco Philppum esse virum
bonum, sed hominem et quidem meticulosum, qui, ut centies conveniamus et colloquamus, nunquam nostris ecclesiis tantum dabit commodum, quantum colloquium non cum Philippo, sed magis cum Brentio, Schnepffio aliisque institutum furiis incommodabit.
Terret me exemplum docuitque experientia; dum enim beatae memoriae Bucerus certam polliceretur concordiam inter Lutherum nostrasque ecclesias non parum et ipse fretus Philippica moderatione, adeo res non successit etiam post multos exantlatos labores,
post multos sumptus profusos et post multa habita colloquia, ut hostes propemodum infensiores postea habuerimus Saxones, denique nostrarum ecclesiarum pax non parum fuerit turbata multique, qui antea pulchre consenserant, inter se mutuum fuerint commissi.
Si tu ergo colloquium promisisti Philippo, ego quidem meo arbitrio nihil promitto; nam non est meae facultatis aut potestatis.
Huiusmodi negotium pertinet ad totius ecclesiae, cui servio, cognitionem.
Proinde sine consilio et deliberatione
fratrum, sine consilio et consensu sancti magistratus inprimis adeoque sine consilio et conscientia vicinarum sociarumque ecclesiarum, nihil hic promisero.
Si autem intellexero legitimum fore colloquium, et ecclesiae id magistratui fratribusque fuerit expositum, hic ita me geram, volente deo, ut ministrum Christi fidelem decere putavero.
Et quod attinet confessionem Wirtembergensi et Palatino principibus exhibitam, in qua tu nihil vides minus doctrinae nostrae consentaneum, quaedam ego quae
dissentanea videantur obiter indicavi: et sum adhuc in ea sententia quod ipsam in omnibus non agnosco.
Quod si in colloquium descenderetur et adversarii illam nobis obiicerent, eaque nos ceu praeiuditio aggravare vellent, hic ego diserte negarem quicquam negotii (mihi) esse cum ea.
Si non dabitur clarius et expeditius sententiam de coena domini scriptis complecti et efferre in publicum, malo ipse millies condemnari a colloquii praesidibus quam ita obscure et verbis adeo in utramque partem
disputabilibus, in adversam tamen partem magis propendentibus, nostram profiteri fidem, aut aliis subscribere profitentibus.
Atqui intelligo ab adversariis spem esse conceptam, et quidem firmissimam, fore ut, cum ad colloquium est perventum, consensuri simus in huiusmodi formam quam acceperunt ab illis qui sanctissime obtestati sunt verbis et stilo ad eum modum doceri in omnibus ecclesiis helveticis etc.
Non vacat (nunc) ea de re d.
Farello et d.
Bezae fratribus scribere.
Utinam his nihil esset opus etc.
Amplissimo vero viro d.
Petro Martyre carere non possumus: effice ergo ne fratres Itali ea re nobis pergant esse molesti.
Amamus eos et cuperemus ex animo ipsis obsequi, nisi id postularetur quod praestare non possumus.
Salvi sint fratres et symmystae omnes.
Tu nos, colendissime et charissime frater, ama in domino tui amantissimos.
Oremus ut in gravibus hisce discriminibus liberemur a malo.
Vale.
Tiguri 10. septembris 1557.
Bullingerus tuus.
Clarissimo viro d.
Ioanni Calvino, Genevensis ecclesiae pastori fidelissimo, domino colendissimo et fratri charissimo.
^$Genff.
