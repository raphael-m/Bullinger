<nr>[35100]</nr>
<ae>Johannes Haller an Bullinger</ae>
<od>Bern, 17. Oktober 1565.</od>
<vo>Zürich StA, E II 370a, 340. / Orig.(Aut.)</vo>
S. Summas tibi debeo gratias denuo, domine et compater colendissime, tum pro his, quae nuper ad me scripsisti, tum pro singularibus istis beneficiis, quibus
nuper filiam meam Delspergeram affecisti.
Non potuit illa mihi satis commendare et laudare, qua humanitate tu et generi tui, d.
Simlerus et d.
Zvinglius, eam
exceperitis, ita ut etiam domi tuae cum honestissimis filiabus tuis pernoctaverit.
Dominus rependat tibi et istis omnibus cuncta haec! Ego certe impar sum, qui
referre unquam possim.
        Caeterum quod ad nos, laboramus adhuc sub manu domini, qui subinde aliquos ex coetu nostro evocat.
Decessit his diebus
nobilissimus et honestissimus vir d.
Wilhelmus a Diesbach, qui paulo ante ex praetura Muretensi redierat.
Decedunt et alii, non tamen ingenti numero.
Familiae
meae et socer   dominus adhuc pepercit; ipsi sit laus in aeternum! Is deinceps quoque nos custodiat ab omni malo!          Quod Gallica et Sabaudica attinet,
pendent ea ut prius.
Mitt Genff ist es auch am alten jon.
Male metuo, ne aliquando tertius aliquis nos conciliet.
Quod Rheticum negotium concernit, rogant
omnes, ut, quę deinceps ibi fiunt, nobis quoque communices; verentur enim omnes, ne res haec tragicum tandem sortiatur exitum.
  Valesiani longe prudentius
in electione sui episcopi egerunt.
    Nova alias nulla habemus, nisi quarum tu quoque fecisti mentionem.
Scis d.
Farellum obiisse.
Vireto interdictum, ut
Lugduni concionetur; quia tamen hoc suggestione malorum effectum videtur, legati missi sunt, qui expiscentur an hoc a rege mandatum fuerit.
Missus etiam est a
senatu quidam nobis Erlacensis, qui, ut illic manere possit, senatus nostri nomine agat; is nondum est reversus.
Audimus illi iterum concessum esse concionari;
non velle tamen eum, donec ex aula redeant, qui regis authoritatem adferant.
Galeatium Capellam Latine habeo, Germanicum, ut a Rümlango nostro versus et hic
excusus est, apud bibliopolas nostros invenire nondum potui; si invenero posthac aut si Latinum voles, mittam.
Zehenderus scribit tandem; amisit is ancillam his
diebus ex peste.
D. Lavatero meo nomine, quaeso, agito gratias pro suo Iehosua ad me misso; laudo illius diligentiam; percurrere tamen singula nondum licuit.
Fratribus illius praestabo, quicquid potero; Bernhardus iterum per aliquot dies decubuit priore morbo, sed nunc melius habet.
Quod ad magistrum, etiam ibi
melius eum habere audio quam antea.
Dic etiam, rogo, d.
Gvalthero me literas illius ad d.
a Prato Romano, consulem Friburgensem, curasse; ad quem si quid denuo
scribere velit, ad me mittat; nam mater huius, d.
Wunderlichii* (* a.R. ... ... Vunderl.) relicta vidua, honestissima matrona, nobiscum fere quotidie est et in
religione, licet mortuo marito et filiis eam retrahere cupientibus, constantissime pergit.
Dominus ipsam in finem usque confirmet et conservet.
Amen.
Salutant te d.
Steigerus, Diesbachius, Mülinensis, socer, amici denique et fratres, mater item et uxor.
Salutem dic tuis omnibus.
Dominus vos servet a
malo!
Bernae 17a  octobris 1565.
Tuus perpetuo Ioh[annes] Hallerus.
Clarissimo viro d.
Heinrycho Bullingero, pastori ecclesiae Tigurinae fidelissimo, patri et compatri suo summa semper observantia colendo.
