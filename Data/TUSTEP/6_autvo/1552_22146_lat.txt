<nr>[22146]</nr>
<ae>Antoine Morelet de Museau an Bullinger</ae>
<od>Basel, 29. Juli 1552.</od>
<vo>Zürich StA, E II 359, 2887. / Orig.(Aut.)</vo>
Accepi literas tuas, vir clarissime, per presentem
tabellarium, sed priores, quas ad me scripsisse dicis cum
Schertelii literis, non accepi. Certe, ut scribis, bene
nobiscum actum fuisset, si rex Brebantiam invasisset, et
illud fuit magistri equitum consilium, cum videret hostem
nullibi apparere; sed alii dissuaserunt, quum viderent
indies morbos augeri, et certe non pauci gravissime
ęgrotant. Cardinalis Lothoringus nescio an convaluerit;
laborabat febri pestilentiali. Rex non parum fecit hoc anno;
multa enim alia cepit castra, de quibus nulla fit mentio, et
libenter vident rustici nostri Campaniae limites tam longe
protendisse. Dominus quoque de Sedan, qui a marchia vocatur,
fortissimum castrum cępit, quod aliquando Cesar parenti
ademerat; Boullon est illi nomen, non longe a Sedano. Audio
tuis literis miram Cesaris expeditionem, que tarde incipit;
nam supersunt tantum duo menses usque ad hyemem. Oportet, ut
principes sibi consulant; nam quod effecerunt, parum est,
nisi possint conatibus Cesaris obviam ire. Certissima sunt,
que de Italis et Hispanis scribis; nam eadem ex Italia
nunciantur. Negocia regis in Pedemontana provincia bene
habent; occupata est a nostris arx Verone* (*a.R.: Recone?)
fortissima in marquionatu Montferrat contra spem Hispanorum,
qui super portam lapideum porcum extruxerunt, ab ore huius
uva pendebat etiam lapidea et eorum lingua vernacula duo
carmina affixerant, qui idem sonabant, ac si diceres: quum
porcus hanc uvam comederit, Galli castrum ingredientur.
Tamen ab Italis nostris nec sine astu capta est; nam
simulavit gubernator Pedemontanus velle alio ire et aliud
castrum invadere ascendereque iussit per Padum aliquas
magnas bombardas. Illico Mediolanensis gubernator accurrit
castrum illud defensurus. Sed nocte iussit descendere
bombardas mareschallus noster per Padum, ita ut Verone
diluculo appulerunt et tam furiose invaserunt nostri Itali,
ut ingressi fuerint castrum et Hispanos omnes occiderint.
Quam rem valde ęgre tulit gubernator Mediolanensis; est
enim illud castrum magni ponderis. Ideo cogitat, quibus
artibus poterit iterum habere, quod vix domino adiuvante
fiet; habet enim, que sunt necessaria et est omnino situm in
rupe distans octo tantum milliaribus a Versellis, ubi habet
sedem dux Sabaudiae.  Molineus, vir certe simplex, ad modum
te salutat. Bene vale. Basileae  29. iulii 1552.
Tuus ex animo Maurilius Musaeus.
Clarissimo ac eruditissimo viro d. Henricho Bullingero,
Tigurino ecclesiastae.
Tiguri.
Notiz von Bull.s Hd.: "Iulii  29. 1552."
