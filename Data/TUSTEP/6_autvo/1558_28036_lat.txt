<nr>[28036]</nr>
<ae>Johannes Calvin an Bullinger</ae>
<od>
Genf, 23. Februar 1558.
<vo>Zürich StA, E II 368, 38f.
/ Orig.
Ep.Calv. 2813(XVII, 60ff.); englische Übersetzung: Letters of Calvin III 410-412, Nr. CCCCXCIII
S. Nunc demum ex tuis ad Bezam nostrum literis cognovi, ornatissime vir et ex animo colende frater, te ab Anglo illo, cui literas dederas fuisse improbe deceptum: nisi forte in itinere mortuus est, quod non est credibile.
Forte etiam quo fidem sibi apud te acquireret se a d.
Ioanne a Lasco alias afferre mentitus est.
Etsi autem lectionis iacturam me fecisse doleo, me tamen magis pungit timor, ne unus sit ex erronibus, qui arcana nostra spargendo apud malevolos se venditant.
Infoelix colloquii Wormaciensis exitus non adeo me conturbat, quam mihi odiosa est ac molesta Philippi lenitas.
Etsi enim quam flexibilis ac mollis semper fuerit non eram oblitus, ac sciebam nunc quoque nimis esse timidum ac segnem, longius tamen prolapsus est quam essem suspicatus.
Imo ne Brentium quidem putavi tam hostiliter acturum.
Sed quidquid illis exciderit bene habet, quod nullis eorum pręiudiciis obstricta est nostra libertas in sanę doctrinę defensione.
Quod si cras congrediendum
foret, falluntur si confidunt vel tantillum se adeptos esse.
Imo magis accendor ad colloquium expetendum, ut libera disceptatio modestius agere ipsos doceat.
Interea scripsi Iacobo Andreę, neque recte neque humaniter neque considerate id fuisse ab illis factum: ut resiscant omnes, fuisse nostras ecclesias merito offensas.
Plura in aulis principum intelligent Beza et Budęus, qui iam tertiam profectionem suscipere coacti sunt: partim quia nos admonuit Michael Dillerus causam fratrum illic
fuisse proditam a conductitio nebulone, qui in Palatini gratiam obrepsit: partim quia implacabilis regis furor nos ad quęrenda remedia sol(l)icitat.
Nam quod ex magna turba plures fuerant (fuerunt?) dimissi, non factum est mansuetudine vel clementia, sed quia septem martyrum qui exusti fuerunt constantia ita iudicum animos fregit, ut novam sibi quęrendum esse consilium censuerint.
Data opera duos adulescentes elegerant, quorum alter vix annum decimum sextum ingressus erat, quos sperabant
impares fore ad resistendum.
Ubi eos fefellit opinio, centum fere distribuerunt in coenobia, quibus monachi essent velut quotidiani tortores.
Elapsi sunt multi, tum quia monachis gratum fuit pestibus illis purgari sua claustra, ne latius serperet contagio, tum quia molestum erat gratis inopes alere.
Qui deprehensi sunt firmiores, eos abdiderunt in foetidas speluncas, unde ad mortem trahantur prima quaque occasione.
Multis tamen et sępe repetitis convitiis et minis a rege castigata fuit iudicum
segnities, ac si parum viriliter se gererent.
Tandem (tantem!) suppliciter per legatum suum petiit a Romano Antichristo (sic enim sonant bullę verba) ut inquisitioni pręficeret tres cardinales, quibus permissa est effraenis mactandi et perdendi licentia.
Novum etiam edictum promulgavit ipse, quo datur episcopis summa vitę necisque potestas: nec regiis iudicibus aliud relinquitur, quam ut sint eorum carnifices.
En splendida illa promissa quibus vestros lactavit.
Hęc breviter indicare
visum est, ne putes nimis ferventer nos satagere quum ubique minacibus edictis expavefacti fratres nostri trepident.
Vale, clarissime vir et frater venerande.
D. Petrum Martyrem et reliquos symmystas saluta meo nomine diligenter.
Dominus vos omnes tueatur incolumes, vos regat et benedicat.
Genevę 7. calendas martii 1558.
                                                  Iohannes Calvinus tuus.
Clarissimo viro et fido ecclesię Tigurinę pastori d.
Henricho Bullingero fratri et symmystę observando.
