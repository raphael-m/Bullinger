<nr>[23012]</nr>
<ae>Konrad Lycosthenes an Bullinger</ae>
<od>Basel, 30. Januar 1553.</od>
ZÃ¼rich StA, E II 366, 1. / Orig.(Aut.)
Salutem in domino(?)  S.I.D.  Quod tanto temporis intervalle
nullas a me accepisti literas, vir ornatissime, non est,
quod ossitantiam meam aut ignaviam accuses, sed
internuntiorum potius penuriam. Scio enim me in mensis unius
spatio ad minimum tres ad tuam pietatem scripsisse
epistolas, quas Petrus Mechlingensis noster in fasciculo
hactenus ob vectorum raritatem inclusas servavit diutius
sane, quam conveniebat. Verum propediem omnes accipies a
vectore, qua hac ipsa hora fasciculum librorum ad Theodorum
Bibliandrum atque Pellicanum spectantium a Petro nostro
accepit. Rex Galliae Lutetiae Parisiorum esse fertur,
imperator vero in Theonis Villa. Nos expectamus etiam ducum
Gallicorum, Schertlini et Rollvagii adventum, quorum
posterior hisce diebus uxorem suam praemisit. Abbas
Murbacensis, qui ante annum fere nobiles quosdam Gallos ad
regem properantes intercepit atque parum humaniter
tractavit, timet militum eruptiones, qui iam dudum de eius
facti ultione cogitarunt, quo factum est, ut per Alsatiam et
Suntgoiam omnes timor magnus invaserit. Haec praesenti te
minime latere volui, ut ob literas tuas ad Montium omni
sollicitudine te liberarem; intelliges enim brevi, quam
diligenter Oporinus noster omnia curaverit. Vale cum tota
familia felicissime. Basileae  30. ianuarii anno 1553.
T[uus] Lycosthenes.
Pietate atque eruditione insigni viro d. Henricho
Bullingero, ecclesiae Tigurinae pastori vigilantissimo atque
amico colendissimo.                           Tigurum.
