<nr>[18181]</nr>
<ae>Hans Wunderlich (Jean de Merveilleux) an Bullinger</ae>
<od>Baden, 4. August 1548</od>
<vo>Autograph: Zürich StA, E II 368, 237. (Siegel....)
<dr>Ungedruckt</dr>
<re>Regest</re>
<tx>Min fründlichenn grus samptt erbiettung aller eerenn,
liebs unnd gutts zuvor. Erwürdiger, hochgelertter,
eerennder, lieber herr, ich hann ein brudersun, der mutter
halb ein Wyttenbacher ist; der ist nünjärig. Dennselbigenn
wellte ich gernn by üch Zürych thuͦn, damitt er beid
sprachenn, latin unnd tütsch mitteinanndern lernnte unnd ein
fundamennt inn der latinischen sprach ergriffen möcht,
wiewoll er ein zimlichenn anfanng inn der tütschen sprach
hatt, unnd allsdann ich ine by yemanndts thun möchte, da er
baß sin möchte dann by üch. Lanngtt ann üch min fründlich
bitt, ir wellindt mich berichtenn, ob es üch gevellig were,
ine anzenemenn; so wellte ich üch eerlichen unnd woll
zefrydenn stellenn. Der knab ist sunst ann im selbs zartt;
ich zwyffell aber ganntz unnd gar nütt, ir werdennd ine
khönnenn halltenn, wie ir inn söllichem ze thuͦn woll
wüssennd. Demnach, eerender, lieber herr, wüssennd, das wir
by unns einenn doctor habennd, der begärte brucht ze wärdenn
by üch Zürych unnd möchtt tugennlich unnd gnugsamlich sin,
ein lätzge ze läsen. Diewyll dann er mich gebättenn, üch
vonn sinennt wägenn ze schrybenn, er üch ouch hieby liegend
brieff, so ich üch zuschickenn, thutt schrybenn, ist ann üch
min begär, ir wellind mich üwerer will unnd meynung deßhalb
berichtenn. Hierumb und obgemeldter artickel halb von wegenn
mins bruders suns üwer willfärige und fründliche annttwurtt
erwarttennde, gott denn allmächtigenn trüwlich bittende, das
er üch gnädiglichenn bewarenn welle.
^$Datum zu Baddenn 4. augusti 1548.
<un>Üwer allzitt williger diener Hannß Wunderlich.
<lz>[Adresse] Dem erwürdigen hochgelertenn herren Heinrych
Bullinger, verkünder des göttlichen wortts Zürych, minem
eerenden, günstigen, lieben herren. Zürych.
