<nr>[38085]</nr>
<ae>Johannes Haller an Bullinger.</ae>
<od>Bern, 25. Juli 1568.</od>
<vo>Zürich StA, E II 370,  403. / Orig. (Aut.)</vo>
S.  Quamvis supervacaneum videatur scribere per eum, qui
vobis omnia nostra enarraturus sit, tamen, ne meo desim
officio, has illi dare volui, ut intelligas meo studio nihil
defuisse. Utinam vero mihi liceret cum ipso proficisci et
vos coram alloqui! Fiet id hoc alias volente domino. Quod ad
res praesentes, domini nostri mediocriter sunt propensi ad
res eas iuvandas, quarum gratia noster hic ad vos mittitur,
et siquidem eadem voluntas apud alias respublicas invenire
poterit, praestabunt ipsi, quicquid poterunt. Oporteret
omnino aliquo modo pios iuvari. Non semper sic sedebimus
spectatores tantum alienarum calamitatum, et cum minore
periculo haec res fieri poterit, quam cum Condaeus similia
petebat; nihil enim Hispano sumus obligati extra unionem
illam Burgundicam. Audimus etiam res nostris recte in
Belgico succedere; eos vicisse aliquoties et protrivisse
vires Hispanorum, qui quidem nunc illic sunt. Atque utinam
victoriis his nostri uti nossent et res suas mature agerent,
antequam novę ex Hispania aut Italia adducerentur
copię!  Certum est Sabaudum lustrasse suos; sed in quem
usum, non constat. Condaeus quoque forte aliquid tentabit;
nam audimus regem audita caede Egmondani fuisse laetatum et
inter caeteras voces aedidisse hanc quoque: "Per deum, ita
nobis quoque agendum est, ut a capitibus ordiamur." Habent
ergo principes isti, qui nostros suis pacificationibus in
has calamitates inducunt, ut cogitent, quid ipsis
expectandum sit. Caeterum, quid obturbo te. Omnia audisti
iam prius a Datheno et audies nunc a Diesbachio nostro,
quę hinc scribi poterant. Boni ergo ista consules.
Salutem precor universo illic amicorum et fratrum
nostr[or]um choro. Salutant vos quoque nostri omnes.
Bernae  25. iulii 1568.
I[ohannes] Hall[erus] tuus.
Clarissimo viro domino Heinrycho Bullingero, Tigurinae
ecclesiae pastori fidelissimo, domino meo honorando et
compatri charissimo.
