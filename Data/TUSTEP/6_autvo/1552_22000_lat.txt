<nr>[22000]</nr>
<ae>Pier Paolo Vergerio an Bullinger</ae>
<od>Chiavenna, 4. Januar 1552.</od>
Zürich StA, E II 356, 451f.
Gr. I,  S. 232f.
Orig. (Aut.)
Vir clarissime, ternas abs te accepi, quibus adhuc responsum
nullum dedi, nec nunc quidem do. Non modo enim affligit me
adversa valetudo; sed plane obruunt negotia multiplicia. At
brevi ad omnia respondebo. Nunc tantum significo me
consecutum esse omnia, quae Tridentinae larvę
constituerunt; dedi describenda et primo quoque tempore
omnia ad te. Urgent pastores Curienses, ut die Pauli sim
apud eos quaedam religionis negotia tractaturos. Si per
valetudinem licuerit, non deero, et si Curiam usque venero,
ad vos usque etiam convolabo; ita spero. Plura nunc scribere
non queo. Vale et salve cum tota domo, schola atque
ecclesia. Ante horam novus ex Italia frater fugiens venit,
ad me scilicet. Quid agam, nescio; colligo quidem libenter
membra Christi; sed expertus sum non omnia esse Christi
membra, quae inde ad me. Deus me suo consilio et spiritu
regat.
Claven[n]ae,  4. ianuarii 1552.
Vergerius.
Clarissimo Bullingero.
