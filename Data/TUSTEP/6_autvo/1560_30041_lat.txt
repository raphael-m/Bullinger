<nr>[30041]</nr>
<ae>Johannes Hospinian an Bullinger</ae>
<od>
Basel, 11. März 1560.
<vo>Zürich StA, E II 366, 291. / Orig.(Aut.)
S. Habeo et ago tibi, domine et frater Bullingere in Christo dilectissime, ingentes gratias, quod puellae eius miserrimae causam, de qua scripseram, adeo fideliter apud sanctissimum vestrum magistratum egisti.
Idem tibi, quod et nobis et antecessoribus nostris, prophetis et apostolis, accidit: si ita ceciderit, audiunt quidem vos, sed non exaudiunt.
Quamquam fortassis habent in hac puella causam, si impudicissima fuit et finxit (ut scribis) se Studlerae<f1>Agathe Studler.<fe> venefitiis debilitatam. Ego certe, nisi
hoc ab amplissimo vestro magistratu affirmaretur, vix crederem; est enim (nisi fallor) ipsa innocentia et simplicitas, quae puerilibus rebus, non virilibus gaudere et odisse vanitates et blasphemias adhuc visa est.
Utut sit (summa enim est hominum nostri seculi hypocrisis), praefectus meus diu aluit eam et fecit hoc partim ex christiana charitate, partim amore nominis Tigurini, quod semper cum apud ipsum tum alios (ut debeo) extollo.
Sed profecto ego nihil minus quam huiusmodi responsum
expectans longe aliam ipsi spem feci, praesertim quum cives vestri, qui hic fuerant in nundinis appellati, puellae istius sermones omnes veros esse testati fuissent.
Hic ego putabam omnia esse tuta.
Dolendum est malle nos omnes propemodum in eleemosynis erogandis deficere quam excedere; non admodum videmur solliciti esse de tribunali domini nostri, coram quo tandem aliquando stabimus et audiemus ultimam sententiam, prout benefici aut malefici fuerimus erga pauperes et afflictos.
Etiamsi biga
missa fuisset et clauda asportata, non fuisset adhuc ecclesiasticum aerarium exhaustum.
Sed quid haec ad te, qui aeque acerbe doles et deplores pauperum sortem atque ego.
Distuli responsum de industria huc usque, qui expectavi adhuc, quid magistratus noster acceptis literis a vestro nobis esset responsurus.
Verum neque praefecto neque mihi hactenus est quicquam indicatum.
Curavimus interim, quoniam admodum scienter linum et cannabim tractare novit, ut a praefecto in alias boni cuiusdam viri
aedes sit translata hoc consilio, ut, quia tantopere cupit ad vos Tigurum redire, ubi coelum mitius esse ceperit, colligamus hincinde eleemosynas et bigam conducamus atque eam voti sui compotem faciamus.
Et ecce, dum meliorem auram expectamus, praeter omnium nostrum spem incipit misera paulatim erigi in pedes et baculis nixa aliquantulum progredi et iam potest sine baculis ita incedere, ut speremus eam non ita multo post profecturam, quo velit.
Agimus domino gratias, qui eam restituerit apud
nos, cuius sanctissimum nomen sit benedictum in secula.
Certe familia praefecti universa credit puellam castam esse et errari forte in persona, quemadmodum crebro fit.
Aetas quoque aliud loquitur; tam grandis enim nata non videtur, ut apta fuerit ad impudicitiam.
Ego sane miserae nolui dicere, quod male apud vos audiret; cur enim dolorem dolori adderem? Quod si quando ad vos appulerit, haud dubie, si quid commisit, arguetur; sin minus, ut insons recipietur.
Eam valetudinariam esse iudico, quae
fortassis ad maiorum laborum perpessionem habilis futura non sit.
Quare clementia et misericordia magistratus vestri indigebit, ad quam praestandum non dubitamus te eum etiam atque etiam vehementer esse cohortaturum.
Vale in domino cum omnibus tuis feliciter.
Basileae postridie reminiscere anno humanae salutis 1560.
                                            T[uus] Iohannes Hospinianus.
Sacrarum humanarumque literarum scientissimo viro d.
m.
Heinrycho Bullingero, ecclesiae Tigurinae primario antistiti, domino et fratri suo observando.
Zürich.
