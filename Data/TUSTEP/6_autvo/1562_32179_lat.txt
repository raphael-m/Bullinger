<nr>[32179]</nr>
<ae>Johannes Fabricius an Bullinger</ae>
<od>
Chur, 7. Dezember 1562.
<vo>ZÃ¼rich StA, E II  375, 769. / Orig.(Aut.)
Gr.
II,  423 R.
S. Ex literis affinis mei Collini, reverende in Christo pater, intellexi te non adeo recte habere ideoque rerum Galliarum, quibus tamen abundares, nihil plane scripsisse.
Sed idem ille addidit in bona spe esse tuam valetudinem; rogo ergo dominum, ut te ecclesiae quam primum restituat.
Ego nihil habeo, quod te scire magnopere referat, scribo tamen, ut morem meum persequar meamque erga te voluntatem et observantiam testificer.
Nisi forte hoc scire velis, quod quidam, qui recta Francfurto veniebat,
hic affirmavit episcopum Coloniensem diem suum obiisse eiusque mortem actionem nonnihil impedivisse.
Maximilianum filium cum parente Caesare papistica sacra frequentare et quidem magnam devotionem prae se ferre.
Qui nuper Ilantio ex mercatu ad nos veniebant, dicebant Uranienses (nam inter se mutuo propter vicinitatem isti homines non pauca commertia habent) in maximo luctu esse, quod illuc Guisianorum clades esset nunciata.
Sed interim audio plures illorum et ex capitaneis duos peste interiisse,
non paucos in expugnatione Rotomagi periisse, et haec puto verior luctus causa, quam quod Guisius esset caesus.
Tu, quaeso, reverende pater, si quid habes, sicuti te habere audio, da negotium exscribendi Collinis et nobis imperti.
Vale cum tuis omnibus quam felicissime et diutissime.
Curiae  7. decembris anno 1562.
                                                      T[uus] Fab[ricius].
Amplissimo viro d.
Heinrycho Bullingero, domino suo et in Christo patri semper honorando.
