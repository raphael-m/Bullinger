<nr>[31092]</nr>
<ae>Bullinger an Johannes Calvin und Theodor Beza</ae>
<od>Zürich, 29. Mai 1561.</od>
<vo>Zürich StA, E II 346, 448. / Orig.(Aut.)
Ep.Calv. 3404 (XVIII, 477ff.)
S. D. Reverendi viri, domini colendissimi et fratres charissimi.
Ingenti cum gaudio accepimus et legimus literas humanitatis vestrae, tametsi in his plurima fuerint, quae magno nos dolore affecerunt et sol[l]icitudinem grandem iniecerunt.
Verum ita solet nos benignus pater ad ardentissimas excitare preces.
Vobis pro ista vestra diligentia et humanitate maximas agimus gratias vicissim gratificaturi vobis in omnibus, in quibus gratificari licuerit.
Amamus vos ex animo; vehementer probamus illam
vestram erga Galliae ecclesias curam et labores immensos.
Deum oramus, ut vos diu incolumes conservet, Viretum, charum fratrem, vobis addat ex morbis restitutum atque vires omnibus nobis concedat promovendi regnum Christi.
Pollicemur et nostram operam, sicubi ea vobis fuerit opus.
Nunc cum alia ratione vobis adesse non liceat, dominum absque intermissione pro vestra et Gallicanarum ecclesiarum salute orabimus.
Pergite vos constanter in ea fide et diligentia, quam praestitistis hactenus;
commitabitur vos laus piorum sempiterna.
Iubent fratres et symmystae omnes, imprimis compater meus d.
Martyr, affinis meus Gvaltherus et tres generi mei Zvinglius, Lavaterus et Simlerus, duo filii mei, et ipsi ecclesiae ministri, d.Wolphius et Hallerus, Gessnerus item vobis omnia felicia et benedictionem domini precari.
Commodum vero nunc literae vestrae mihi sunt redditae; misit enim illustrissimus princeps lantgravius Hessiae tabellionem cum literis ad me, quibus sol[l]icite rogat de salute Genevensis et nostrarum ecclesiarum, et quid fiat in Gallia et Italia, imprimis Tridenti.
Agit gratias pro libris meis De conciliis aeditis.
Significat in comitiis Naumburgicis Ihenensium opera tentata fuisse plurima contra nos, quos vocent Zvinglianos, sed deum gratia sua obstitisse, quominus efficere valuerint, quod
instituerant, fortiter quoque se opposuisse electorem Palatinum, se et alios nonnullos principes etc.
Offert praeterea nostris ecclesiis omnem benevolentiam.
Iam itaque licebit ei de omnibus respondere certius, et ut delectum scio habendum in iis, quae ei communicaturus sum, ita commendandam intelligo eius excellentiae vestram quoque fidem, diligentiam et ecclesiam.
Heri accepimus literas ex Anglia Londini datas  22. aprilis.
Ex his intelligimus res religionis per dei gratiam habere satis recte.
Regina serenissima maritum nondum habet ullum.
Scribitur quidem adesse legatio serenissimi regis Sueciae, sed de nuptiis nihildum certi haberi.
Scotia universa recepit evangelium, et sunt res regnorum istorum pacatae satis.
Deus adaugeat ipsis suam gratiam.
De comitiis Basiliensibus nihil prorsus scribere possum.
Legatus enim noster nondum rediit.
Intelligetis omnia procul dubio quae decreta fuerint ex Bernatibus.
Argentinae reddita sunt templa, summum et S. Petri, Christo et praedicationi evangelii.
Vocati sunt omnes ministri et professores a magistratu deputatis, indicatum concionatoribus severiter ne posthac Zvinglii, Oecolampadii aut Calvini nomen proscindant pro concione publica, neve posthac pauci ecclesiasticos conventus, in quibus
consultandum sit de negotiis ecclesiae, agantur a paucis concionatoribus sed ab omnibus pastoribus, diaconis, professoribus et senioribus, id est, deputatis senatoribus.
Scitis enim quas turbas excitarit d.
Marbachius contra d.
Zanchum in causa coenae, maxime vero liberi arbitrii et praedestinationis etc.
Nunc speramus, dei gratia succisos esse ipsi nervos malorum consiliorum [Dieser Satz ist durchgestrichen!) Dominus compescat turbulenta illa ingenia.
Wittemberga rediit superioribus diebus alumnus ecclesiae Schaffhusianae.
Is exposuit nobis quantas excitent turbas Ihenenses in Saxonia, et quod Wittembergensis et Lipsensis scholae se non amplius opponant nobis, quemadmodum soliti sunt hactenus.
Utinam vero syncere tandem nobiscum consentiant.
Valete, colendissimi domini et fratres charissimi, et condonate mihi quod singulis singulas non scribo literas.
Vix has exarare potui.
Nam qui vestras mihi offerebat sub vesperam offerebat, significans se
matutinis horis discessurum.
Iterum iterumque valete.
Dominus benedicat vobis vestrisque laboribus.
Rescribite, oramus, quando id commodo vestro nullaque molestia fieri potest: alioqui enim nolumus labores cumulare laboribus.
Tiguri  29. maii 1561.
                                           Vester ex animo totus
                                                H. Bullingerus.
*Quod tu, mi domine et frater Calvine, de legato regis scribis, id ipsum iudico et ego, virum esse optimum et causae Christi faventem, sed interim regis legatum.
Utamur ergo eo et eius opera ut fidelis, sed adhibeamus interim prudentiam, orantes dominum ut ipse res nostras gubernet semper [- *: Dieser Absatz ist durchgestrichen.)
Salutabitis amicissime meo omniumque symmystarum meorum nomine omnes fratres et symmystas vestros, praeterea amicos, ut Budaeum, Ionvilleum, Badium, Crispinum et reliquos notos.
Amemus nos mutuum in Christo ut is nobis semper benedicere pergat.
Festinavi ut relegere quae scripsi non licuerit.
Omnia ergo haec benigne excipite.
Spero Christophorum Tretium Polonum superioribus diebus meas vobis tradidisse literas.
Curiae Rhetorum sub principium iunii conscripta et convocata est omnium pastorum
synodus etc.
Clarissimis viris d.d.
Ioanni Calvino et Theodoro Bezae, fidelissimis ecclesiae Genevensis ministris, dominis colendissimis et fratribus charissimis suis.
                                                                                             Genff.
