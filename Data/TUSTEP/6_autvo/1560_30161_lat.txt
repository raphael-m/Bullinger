<nr>[30161]</nr>
<ae>Johannes Fabricius an Bullinger</ae>
<od>
Chur, 9. September 1560.
<vo>Zürich ZB, Ms
F 62, ... f.
/ Orig.(Aut.)
Graub.
II, 208 ff.
R.
S. Cum novissime (pater in Christo reverende) scriberem, existimabam ultimas esse, quas ad te darem.
Tunc enim cruciatus me dire torquebat et audieram alias ex medicis hunc morbum esse acutum et intra paucas horas, taceo dies hominem interimere posse, ideoque omnia mea ita institueram, tanquam iamiam ad dominum migraturus.
Nunc divina benignitate dolor ille remisit, etsi adhuc cum reliquiis morbi conflictor et ex stomacho nauseam sentio.
Sed haec quoque, ut spero, media et bona diaeta poterunt
curari.
Ad studium nondum redii, sed tamen haec ad te patrem meum scribenda duxi, ut, quo loco res meae essent, tu non ignorares.
Deus me diutius in hac palaestra exercere vult, cui iam pridem me meaque omnia consecravi.
Scio ego apostolum auream hanc sententiam "Mihi vita Christus est, mors lucrum" non in aula Romana d dicisse, sed in mediis aerumnis et persequutionibus.
Quod autem in proximis quaedam de ingratitudine aspersi teque simul obtestatus sum, ne post meam mortem author esses cuiusque
huc mittendi, noli ita accipere, ac si impatienter haec extorserit; ita enim ut sentirem, graves habeo causas.
Nam sciebam ego senem in has partes non mitti, iuvenem tot simul insultis nolebam periclitari.
Sed et iuvenes habent iam 4 numero, qui non sunt indocti et foris concionantur; ii autem sunt cives et moribus hisce magis assueti.
Quod non ideo scribo, quasi fugam ipse mediter, minime; saepe enim mihi in memoriam revoco, quid acciderit ipsi Ionae prophetae iussa divina capessere
detrectanti.
Inertis et ignavi est militis stationem sibi assignatam deserere et ante victoriam de fuga prospicere velle.
Tu autem, mi pater, in posterum non sis author vestris, ut cum nostris de stipendio augendo agant; nam interea experientia didici id consilium ecclesiae nostrae non esse utile.
Nam boni quoque omnes sibi persuadent hoc stipendio meo nihil esse amplius; si quando se mihi probare volunt, dicunt tam amplum stipendium nulli ante me datum nec in posterum dandum.
Hoc ego totum
eorum simplicitati tribuo et taceo.
Nunc si malevolos et episcopi asseclas spectes, non alia illis dari poterat occasio me apud simplicem plebem in invidiam ducendi.
Nam cum nos ministros non ex aerario (quod tamen poterant), sed ex contributione civium solvant, facile cogitare potes, quam male non ego, sed et evangelium audiret.
Ich würde mir sälbs ein gewüssen machen, wen um myner pfruͦnd willen ein arme wescheri oder taglöner in irer stür sölte[n]  gesteigeret werden.
Quare hoc totum domino
permitto, qui me huc vocavit et sustentabit; plura in posterum de hisce rebus ad te non scribam.
D[ominus] Comander p[iae] m[emoriae] fuit dives admodum et victitavit more Rhetico; quis is mos sit, ex aliis quaerito.
Ego in posterum tibi aliis curis et laboribus oppresso nunquam amplius ero molestus.
Missus huc sum, ut haererem hic triennium.
Addam triennio huic aliud triennium et, si placet deo, decennium, modo id ecclesiae sit utile; sic enim hoc meo morbo deo recepi.
Quod ad episcopi
causam attinet, de qua tu provide et paterne mones, ego ita, mi pater, existimo non semper omnes rerum eventus et exitus exacte trutinandos, modo bona sit causa et adhibeatur ea  modestia, quam christiana professio requirit.
Caetera in manibus domini sunto.
Videmus ut plurimum dominum fortunare conatus pios et simplices, cum vicissim prudentes turpiter saepe fallantur, ut discamus non in nobis, sed domino confidere.
Ut episcopi officiales senatu et comitiis excludantur vel potius non amplius in
ea admittantur (nam tenore articulorum iam ante exclusi sunt), totis viribus enitimur, nec quisquam hominum est, qui nunc vivit, qui, ut aliter sentiam, mihi persuadere poterit.
Quodsi autem hic conatus noster suo caruerit successu, ego animam meam liberavi; nam si episcopus hoc obtinet, non parvum apud me argumentum est deum evangelicorum ingratitudinem punire et denuo eos sub episcopi tyrannidem retrahere velle.
Quodsi nonnulli eorum, qui sese episcopo opponunt, privatis suis commodis haec
omnia aestimant, quod et nos non fugit, id quidem ad nos mihil, qui id unice quaerimus, ut praedicetur Christus.
Certe, quamdiu haec hyaena ad stabula nostra excubabit, semper habebit, quos eliciet.
Haec ut ita scribam et iam pridem ita sentiam, docuit me status reipublicae Trium Foederum, quem si quis ex vestro metiri velit, toto coelo errat<f1>Adagia, 1, 1, 49 (LB II 48).<fe>; longe enim maxima est differentia.
Expectandum censes, donec haec consilio et ratione melius administrari queant; sed nec ratio nec consilium locum habere
potest, ubi omnia sunt venalia.
Sed quid, mi pater, expectabis, dum Salices occupent episcopatum, qui quantis praesidiis circumsepti sint, vides? Deus avertat, ne amara salix nobis sit brevi rodenda.
Novus episcopus nunc mysterium agit iniquitatis, et nunc, quid detineat, scimus, nempe ut ille reveletur suo tempore, et succurrit tibi, quae nuper scripsi in causa episcopi Constantiensis.
Haec ego, reverende in Christo pater, prolixe satis; sed nescio quomodo melius habere mihi videor, quoties tecum per literas colloquor, apud quem unum mea depono, quem unice observo et colo nec secus ac parentem veneror.
Deum precor, ut te ecclesię suae quam diutissime incolumem conservet. Amen.
Salvum te cupiunt nostri omnes, d.
Philippus, d.
Pontisella et cęteri amici.
Curię  9. septembris anno 1560.
                                     Tui observantissimus Ioannes Fabricius.
Clarissimo viro eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo multum honorando.
