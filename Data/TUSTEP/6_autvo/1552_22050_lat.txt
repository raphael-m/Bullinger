<nr>[22050]</nr>
<ae>Pier Paolo Vergerio an Bullinger</ae>
<od>Vicosoprano, 27. Februar 1552.</od>
Zürich StA, E II 356, 455ff.
Gr. I,  S. 239ff.
Orig. (Aut.)
Vir clarissime, salvus sis. Quid contigerit Tridenti die
Pauli,  quo sessio fuerat celebranda, intelliges de Celso
atque Lelio, cui mitto omnia, quae fuerunt ad me a fratribus
ab Italia. Sperandum est impios ac sceleratissimos illos
coniuratorum et malorum hominum Christique hostium
acerbissimorum coetus et conventus brevi dissipandos esse.
Quod faciat dominus deus noster! Ego interim, qualiscumque
sim, non desum et stilum acuo, sed Italice; nam illi theatro
mihi serviendum est.
Celsus nunc in Angliam. Sed moleste fero eius discessum; nam
ex eius concionibus ingentem fructum videbam redire, ita ut
etiam diabolum concitarit, quemadmodum ex ipso audies.
Reliquit me solum ministrare atque in turbationibus et
periculis. At confido in domino, qui me possit tueri.
Consultum putarem, si tu nunc rursus in Angliam scriberes de
rebus meis; certe non possum diutius sumptus sustinere,
atque utinam non cogar caedere magna papistarum lętitia!
Tu si quid potes, adiuva me, imo Christi causam tua
autoritate, Henrice Bullingere. Nam ego hanc stationem non
deseram et cominus pugnare in his finibus non desistam; sed
necesse est, ut princeps aliquis sustentet me sua
liberalitate et caritate.
Mira audio de rabie papistarum adversum me. Nihil non agunt,
ut me perdant; de illis loquor, qui Romę ac Venetiis
degunt, non tam de his, inter quos habito. Monuerunt me
fratres multi, ut caveam mihi summa diligentia. Vos me
orationibus iuvate cum tota ecclesia, quod vehementer rogo.
At vere dixerim me maiorem molestiam sentire ob
malevolentiam atque invidiam eorum, qui evangelii causa
exulant, quam ob rabiem impiorum; illi enim, Bullingere, non
cessant me rodere. Ac ne putes hoc Italorum vicium esse,
affirmo hoc facere cucullam atque infelicem illam in
claustris ac septis educationem; monaci enim fuere omnes
illi, qui in me debacchantur. Ignoscat illis deus et tribuat
illis meliorem mentem! Nam fac me esse aut ebriosum aut
scortatorem (novit deus, quis sim, imo etiam mundus novit),
quid opus erat tam multis literis editis me passim
diffamare? An hoc christiani hominis officium est? Cur
potius me non monent fraterne? cur in viam non revocant?
Iterum dico: ignoscat illis deus! Tu me ita monebas, quum
nuper adessem, ac si ego is essem, qui infer[r]em iniuriam.
Verum ego patior miser, atque illi indigne ferunt, quod apud
aliquot fratres conquestus sim et quidem summa modestia. O
maledictam cucullam, quae tam sceleratos fructus
maledicentiae tulit! Ignosce iustissimo dolori non quidem
aliam ab causam, quam quod video hanc rem magnum scandalum
in Italia peperisse parituramque in dies multo maius.
Non desino commendare meos nepotes tuae pietati. Vale et
salve et ora pro me. Saluto totam familiam, ecclesiam atque
scolam. Vicosoprani,  27. februarii 1552.
Vergerius.
Clarissimo viro d. Hen[ri]co Bullingero, Tigurinae ecclesiae
pastori.        Tiguri.
