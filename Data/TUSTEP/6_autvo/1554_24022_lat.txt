<nr>[24022]</nr>
<ae>Jean du Fraisse an Bullinger</ae>
<od>Chur, 20. Januar (1554).</od>
ZÃ¼rich StA, EI 365, 158ff.
Gr. I,  S. 356f.
S.   Literae tuae longissimae quaeque sunt mihi suavissimae
et eo gratiores. Non dubito te et caeteros bonos viros
indoluisse, cum non solum ea, quae episcopus Vintoniensis,
Caesaris administer, molitur, intellexeritis, sed multo
etiam graviora ex ipso rerum cursu animo perceperitis. At
magis dolendum est non aperiri cuiusquam oculos, imo
certatim tradi tyrannidis instrumentum illis ipsis Hispanis,
quorum nomen ne ferre quidem posse simulant. Nemo est in
Germania, qui temporum statum non deploret et vero se
intelligere fateatur eo tot ambages pertinere, ut semper
plus Hispani in imperio quam leges et instituta possint.
Interim vero aut suppliciter aut demisse parent aut, ne si
auxilium quidem eis divinitus affulxerit, se commovent; ita
inertia et socordia huius seculi animos occuparunt. Quod
vero vix ferendum: si vel invitis aut rex meus aut alii
principes ad se ex miserrima servitute eripiendum viam
patefecerint, tantum abest, ut beneficium agnoscant, ut
repudient et coerceant eos, qui auxilium ferunt. Itaque non
solum video <gr>politikws</gr> tempori cedendum esse, sed
alium animum induendum, ut ne frustra nos complorationibus
et miseriis adfligamus. Faxit deus, mi Bullingere, ut etiam
quorundam cupiditates tantum apud vos non possint, ut illi
Caesari ex vestra libertate quicquam delibetis. Noverunt
(mihi crede) recessus illos animorum quibus artibus
expugnent, et si una via non procedat, alia aggredientur.
Scribo raptim, ut in summa festinatione; sed satis, quid
velim, intelligis. Audio propositas esse marchioni pacis
conditiones, satis aequas quidem illas, sed quas ne audire
quidem voluerit. Ex eo homines coniiciunt eum praesidii
aliquid sperare a rege meo. Vides, quam flexibiles sunt
suspitiones. Prius, ut re vera erat, totum eum a Caesare
pendere dicebant; nunc regem timent. Alterutrum autem tibi
confirmo ; aut regem meum nunquam ipsius opera usurum, quod
magis credo, aut de compositione saltem prius actum iri, ne
Germaniam vexet. Nam a rationibus nostris alienum est maxime
debilitatem eam et suis ipsius viribus fractam lupis obiici.
Comes Mansfeldiensis caeterique evangelicarum partium
passuri non sunt, ut per speciem debellandi marchionis
Brunsvicensis et episcoporum vires crescant. De eadem
fidelia potest et aliquid in Inferiorem Germaniam derivari.
In re mihi obscurissima ea coniectura utor; si quid melius
habes, imperti vel ea utere.     -       Papa vult filium
fratris filiam ducis Florentiae ducere. Bonum factum;
avelletur de imperio aliquid, aut me pronuba falit Iuno. In
Corsica utrinque laboratur, a Genuensibus pecuniae penuria,
a nostris quibusdam in locis commeatu. Portus et civitas
Bonifaciana retineri possunt cum aliis quibusdam
circumiectis oppidis, ut infoelicissime res fluant, et per
ea totius insulae dominatio. Rizzius abit ad vestros, ut
novi aliquid tentet. Ut illi successerit, ad nos se
rediturum pollicitus est, humanus plane vir, qui adeo male
exceptus hospitium hoc non refugiat. Ut quidque novi
acciderit, faciam te certiorem. Domino Laelio s[alutem],
Vergerio multo magis, quoniam, ut video, ea indiget. Sum
tuus et qui maxime. Vale. Curiae, festinantissime,  13.
calendas februarii
Tuus episcopus Bayonensis.
Doctissimo viro domino Henrico Bullingero, ecclesiae
Tigurinae ministro, amico charissimo.
Tiguri.
