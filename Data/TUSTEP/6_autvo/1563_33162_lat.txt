<nr>[33162]</nr>
<ae>Bullinger an Johannes Fabricius</ae>
<od>Zürich, 26. November 1563.</od>
<vo>Zürich StA, E II 373, 383. / Orig.(Aut.)</vo>
Gr.
II, 470 R.
S. D.  Quam primum et quam tuto fieri potest, mitte has meas
literas ad d.
Martinengum.
Accinguntur legati, Sangallensis,
Heremitanus et Lussius, ut redeant in concilium; ergo conclusio
expectatur.
Diligenter nobis hic vigilandum, ut sciamus, qualis
conclusio, quid fiat cum illis nostris legatis.
Tu si quid potes,
annitere, ut sciamus; res est necessaria.
22. huius mensis excussa Bernardini causa; amplissimus senatus
ipsum deposuit et urbe ac agro eiecit; non conceduntur illi ad
profectionem amplius quam 3 septimanae ad summum.
Ab initio
protinus migrare iussus fuerat; precibus impetravit dies 14.
Omnes in illum frendent.
Vereor, ne ullus amplius pastor dandus
sit Locarnensi vel Italicae ecclesiae, et utilius multi esse
putant nullum amplius dare, ne spinosa ingenia novas nobis turbas
dent.
Voluit eiectione in exilium testari magistratus Tigurinam
ecclesiam non probare istos 30 dialogos.
Iussi sumus legere
istius dialogos; ita labores et molestiae in diem conduplicantur.
Nisi dominus clementer manum suam supposuerit, vix potero tantis
par esse laboribus, maxime cum in diem sentiam decrescere vires.
Dominus adsit nobis et infelici silicernio concedat mentem
meliorem.
Vale et ora pro nobis dominum.
Saluta amicos.
Tuas expecto cum
desiderio etc.
Tiguri  26. novembris festinantissime 1563.
Tuus ille B[ullingerus].
Literas his inclusas remitte;  videbis, quid agatur Heydelbergae.
Praestantissimo viro d.
Ioanni Fabritio, Curiensis ecclesiae
fideli ministro, fratri et symmystae charissimo meo.
Chur.
