<nr>[26106]</nr>
<ae>Georg Frölich an Bullinger</ae>
<od>[...], 20. Mai 1556</od>
<vo>Autograph: Zürich StA, E II 341???, 316.(Siegel...)</vo>
<dr> <dr>
<re> </re>
<tx>S. Quę superiore mense cum Laurentio Agricola nostro ad te
scripsi, amicorum et fratrum colendissime, ideo fuerunt abrupta
et quasi neglecta, quod tum negotiorum et curarum mole premebar,
utpote qui ex itinere longo defatigatus domi meę multa expeditu
necessaria illis ipsis horis, in quibus Laurentius abitionem
parabat, inveniebam. Hinc est, quod etiam non significavi me
Summam fidei tibi exactissime congestam principi Otthenricho
obtulisse. Obtuli autem ipsam illi, cum adhuc Höchstati essemus,
elegantissime compactam et eam non solum verbis, quantum mea
balbuties potuit, ornavi, verum etiam te illi quam dignissime
diligentissimeque commendavi. Is librum serena certe fronte
accepit iussitque tibi gratias plurimas referri; verum;
quandoquidem ipsi theologica non valde communia sint ipseque
plus pendet ex aliorum auctoritate (quod vehementer; gestrichen
doleo) quam ex iuditio et ratione propria, librum 'Michaeli
Dillero' verbi ministro legendum dedit, haud dubie ea
intentione, ut illum expenderet et iuditium suum sibi ferret.
Deinde aliquot diebus elapsis, cum forte fortuna tui mentio
inter ipsum et me incideret, dixit te in articulo cęne domini
nullibi pręsentiam corporis Christi etc. statuisse, unde illico
olfaciebam, quale iuditium ad principem detulerit. Ego eo
tempore, quia librum nondum legeram, nihil potui opponere; sed
eo perlecto sese errasse aut malum interpretem exhibuisse facile
deprehendi. Summam hominis insinceritatem manifeste video, id
quod exemplo et rationibus multis possem probare, atque ut ex
multis, unum teneas: contigit Alzenii, cum ego essens
constitutus presidens in negotio religionis atque inter doctos
et nobiles principes consiliarios oriretur quęstio de
imaginibus in templis, tunc Michael ille, qui haud ita pridem
imagines tollendas esse censebat, palam asserebat imaginem
crucifixi deberi in ecclesiis observari; nam et deus iusserit
cherub facere et evangelistę per animalia bruta non inscite nec
impie essent delineati; propterea eiusmodi picturas esse omnino
tolerabiles etc. Ecce bellum theologum cum argumentis argutiis
sibi ipsi inquam contrariis. Tedet de hoc plura. Quid autem in
religionis negotio istic actum et clusum sit, perlongum imo et
tediosum esset recensere. Finis vero est ordinatio ecclesię
Wirtembergensis, nimirum Brenzii pro sacrosancta debet haberi,
recenter imprimi et in lucem edi, sub titulo tamen principis
Otthenrichi. Ego me in puncto baptismatis, quantum verba
contradictionis, credi, et responsionis, tum etiam quantum verba
circa porrectionem panis et vini in cęna domini attinet, nempe
(dazu a. R. "Verba circa porrectionem sillabatim ita sonant".)
accipe, manduca, hoc est corpus Christi, (?) quod pro te
traditum est etc. animose et serio opposui protestatusque sum me
nunquam in tale figmentum consensurum; nihilominus maior numerus
votorum vicit. Atque ubi referebam coram principe et senatu
toto, quomodo negotium religionis per nos esset tractatum, dixi
collegas meos omnes consentire simul, me autem ea, de quibus
supra memini, minime probare, sed impugnationes intolerabiles
passura, insuper ne conscientię mee quicquam imponerem, in
scriptis principi obtuli sententiam meam, quomodo formula
ecclesię emendatior reddi possit, sed frustra.
^$Bertrami exemplar unum, Apologię autem nunc quatuor bina vice
accepi atque tibi ut fratri liberalissimo gratias innumerabiles
habeo deumque patrem et autorem rerum unicum in sanctis suis
viris nempe et organis laudabilibus suspitio, laudo, veneror
atque adoro, qui mundo huic ingratissimo tot tantaque
beneficiorum genera, antequam igne concremetur, impendit. Quid,
obsecro, nunc restat, quid in occulto amplius est, quod hominem
christianum veram salutem appetentem latere possit, modo vellet,
quin iure dicere, imo exclamando proferre queat, "quo ibo, verba
vitę habeo." Apologiam tuam malleum Saxonicum esse depredico.
Calvini et Bernhardini confutationes nondum vidi, quia eius
generis libri raro in bibliopolarum thecis hic reperiuntur.
^$Maximus militum concursus ad Werdeam Suevię et Augustam
Vindelicorum factus est, unde incolis et circumvicinis maximus
terror iniectus, nec mirum, quoniam nemo norat, contra quem vel
a quibus isti motus fierent, donec hisce diebus res patefacta
docet regem Ferdinandum expeditionem in Hungariam esse
instituturum id etiam verum esse fortibus argumentis declaratur,
et exitus intra paucos dies significabit. Inde animi hominum
pacatiores redditi sunt; ego spero nos tranquillam estatem
habituros, nisi marggravius Albertus iniuriam ulcisci statuat.
^$Cęsar est in viris et corpore ultra naturam, quamvis non
atletice, valet, mente vero tenuiter.
^$Pacatos esse Helvetios iucundum mihi est auditu. Lapsa
fortassis est Alpinis spes auxiliaria, quo minus tentent, quod
moliuntur. Moliantur autem, quicquid velint, potior pars
adiutorium domini senciet. Nuptias Galli et Sabaudiensis invitus
audio, maxime vero conditiones et pacta dotalia. Poterit tamen
et huic ulceri adhiberi malagma.
^$Nunc ego domi sum ędificans, laborans et nunquam me non
exercens, quantum valetudo ferre potest. Totus in hoc sum,
quomodo ecclesię et patrię pro tenuitate mea consulam. Conatus
etiam meos sentio esse pios, fructus vero et progressum non
item. Quoniam hoc certo mihi constat et prę oculis habeo,
etiamsi totus papismus sit sublatus, novum et illum quidem multo
pernitiosiorem priore in limine esse, cum quo vehementer etiam
conflictandum erit. Principes non papistę universi tum et
civitates pro Lutheranismo et minime pro christianismo
decertant, quod in Bruthenis cernere est, qui nunc proprium
principem ac dominum suum vi quasi nituntur cogere ad quam
nescio palinodiam et satisfactionem ecclesię, cum tamen illi
homines quantumvis in ecclesia clamosi sint, rudes onagri potius
quam precones verbi. Sed transeant hęc.
^$Laurentium non tantum ad aras usque, sed etiam ad sanguinem
meam deo auxiliante defendam, licet ne hominem quidem unicum
habeam, qui opem mihi ferret. Princeps pendet ex opinionibus;
Michael est egregius adulator, bilinguem etiam dixerim. Unica
veritas cor mihi erigit, et quod adversarii sunt homines
stupidissimi, livoris et malicię plęni.
^$Dic Gualtero nostro me ei nunc scribere propter nuncii
festinationem, qui has meas primum Augustam perferet, non
potuisse; hoc autem sibi persuadere et certo certius credere
debere amicitiam et memoriam sui nunquam ę mente mea excidisse.
Scio equidem, quantus et quo loco vir ille habendus sit,
quemadmodum et reliqui tui simmistę omnes, quos una cum
consulibus, prothoscriba et universo cętu bonorum summopere
salutatos esse cupio. Vale.
^$Res imperii in pristino sine stabilitate ordine sunt; spero
tamen nunc meliora quam paulo ante. Vale iterum et tumultuanter
scripta boni consule.
^$Ionam meum nunc undevigesimum annum agentem domi contineo atque
ad res domesticas, quandoquidem in literis progredi noluerit,
instituo, citra tamen animi mei sententiam. Salutabis generos
tuos singulatim.
^$20. maii anno etc. 56.
^$Tuus Georgius Lętus a Lemnicz etc.
^$Filia Affra progenuit 17. juius mensis ex marito suo Rudolfo
Khaibio primogenitum filium, qui hodie lavacrum baptismatis
suscepit compatribus domino m. Laurentio Agricola, doctore
Iohanne Gemelio atque uxore Christofori Arnoldi, unde colligere
est, an purum dogma et tersus christianismum supterfugiam. Vale,
mi vir, et precare dominum, ut me virum rectum effitiat atque
conservet.
<lz>[Adresse ...]: Dem hochgelerten und frommen herren Henrichen
Bullinger, trewen dienner der kilchen Zurch, minem gunstigen
herren unnd freunnde. Zurch.
