<nr>[32037]</nr>
<ae>Bullinger an Felix Cruciger</ae>
<od>Zürich, 16. März 1562.</od>
<vo>Zürich StA, E II 367, 139.</vo>
Wotschke, S. 148f.
S. D. Literas tuas, vir ornatissime, ac seniorum ecclesiae Polonicae, reverendorum dominorum et fratrum meorum colendissimorum, datas Cracoviae  13. decembris mature satis accepi ac intellexi ex iis suspicari vos patere aures nostras delatoribus atque adeo et d.
Martinum Czechorium ad nos fortassis detulisse quaedam.
At iubeo hic sequros esse vos.
Martinus ille, vir bonus, quantum ego intellegere potui, ne verbo quidem minimo quenquam apud vos vituperavit, ecclesias ille Polonicas commendavit.
Verum est etiam accepisse me tunc literas a temet ipso subscriptas, optime Crucigere.
In his nihil est, quod a quoquam accusari possit, imo ut omnibus appareat, quales illę fuerint,  et ne qui suspicentur alia ad me perscripta esse, quam re vera sunt, curavi epistolam transscribi a Polono quodam eandemque hic mitto, ut omnes palam videant nihil eese in illa epistola,  cuius quenquam suppudere oporteat.
Ac miror vehementer, quo consilio postremis literis tantopere urgeant viri boni priores
scriptas ad me a circumventis, cum nihil insit literis illis falsi.
Si confessionem factam in posterioribus literis vere et syncere, ut credo, approbatis, priorem factam in literis prioribus improbare non potestis; quodsi una et eadem est mens utriusque, non video, cur tam solicite ad me scribere debueretis.
Cavete, fratres, cavete, ne per suspiciones dissidia inter vos excitentur; sed este concordes in syncera fide et caritate.
Dominus Iesus benedicat vobis et servet vos omnes! Si qua in re
vobis omnibus inservire possum, vester ero totus.
Orate pro nobis dominum.
Tiguri  16. martii 1562.
                              Heinrychus Bullingerus, Tigurinae ecclesiae minister.
Abschr.v.a.H. auf d. 3. Seite des Briefes an Cruciger etc.
v.
13. Dez. 1561.
