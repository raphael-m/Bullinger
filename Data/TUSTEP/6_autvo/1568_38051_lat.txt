<nr>[38051]</nr>
<ae>Bullinger an Tobias Egli.</ae>
<od>Zürich, 28. Mai 1568.</od>
<vo>Zürich StA, E II 342a, 536. / Orig. (Aut.)</vo>
Graub. III,  89 R.
S. D.  Facile mihi persuadetur sutelis et artibus malis
fratrum vehementer offendi fideles, praesertim si nihil
huius speraveris,* (* a.R.: korr aus "-veras" od. umgek.)
neque excusari factumque ipsorum probari ulla ratione
potest. Metuendum praeterea huiusmodi artes male ipsis
cessuras. Sed quid facias, mi Tobia, chare frater?
Dissimules, quod prudenter facis, committasque totum deo
negotium, ei inquam, qui corda explorat et iustitiam probat.
Quia eiusdem domini et eiusdem ecclesiae estis ministri,
mutuum iuvate, nullam simultatem invicem exercete neque
talia effucieritis vel ex incogitantia vel ex vehementiore
animi commotione, unde serantur abundantissimeque proveniant
rixae et altercationes, unde effundantur ceu nivuli
suspitiones et scandala in ecclesiam. Tu interim experire
per fidos amicos, an et tibi aliquid numerari possit; sive
vero possit sive non possit, semper animo infixum habebis
illud divino ore pronunciatum consolatione plenissimum
dictum: "Iacta in dominum desiderium tuum, et ipse te
enutriet; non deseram te, ait dominus, neque derelinquam."
Et qui hactenus non defuit tibi, aderit porro et perpetuo;
dabit is in animos piorum cogitationes de subventione et
consiliis, quibus iuveris et tu et tua familia.          Ex
Gallia nihil habemus comperti. Scribit ad me hisce diebus
amplissimus regis legatus Belleureius Saloduro, sed Galliae
ne verbo quidem meminit. Scribit et Beza noster, qui
utcunque revaluit, et significat multos pacem renuere, sed
regem semel constituisse illam et servare et tueri. Ex
Flandria mirifici rumores sparguntur; quia tamen omnia adhuc
incerta, dubiis te molestare nolo. Scribitur iam elapsa
carcere regina Scotiae et se apparare bello; si pro merito
illam punivissent, non nunc ipsa cogitaret ipsos punire, qui
praepostere clementes fuere.
Dominus servet suos et evertat prava consilia, servet te
tuosque et omnes nostros amicos, quos ordine et nomine
singulos salutabis.
Tiguri festinantissime maii 28.  1568.
Bullingerus tuissimus.
Ornatissimo viro d. Tobiae Eglio, Curiensis ecclesiae fideli
ministro, domino meo colendo et fratri percharo.
                                                  Chur.
