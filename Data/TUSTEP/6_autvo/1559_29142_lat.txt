<nr>[29142]</nr>
<ae>Simon Sulzer an Bullinger</ae>
<od>
Basel, 11. September 1559.
<vo>ZÃ¼rich StA, E II 336a, 460 (neu: ...) / Orig.(Aut.)
S. Accepi tuas per nepotem meum et gratias ago, quod de Sabaudico negocio me reddideris certiorem plenius; suspectum et mihi fuit, quod agitur, nec tamen satis perspiciebam, cum hac methodo dux rem esset exorsus.
Responsum idem a nostris tulerunt, quod et a vestris, legati.
Dominus aperiat oculos Confoederatis, ne quid in perniciem patriae statuant et motibus intestinis ne qua aperiatur fenestra.
Commeruimus (scio) graviora; sed non desinamus tamen misericordiam domini invocare et vigilare.
Ex
Gallia prorsus nihil accipimus, sed nec ex Germania; expecto tamen ex Francfurtensi mercatu literas amicorum, unde et ad te perventuras esse quam plurimas nihil dubito; si quid tamen accepero scitu dignum, te non celabo.
Qui has perfert, magister Virtembergensis Silesius, Philippi commendatus est testimonio ampliter, quod et exhibebit tibi; modesto et pio videtur ingenio praeditus; quem te scio consueta humanitate excepturum.
Bene vale in Christo Iesu.
Basileae 11 [IV?) septembris anno 1559.
                                                                         Tuus Sulcerus.
Praestantissimo viro d.
Heinricho Bullingero, domino colendissimo et charissimo fratri suo.
