<nr>[33051]</nr>
<ae>Bullinger an Johannes Calvin</ae>
<od>Zürich, 1. Mai 1563.</od>
<vo>Zürich StA, E II 342a, 457. / Orig.(Aut.)</vo>
Ep.Calv. 3943 (XX, 2ff.).
S. D.  Scio sane, quibus opprimaris negotiorum undis, honorande
domine et frater charissime, unde non libenter tibi molestus sum
frequentibus scriptionibus, et si quando scribo, non morose te
urgeo ad respondendum; permitto hoc tuae benevolentiae.
Quia
tamen hic Guilelmus Gallus, vir certe optimus, a me literas ad te
petiit, saltem ut familiarius colloqui et salutare possit, negare
hoc officii non potui.
Tu itaque benigne illum excipe et ad
constantiam hortare.
Aliquamdiu apud Gvaltherum nostrum
habitavit; nunc redit in patriam.
Si quando ocium fuerit, respondeas, oro, ad eas, quas
superioribus ad te misi literis.
Ex Polonia literas datas ad
finem prope martii pridie accepi ac ex his intellexi nebulones
illos Italos maxima excitasse dissidia et augere; nam quidam ex
ministris inscitia magis quam malitia ipsorum partes tueri
incipiunt, ut operae precium faceres, si paulo diligentius de
c[aus]a trinitatis scriberes.
Simul infausta et calamitates graves referuntur.
Irruptionem
fecit in Lituaniam Moscus et capto in finibus eius regionis
Polozko trucidasse dicitur et captivos abduxisse supra 70 000
Lituanos.
Conspiciuntur in coelo signa, quae trepidos alias plus
territant.
Dominus misereatur eorum!
Ex Italia Martinengi comitis opera habemus Moronum et Navagerium
cardinales a pontifice utcunque restituto missos esse Tridentum
legatos, martii 15. Romam venisse Ludovicum ab Avila a rege
Hispaniae ad pontificem et exceptum esse in suum palatinum magna
cum pompa, prudentes varia de illa legatione suspicari.
Addit
ille regem Galliae suum oratorem revocasse ex curia pontificis,
quod pontificiis valde et doleat et suspectum sit,  triremes 14
Turcicas de improviso irruptionem fecisse in littus Orbatelli
indeque praedam egisse opimam et captivos abduxisse plurimos,
turbationem esse non levem Venetiis exortam ob nescio quam
proditionis suspitionem.
Feruntur et alia huius generis plurima,
quale illud quoque est: Palatinum electorem ad reformandum
ecclesias profectum illa ipsa profectione equo excussum et ab
equo raptatum fato functum esse.
Unde colliquescat, inquiunt
Lutherani, quam invisus sit deo Zvinglianismus et Calvinianismus.
Ego vero rumorem hunc duntaxat, certi nihil habeo de morte
principis; nugas esse spero.
Si vera referunt, vivit tamen
dominus.
In hoc vale aeternum una cum symmystis omnibus, imprimis
cum Ionvilleo nostro.
Nostri omnes te et tuos salutant
amicissime.
Ex Galliis varia incerta, infausta referuntur
plurima.
Ex Ionvilleo certiora et meliora expectamus.
Tiguri  1. maii 1563.
                                                    Bullingerus
tuus.
Legatus noster ex comitiis Basiliensibus nondum rediit.
Clarissimo viro d.
Ioanni Calvino, Genevensis ecclesiae
fidelissimo pastori, domino meo honorando et fratri charissimo.
Genff.
