<nr>[30135]</nr>
<ae>Jakob Rüeger an Bullinger</ae>
<od>
Schaffhausen, 6. August 1560.
<vo>Zürich StA, E II 362, 21. / Orig.(Aut.)
S. Qui has ad te fert literas, scriba monasterii nostri est.
Commendavit d.
Gvalthero filium suum, quem in schola vestra operam literis dare vult, in quem etiam aliquando animadvertere velis obsecro.
Convictor meus fuit ultra biennium, puer pius et bonus est; spero illum in melius apud vos profecturum.
Praeterea compater ille meus profectionem ad vos instituens admodum cupiebat, ut occasio illi esset te adeundi; unde, quantum potuit, me iuvit, ut colligere possem, quae iam dudum petiisti et
expectasti, sed ex duobus tantum locis nondum accepi; quae me brevi accepturum et vel hodie spero.
Alias plura reperi, quam speraveram; ad diem Iovis vel Veneris accipies illa deo volente.
Nova apud nos nulla sunt; sparguntur varii rumores de Valesianis; audiuntur mirae practicae 5 vel 7 Cantonum Helveticorum, quae nimirum, nisi dominus avertat, in Helvetiae perditionem desinent.
Fama est Hessum et Pfaltzgravium laborare in colloquio habendo inter Lutheranos Zvinglianosque, te et Martyrem iam ab
illis vocatum et appellatum esse.
Nihil tamen nobis certo constat.
Si tantum otium fuerit, nimirum quae potes, significabis nobis.
Vale in domino cum omnibus piis.
Salutat te Simpertus noster.
Scaphusiae  6. augusti 1560.
                                            T[uus] t[otus] Iacobus Rüger.
Singulari doctrina, pietate et humanitate praedito viro d.
Heinrycho Bullingero, antistiti ecclesiae Tigurinae, d.
ac fratri suo in Christo plurimum observando.
