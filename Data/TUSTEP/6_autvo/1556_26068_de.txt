<nr>[26068]</nr>
<ae>Josua Keßler an Bullinger</ae>
<od>[St. Gallen], 5. April 1556</od>
<vo>Autograph: Zürich StA, E II 351, 227.(Siegel...)</vo>
<dr> <dr>
<re> </re>
<tx>Erwirdiger, hochgelerter, innsonnders günstiger, lieber
herr, euch syennd min früntlich willig diennst, unnd was ich
eeren, liebs unnd guͦts vermag, bevor. Ewer schriben sampt dem
darin verschlosßnen buchlin hab ich mitt sonnderem dannckh
empfangen unnd verlesen, ouch ewer begären minem schwager
Bartlome Steckhen von wegenn h[erren] Joann[es] Jaßkhe von
Dantzig uß Prüssen sin brief, unnd was er hette euch zugehörig
zu Lipsig, durch sine factoren oder bruder, mir zukhommen ze
lassenn unnd euch ze überschickhenn, zum trüwlichistenn
fürzehaltenn, unnd werend er unnd ich euch in disem unnd andrem
ze dienen mit sonnderem willen genaigt. Wyl aber gedachte mine
schwäger uß ursachenn iren hanndel von Lipsigkh uff Nüremberg
gezogen unnd dahinn nüitt sonnders mer ze hanndlen oder ze thuͦn
habennd, könnend sy euch dess orts nüt gedienen; doch daneben
embottenn, wyl sy einen vertruwten fründ zu Nüremberg habind
unnd derselbig einen factoren zuͦ Lipßig, mitt namen Hieronymus
Schrutennbach, möchte durch denselbigen villicht ewerem anlangen
statt beschechenn. Erbietennd min schwager unnd ich hierinn
gernn ze dienen unnd gen Nüremberg unnd Lypßig ze schrybenn unnd
ewere brieff dahin ze verschaffenn unnd entgegen, so es euch
gemeint were, die annderen ze empfahenn, wiewol villicht, so min
schwager nach alda zu Lipßig were oder dahin kheme, wie vormaln
beschechenn, das ewer bas unnd gwüsser versorgt werden möchte.
Doch sol nicht desto weniger müglichster flys von unns
ewerthalben anngewenndt werdenn; dann in ewern diennsten sol
unns khein muy noch arbeit bedurenn.
^$Das sich fromme christen in Italia unnd Frannckhrich liden
müssend, ist wol ze erbarmen, doch der herr ze lobenn, das er
dermassen sin wort lasßt allenthalb inwurtzenn unnd durch
standthaffte bekhanntnus, ouch blut der glöubigenn,
bekrefftigen, unnd ist ze besorgenn, es werde mitt dem nuwen
bapst, sol der gstorben sin, wie man sagt, und by des könig in
Frannckhrychs glückh noch meer angon.
^$Unnser bott, so uff sampßtag verschunen von Nüremberg khommen,
sagt grundtlich, das Ferdinand sye römischen Keyser wordenn unnd
hab die statt Nordlingen irer m[ajesta]t mitt sonnderem
underthenigem empfachen geschworenn; dann dieselb uf Werd unnd
demnach uf Wien zuͦ den siben monat lanngen friden unnd anstannd
mit dem Türgkhen ze beschliesßenn, uff der post gerittenn, in
willen uff 17. may, wie ich vermerckh, ainen rychstag zu
Augspurg ze haltenn ettlicher fürsten und dadannen uff Nüremberg
ainen allgemeinen rychstag fürzenemmen. Gott schickhe zu gutem
unnd molich ein christennlich regiment tütscher nation. Sunst
wais ich nünt nüws. Wann aber ir ettwas hettind, bitt ich ewerem
erbieten nach mich ze berichten nüt ze beschweren; was mir
zukhompt, sol euch glichfals unverhaltenn sin.
^$Datum in yl zinstags ex senatu den rten aprils anno 1556ten.
^$Ewer dienstwilliger Josua Keßler.
<lz>[Adresse ...]: Dem eerwirdigen, hochgelerten herrn herrn
Heinrychen Bullingern, dienern der kyrchenn Zürich, minem
günstigen, lieben herrenn. (Bem. v. Bull.s Hd.: "Josue Keßlers,
stattschrybers zuͦ Sangallen."
