<nr>[22120]</nr>
<ae>Bullinger an Oswald Myconius</ae>
<od>Zürich, 12. Juni 1552.</od>
<vo>Zürich StA, E II 342, 282. / Orig.(Aut.)</vo>
S. D.   Redii rursus domum, vir clarissime, semper colende
frater; aliquandiu enim lavi Urdorffii reparande
incolumitatis gratia. Expecto iam, quid profecerim, et num
dominus benedicere velit; sunt enim, quae incolumitatem meam
affligunt. Ea de causa parum aut raro aliquandiu ad te
scripsi. Superioribus diebus in locum d. Otthonis successit
d. Wolphgangus Hallerus optime tibi notus, vir iuvenis et
maturus, pius et doctus. Revaluit d. Gessnerus, quem omnes
moriturum omnino putaveramus; sed ea difficultate liberavit
nos dominus. Alioque[-i?] recte nunc omnes valemus.
Qui has tibi offert literas, Heinrychus Effrem Coloniensis,
diliegntissime commendatione ut probus et ingenuus, pius et
doctus mihi commendatus est a d. Calvino; sed quia
conditionem aliquam profitendi quaerit nec hic quicquam
sperare potuit, quod multi sint apud nos professores, ad vos
utpote celebriorem scholam concedere statuit. Oro autem tuam
humanitatem, ut ipsum bonis et doctis commendes, si forte
recipiatur et opera sua, diligentia et studio prosit
studiosis. Venit Genevam ex Gallia; Lutetiae enim aliquandiu
operam dedit literis.
De Caesare nihil auditur. Metuo illum brevi revicturum cum
detrimento multorum. Bellum geritur et in bello de pace
tractatur non in alium finem, quam ut principum Germanorum
vires infringantur, sumptus augeantur et Caesar interea
parare se possit; tum demum erit solidum bellum, iam non est
nisi dimidiatum bellum, grad wie unsers kriegen zuͦ
Capell,
da man kriegen wolt, und denocht den finden nut thun; gällt
aber, do es inen rächt kamm, sy thatend uns. Dominus meliora
concedat et liberet a malo Germaniam. Valde solicitus sum.
Oremus dominum pro benedictione sancta et pacifica. Vale
aeternum, domine et frater colendissime.
Tiguri  12. iunii anno 1552.  Saluta fratres.
Bullingerus tuus.
Clarissimo viro d. Osvaldo Myconio, Basiliensi ecclesiae
fido pastori, domino et fratri suo colendo et longe
charissimo.                                   Basel.
