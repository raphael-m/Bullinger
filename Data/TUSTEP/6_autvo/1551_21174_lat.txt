<nr>[21174]</nr>
<ae>Johannes Gast an Bullinger</ae>
<od>(Basel), 21. Juli 1551.</od>
<vo>Zürich StA, E II 366, 138. / Orig.(Aut.)</vo>
S. in domino. Quo consilio comitia a vestro senatu
conscripta abrogata sint, divinare non possum. Aut concilium
nullum est futurum hoc anno propter bellicos tumultus, aut
pontificii timores incutiunt, quominus coeatis de rebus
Christi consulturi. Et profecto craves suppeditat
cogitationes hęc in negotio domini procrastinatio.
Consilium vestrum non improbo; sed si imperiales civitates
quosdam sunt missuri, sicuti mihi scribitur ex Lypsia,
Witemberga et Argentina, quod missuri sunt doctos et pios ad
conferendum scripturas, de quibus est controversia, si autem
locus non dabitur conferendi, abituri sunt salva fide data,
quid si Helveticę civitates item quosdam mitterent, unum
et alterum? Certe non peccarent. Dico autem, si imperator,
non papa ad concilium vocaret. Quis enim securitatem daret
papa vocante, qui perpetuo impius fuit et nullius fidei erga
veros Christi ministros? Vexabunt nos impii homines isto
praetextu et novum bellum, si dominus non averterit,
instituent.
Cęterum novi nihil habemus de Magdeburgensibus. Bellum
adhuc viget in Saxonia. Osiander insanit impensissime et
turbat totam Prussiam suis somniis. Incendiarii multi emissi
sunt, duos habent sacerdotes, qui illos ducunt et primas
inter eos tenent, quos perdet dominus absque dubio. Sunt
papalia arma, quibus Germaniam perdere conatur.
Scriptum papę universitati nostrę datum, praecipue
rectori; ille dedit theologis nostris duobus, Borrhao et
Wolffio. Hi vocarunt pastores, sed nihildum consultarunt.
Mirum episcopum nostrum nihil ad nos scribere hac de re; an
non sumus ecclesiae illius membra? an nihil nos curat et
putat abiectos esse ab ecclesia catholica? Doli et machinae
sunt, quibus nos interficere conantur absque dubio.  Vale.
21. iulii 1551. Salutabis nomine meo Theodorum, a quo
expecto literas. Constantes estote.
T[uus] Gastius.
Dem hoch-und wolgelerten herren meyster Heinrych Bullinger,
lutpriester zuͦ Zurich, mynem gunstigen, lieben herren.
                                  Zürich.
