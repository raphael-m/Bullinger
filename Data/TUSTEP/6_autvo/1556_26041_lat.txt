<nr>[26041]</nr>
<ae>Bullinger an Johannes Calvin</ae>
<od>Zürich, 9. März 1556</od>
<vo>Autograph: Genf 114, 93.(Siegel...)</vo>
<dr>Ep. Calv. 2406 (XVI, 65f)dr>
<re> </re>
<tx>S. D. Accipe iam et meum conatum contra communes hostes.
Coniungo me tibi in pugna, etsi non viribus paribus, boluntate
tamen promptissima. Sic autem adhuc pugno, ut subinde pacem
offeram. Si illi perrexerint instare nobis, quod omnino futurum
arbitror, invocato Dei auxilio alacres et strenui nos illis
opponemus. Coniungent se nobis forte et alii. [Scis scripsisse
etiam Bernardinum nostrum: nam puto ab ipso tibi exemplum
missum.] In praesenti meae Apologiae exemplum mitto. Si quid in
illa displiceat, oro ut libere indices. Quid de tua defensione
iudicem, leges in mea expositione.
^$Intelligo autem ex postremis tuis, Erhardum Schneppffium contra
te scripsisse. Ignorabam hoc, nec librum eius vidi hactenus.
Fortassis tu non vidisti librum Timani satis copiosum Bremensis
pastoris contra nos editum. Prodibunt hac aestate contra nos
multo plures. Nam video istos homines exuisse omnem modestiam,
destitutos esse omni caritate, et ideo nihili facere simplicium
offendicula, et communium hostium gaudia. Metuo ne gravis aliqua
calamitas ipsos aliquando sit oppressura. [Ego de his omnem
prope spem abieci.] Oderunt nos gravius, quam ullos papistas aut
Anabaptistas. Dominus misereatur illorum, et respiciat nos
oculis gratiae suae.
^$Redierunt sane legati, nec reportarunt quod exspectabamus
omnes. Nondum tamen spem abiicimus. Oremus ergo Dominum, ut is
hoc negotium moderetur. In nostris nulla erit mora. Quidquid ad
conciliationem conferre poterunt, conferent libentissime. Tu
quod facis, facere perge, ne tui ex indignatione aliquid agant,
cuius postea cum exitio poeniteat sero nimis. Dominus Deus
noster adsit nobis. Amen. Vale.
^$Tiguri 9. Martii 1556.
^$In Germania omnia convulsa sunt. Metuo Dominum gravi
castigatione nos redacturum in ordinem. Vigilemus ergo et
oremus. Salutant te fratres. Saluta omnes symmystas.
^$Bullingerus tuus.
<lz>[Adresse ...]: fehlt
