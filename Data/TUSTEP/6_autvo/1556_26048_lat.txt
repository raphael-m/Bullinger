<nr>[26048]</nr>
<ae>Bullinger an Heinrich Bullinger d.J.</ae>
<od>Zürich, 14. März 1556</od>
<vo>Autograph: ZBZ Ms. F 59, 272.(Siegel...)</vo>
<dr> dr>
<re> </re>
<tx>S. D. Gallus ille, cui 4. novembris credidisti literas, bona
fide reddidit et mature satis. Iam etiam, cum consedi scripturus
has, commodum a Sangallo per Barptolomaeum Steckium illae quoque
adferuntur, quas scripsisti Witenbergae 1. februarii. Gratias
ergo ago domino, qui res nostras bene fortunat, et te hortor, ut
timeas deum et frequenter ores et institutionis meae mea manu
scriptae et tibi traditae memineris. Per caetera sic habe:
paucis omnia absolvere cogor propter negotiorum turbas.
Lectiones mihi placent, placent praeceptores; perge ergo ac sis
diligens in Graeca et Latina lingua sic, ut theologiae non
obliviscaris. Exercitatio imprimis necessaria, est quae maxime
instruit. Volo ergo te scribere, declamare, disputare, noctes
atque dies legere. Cave, ne per sodales perdaris, das du nitt
zum koͤüthanen und biersuffer werdist. Placent sodales fratres
Collini, quos ex me salutabis, nec ingratus ero illorum in te
benevolentiae et beneficiis. Cave tibi a nimis sumptibus. Volo,
ut singulis nundinis Francfordiensibus supputationem rerum
tuarum consignes et mittas, ut solebas ex Argentina. Si videro
te frugalem et diligentem, addam sponte 40 aureis auctionem et
quidem necessariam. Nolo te egere, nolo sordicie tibi contrahas
morbos et plura deinceps exponas in medicos; sobrietatem tamen
et frugalitatem requiro. Nolo, in aedes Melanchthonis concedas;
nolo enim illi augere per te invidiam apud eos, qui nos oderunt.
Metuo nimis magnos sumptus, et ne a ditioribus apud illum
vexeris. Dabis ei literas et duo exempla, alterum Summae,
alterum Apologiae. Ita vide, ut diligenter Rostochium Philippo
consultore d. Davidi cures literas et duo exempla. Reliqua duo
tibi serva et lege. Si non magnis sumptibus et tuto et commode
fieri posset, cuperem te videre Rostochium, salutare Chytraeum,
cui te commendavi, et videre ibi mare Balticum. Si non potes per
invidiam commode agere Wittenbergae (metuo enim, ne mea
responsione irritarem irritabiles alioquin) recta concede
Marpurgum ad d. Andream Hyperium, qui tibi offert hospitium.
Nolo tamen te inde discedere nisi consilio Philippi, nisi non
possis haerere Wittenbergae, nisi acceperis literas
testimoniales. Si ingruerint bella, consilio Philippi et bonorum
virorum utere. Non est, quod ullos mihi mittas libros; nam dudum
illos habui, quos mittere volebas. Pro his dumtaxat literis tuis
Sangallensi mercatori 3 batzios solvi. Interim nolo, ut parcas
sumptibus, quod literas attinet, ut semper sciam, quomodo vivas.
Commode redduntur per Steckium ex Lipsia. Froschovero mandavi,
ut tibi mittat pecunias et dictionarium; iussi, mittat 22
taleros, qui si 20 aliis in autumno datis addantur, efficient
circiter 45 gl. Salutat te mater, frater, sorores, generi;
patruus valde miser, Brigida. Plura non possum. Time deum,
sedulo ora, sis diligens, modestus, gratus deo et hominibus.
Vale, dilectissime fili.
^$Tiguri 14. martii 1556.
^$Heinrych Bullinger.
<lz>[Adresse ...]:Dilecto meo filio Heinrycho Bullingero,
Tigurino Helvetio, Wittenbergae agenti etc. An Heinrych
Bullingern zuͦ Wittemberg.
