<nr>[22060]</nr>
<ae>Bullinger an Christopher Mont</ae>
<od>Zürich, 6. März 1552.</od>
<vo>Zürich ZB.  A 65, 371. / Gleichzeitige Kopie,</vo>
nur vorangestellte (übergeschr.) Adresse u.
Verbesserungen aut.
S. D.  Doleo valde bonis viris hoc molestiae exhibendum, vir
omnibus modis mihi colendissime, quod in tam truculentis
cruentissimi belli principiis in tale mittuntur concilium,
unde nemo bonus aliquid boni speraverit. Praesidet in eo
pontifex, merum ibi obtinet imperium; consident enim
coniurati et in verba pontificis iurati. Bullis aeditis
testati sunt, cur coierit concilium: ut extirpentur
haereses. Olim libris et edictis evulgatis professi sunt
nostram doctrinam esse haeresim illam venenatam, nos vero
esse haereticos illos orbis christiani perturbatores. Vidit
hic orbis decreta 7 sub Paulo aedita; norunt omnes ea
decreta per continuationem esse ratificata; scribunt
episcopi et viri magni iniquum esse, ut audiantur haeretici,
nisi recantare et in gremium sanctae matris ecclesiae
irruere velint. Notum est lippis et tonsoribus<f1>^#/+Horaz,^#/- Sat., 1, 7, 3 (u.a.?).<fe>, qui coierint
Tridenti, quales hactenus fuerint et quid vel hodie ab eis
fiat, et in hoc et in tale et in tam pudendum et in
probrosum et factiosum et cruentem proditoriumque concilium
mittuntur adhuc viri boni. Vocavit pontificis orator etiam
doctores Helveticarum ecclesiarum. Nos pluribus ea
exposuimus, quae iam tibi paucis recensui; protestati sumus
nos nolle illuc ire, dominum tentare et veritatem dei
ridendam prebere professis hostibus evangelii; obtulimus
liberam collationem in loco aliquo aequo. Addimus Christum
et apostolos docuisse, sed noluisse abire in concilium
pontificale, Christum semel in hoc abductum, mox in crucem
esse adactum, apostolos in conciliis esse caesos, Paulum
maluisse appellare ad Neronem quam venire in concilium
Hierosolymitanum. Miseret ergo me bonorum virorum.
Qui[c]quid delyrant reges, plectuntur Achivi. Quod principes
et magnates in comitiis imperatoriis peccant etc., muͤßend
die armen pfaffen buͤßen oder wider ze rächt bringen.
Dominus concedat optimis illis fratribus nostris fidem,
patientiam et constantiam. Tanquam oves ad lanienam
ducuntur; iam completur: Ecce, mitto vos veluti oves in
medium luporum. Tempus ergo, ut condoleamus et oremus pro
fratribus.
Ex Anglia literas accepi 8. februarii scriptas Oxonii. Inter
alia comemorant amici tractari iam de seria et iusta
reformatione recipienda per universam Angliam et Hyberniam;
deputatos esse ei negotio singulariter Cantuariensem,
Elyensem, Londoniensem, Martyrem, Coxum et nescio quos alios
viros bonos. Addunt decollatum esse iis diebus ducem
Somersetsi. Utinam non inde aliquid turbarum exoriatur.
Dominus servet regnum illud et illuminet luce evangelii
filii sui. Amen.
Vale. Tiguri  6. martii anno 1552.
Bullingerus tuus.
Clarissimo viro d. d. Christophoro Montio, serenissimi regis
Angliae secretario, domino suo colendissimo.
