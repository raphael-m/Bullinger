<nr>[21310]</nr>
<ae>John Aylmer an Bullinger</ae>
<od>London, 23. Dezember (1551).</od>
ZÃ¼rich StA, E II ..., ...
Zur.lett. III,  S. 277ff.
Ep.Tig. III,  S. 183f.
Orig. (Aut.)
Gratiam et pacem in domino servatore nostro Iesu Christo et
vitam in eodem felicissimam, etc.!  Literas tuas accepi, vir
gravissime, cum amoris et humanitatis, tum verae
sanctimoniae et pietatis plenissimas, quibus me duplici
nomine felicem describis, tum quod talis mihi contigerit
discipula qualem tot eximiis suis dotibus ornare voluit
deus, tum quod ex ea sit familia, quae et bonis literis
faveat et syncere religionem ex animo colat. Hac in parte
assentior tibi, clarissime vir, quod hac ratione
<gr>makariwthta alla anJropinhn</gr> sim consecutus; sed
multo me tamen beatiorem puto, quod tecum aliqua
intercesserit mihi necessitudo, quam quanti faciam deus
<gr>pasas pantwn kardias erennwn</gr> novit. Semper profecto
hactenus is mihi animus fuit, ut non modo omnia omnium
disciplinarum genera habuerim charissima, sed etiam earumdem
professores et artifices unice diligam. Novi enim quam
belluina haec nostra esset vita, si optimis disciplinis et
artibus ingenuis hominum ingenia non excolerentur. Et cum
earum omnium suavitate delector, tum theologiae amore rapior
eiusque admiratione obstupescere soleo; necnon eius
professoribus tantum defero honorem quantum alioqui nec
mortalibus ullis. Ex iis enim tanquam ex lympidissimis
fontibus omnis emanat pietas, religionis cognitio, et vitae
innocentia. Horum doctrinae nituntur omnes boni viri,
eorumque dictis quasi sacratissimis dei oraculis applaudunt.
Hinc secundum deum paratur fides, addiscitur charitas,
augetur spes, et omnia denique quae ad christianismum
attinent nascuntur. Cum igitur tam opulenter in te suas opes
congesserit dominus, ut non tuum ipsius animum instruere,
sed et aliis alioquin erraturis doctoris et ducis in
ecclesia loco sis; te et dei, qui ita fuit tibi propitius,
et tui ipsius etiam caussa deamare, exosculari, et suspicere
debemus: sic enim Paulus hortatur his verbis, "Sic nos
aestimet homo tanquam ministros Christi et dispensatores
mysteriorum dei", etc.; et alibi, "Qui bene in ecclesia
praeest duplici honore dignus est." Unde docemur non minus
Christi ministris deferre honoris et reverentiae quam iis
qui sacratissima fidei et salutis mysteria a deo ipsi prius
docti tractant, tradunt, explicant.
Reliquum est, ut pro tua quae nobis satis perspecta est
humanitate proximis tuis literis discipulam meam facias
certiorem, quis ornatus quique corporis cultus virgines
Christum colentes deceat: in quo argumento d. Elizabethae
regis nostri sororis exemplo uti poteris: illa enim ut
virginem decet vestita ex omni parte incedit; et nulla tamen
tam praeclarae virginis adducitur exemplo, in tanta
evangelii luce, aurum, gemmas, capillorumque plicaturas
deponere, multo minus contempnere. Audiunt concionatores
hiis reclamare rebus, sed nulla tamen vitam suam corrigit.
Praeterea musicis organis quatenus vacandum est, illi
perscribas velim: nam et hic quoque apud nos supra modum
offenditur, dum ad ostentationem omnis suscipitur labor et
impenditur studium. Si haec fusius tractaveris, nonnulla
fortassis tua authoritate virtuti fiet accessio.
Vale, clarissime vir, et plurimos tibi concedat annos deus
optimus maximus. Londini, ex aedibus ducis Suffolchiae, qui
prius marchio fuit.  23. decembris.
Tuae pietatis studiosissimus, I<gr>w</gr>hannes Aelmerus.
Ornatissimo viro, d. Henricho Bullingero, hae tradantur
literae.
Darunter v. Bull.s Hd.: "J. Aelmerus."
