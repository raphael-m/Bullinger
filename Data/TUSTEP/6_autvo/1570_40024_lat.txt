<nr>[40024]</nr>
<ae>Tobias Egli an Bullinger.</ae>
<od>Chur, 14. März 1570.</od>
<vo>Zürich StA, E II 377, 2476. / Orig. (Aut.)</vo>
Gr. III, 178f. Exc.
S.  Heri, venerandissime d. pater, cuidam puero commisi
literas d. Friderici a Salicibus ad te perferendas; nunc
autem, cum iuratum tabellionem ex urbe vestra acceperimus,
non committam, quin literis etiam meis oneratus discedat,
quibus et reditum nostrum, et quid in eo evenerit, brevibus
depingam. Dextre ad penates nostros pervenimus omniaque
salva invenimus dei gratia. Ammanus autem Davosius, antequam
lacum Rivanum attingeremus, recta quorundam negociorum
suorum causa ad Glaronenses se contulit; nos soli lacum
traiecimus. Subsecutus postero die Curiam pervenit mirifica
narrans scommata, quibus Glaronae a malevolis fuit ictus et
exceptus: 'Quid nostra refert, quid Helvetii reliqui
constituerint? Habemus in nostris manibus transitum
peculiarem, cuius iure utemur porro, sicuti incępimus.
Ubi
dominus Rhetiensis? Si huc tecum venisset, vino nimirum
honorario illum exciperemus scilicet'etc. Haec et alia
eblaterarunt temere. Sed haec omnia ammanus Fridolini sacris
ascribit, quae tunc temporis celebrarunt temulenti; nam
postero die rogatus fuit, ne quid aegre ferret; plus satis
enim in festo potatum fuisse. Haec d. consul secreto mecum
communicavit exspectans accessionem aliquam, quam deinceps
in socios querebundi exonerent. Prae caeteris autem
Ludo[v]icus Tschudius acrem se praebuit. Quid fiat in Italia
inter proceres et quomodo Cyprum Turcicus furor bello
lacescere praesumpserit, procul dubio d. Fridericus ad te
perscripsit. De expeditione autem Rhetica nihildum audio.
Aber zuͦ Wesen lag es als voll junger schnüderliggen; da
was
ouch das fendle und ein toubs geschrey. Gott erbarms!
Haec ad te ocyus, colendissime d. pater, quibus subnectens
vehementer oro rogoque, ut nos tuae fidei et humanitati
nunquam non habeas commendatos. Literas etiam puero dedi
praedicto ad d. Ernium<f1>Leonhard Erni.<fe>, amicorum optimo, quas certe curatas
cupidissime velim.
Salutant te d. consules, d. Carolus, qui ex te scire cupit,
ob man ouch zuͦ Basel doctores mache der beider rechten,
geistlich und w[eltlich], d. Pontisella, d.
Gantnerus et nemo non bonus.
Curię 14. martii 1570.
Tuae dominationi
subiectissimus Th[obias] Eg[lius].
Amplissimo viro d. Hennrico Bullingero, Tigurinae ecclesiae
antistiti primario, domino patri suo singulari observantia
colendissimo.
Ann m. Heinrych Bullinger zuͦ Zürich.
