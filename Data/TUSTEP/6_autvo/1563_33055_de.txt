<nr>[33055]</nr>
<ae>Bullinger an Joachim Bäldi</ae>
<od>Zürich, 7. Mai 1563.</od>
<vo>Zürich ZB, Ms 59, 348. / Orig.(Aut.)</vo>
Frommer, eerenvester etc.
Min willig dienst und alles guͦts sye
üch von mir alle zyt bevor etc.
Was ich hab, hab ich hieryn
verzeichnet gelegt, ouch den friden, getruckt an der pfaltz zuͦ
Heidelberg, dadannen er mir zuͦgesandt; dann der lantgraff zuͦ
Hessen abermals ein löuffer zuͦ mir mitt ettlichen fragen in der
religion gesandt umb antwort; der ist durch Pfaltz gereiset und
mir och dannen brieff gebracht etc.
Wenn ir den friden geläsen,
schickend mir in wider über 8 tag.
Man sagt sunst für gwüß (ich
weiß nitt, obs gwüß), das die eydgnossen Ludwig Pfiffer oder
ettlich houptlüth me ußgeschossen, für den könig selbs ettwas
anligens zuͦ keren, und alls man sy in saal gelassen, sye Conde
imm könicklichen thron gesässen alls k[öniglicher] m[ajestat]
statthalter.
Das sol inen wunder gesin und ein kumber gebracht
haben etc.
Ist es nun waar oder ists glich nitt waar, habend sy
doch nunme gesähen, wie sy den Chondeyer undertruckt mit iren
kriegen etc.
So guͦt ist gott und so krefftig, last sich nitt von
keinem hochmuͦt überbochen.
Jetzund kumpt ouch allerley nüwer
zytung, geschriben 3. aprilis zuͦ Rom, 12. aprilis zu Venedig und
20. aprilis zuͦ Meyland.
Sind seltzame gschirr; gott wirts wol
machen.
Ich hab nitt mee wyl zuͦ schriben; nämend für guͦt, und
gott sye mitt üch.
Grußsend mir guͦt herren und fründ.
Datum  Z[ürych] 7. maij 63.
                                             Der üwer alle zyt
B[ullinger].
Dem frommen, eerenvesten Jochimen Beldi, allten landtammen zuͦ
Glaris, minem günstigen, lieben herren.
Glaris.
