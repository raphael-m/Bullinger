<nr>[24067]</nr>
<ae>Philipp Gallicius an Bullinger</ae>
<od>Chur, 12. März 1554.</od>
Zürich StA, E II 365a, 524f.
Gr. I,  S. 363f.
Salve, virorum desideratissime. Ingadinam pecii tempore, quo
tibi dixeram; fui ibi mensem integrum altero quoque die
concionando et per communitates circumeundo. Dicebam
acriter, quod non esset mihi spacium concessum a dominis hic
meis diu illic permanendi. Veniebant peregre ex aliis semper
locis plurimi ad conciones nostras, imo advolabant turmatim
tam mulieres quam viri, cum ut evangelium audirent, tum ut
sacrificulos et me disceptantes perciperent. Sacrificulis
enim data erat potestas dicendi ante meridiem, mihi vero
post meridiem. Sed hominum animos omnium accenderat
episcopus noster Curiensis, qui statim, ut rescivit me
Ingadinam ac nominatim vicum, unde ipse ortus et ubi
parentes suos adhuc vivos habet propinquosque suos,
peciisse, misit ilico eo duos sacrificulos ex aula sua actum
nescio quid contra me. Nam hos ne verbum quidem fecisse
contra me comperi; quid tamen secreto suis et amicis
episcopi
dixerint, certum mihi non est nec, si sit, ad rem multum
facere videtur. Hoc tibi affirmarim: si coram vidisses
sexagenarios, septuagenarios (quos plures quam ulla alia
regio habet Ingadina propter coeli salubritatem et victus
temperanciam) canos ac totos candidos crinibus ac barba,
hos, inquam, si vidisses accurrentes et tanta attencione,
deum immortalem! auscultantes, laetitia ineffabili fuisses
correptus. A nobis stabat Ioannes Traversus ille totus
adamantinus in domini negocio cumque eo magna caterva
nobilium; hi enim fere omnes domini partes sequebantur
necnon et plurimi praedivitum. Et ut fortitudinem audias
Traversii nostri: ego, qui dicor acerrimus clamator contra
papismum, illi tamen aliquoties non satis acer eram;
acquiescebat tamen moderacioribus. Sed quaeris potissimum,
quid simus per dominum consequuti. Postquam visum est mihi
Curiam esse repetendum egoque huc perveni non prorsus sine
periculo, Traversius et Zucienses suffragiis agentes
victores evaserunt, inventusque est numerus eorum, qui
missam amplius nolint habere, longe maior quam istorum, qui
missam velint. Ecce, quantulo tempore quantum opus fecerit
dominus per nos indignos ministros! Zuciensi enim
communitate nulla maior est in Foederibus nostris nec alia
celebrior una Curia excepta. Id penitus speramus de duabus
aliis communitatibus et ecclesiis prope Zutz. Pfaffi (tuo
utar vocabulo) plus timent suo stifft quam annis iam
aliquot. Dicitur mihi, ne praedicem contra stifft, quod
Traversius et ego conemur subruere; his ego respondeo me
praedicare evangelium, quicquid inde faciat dominus, nec
quaerere, ut aboleantur canonici et stifft, sed ut abrogetur
missa tollanturque abusus, si qui sunt, et reformentur omnia
in meliorem statum pristinumque, unde utilitas aliqua redeat
ad communitates. Rogo ergo te, ut brevibus mihi delinees
reformacionem vestram cum canonicis factam vestris.   -
Quod filium meum tam humaniter exceperis, literis tuis
ornaris, gracias ago immortales. D. Sulcerus me monet, ut
eciam ad alios, penes quos potestas admittendi stipendiarios
est, scribam, quod et faciam mittendo proximo octiduo una
cum literis ad illos tibi quoque exemplar. Brevior esse non
potui. Habeo pecunias hic Basileam scolasticis mittendas;
mittam igitur, quum certum fuero nactus nuncium. Vale,
colendissime vir, et Philippum tuum redamare non desine.
Salutant te Comander, Ioannes Traversius tuas Decades
avidissime legens et in coelum tollens, Ponticella,
Tschernerus. Ex Curia, die  12. mar[c]ii 1554.
Tuae humanitatis Philippus Gallicius.
Vere magno viro d. Heinrycho Bullingero, bonis omnibus longe
colendissimo.
Tiguri.
