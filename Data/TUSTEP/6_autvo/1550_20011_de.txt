<nr>[20011]</nr>
<ae>Sulpicius Haller an Bullinger</ae>
<od>(Bern), 10. Januar 1550.</od>
<vo>Zürich StA, E II 360, 493. / Orig.(Aut.)</vo>
Min fruntlich gruͦs und alles guͦtz zuͦfor. Ho h-und
wolgelertter, günstiger,
lieber her und bruͦder, ich wünschen üch ein gut
gluckhafftig jar, desglichen
min hußfrow, und wyl üch frünttli gebetten han, das iers
gegen min her
burgermeyster Laffiter welen anzeygen alles guͦtz und
bruͤiderlicher trüw.
Lieber meyster Heinrych, wye ier myer hand formalen dick
geschryben, das ich uch
zuͦ dem allerhöchen dancken, wo ichs kan umb üch
verthienen, das wyl ich gern
thuin. Wytter antreffen her Hans Haller, wye unsser lieb
eygnussen von Zurych
inn hand verwylett, hett sy her Hans so erlich by unss
gehaltten, das für wor
ein lob ist, gegen gott und der gantzen gemein hye zuͦ
Bern. Darumb ist min
frunttlich bytt an üch, das ier myt her burgermeyster
Laffytter welen reden und
myt andern minen hern vonn Zurych, das sy unss welend dyssen
her Hans Haller
lan; dan es ein grossen wylen by uns allen bringen wyrtt;
dan er myt ler und
leben from ist und handlett in truwen. Denne antreffen siner
besoldung halb wurt
uch min bruder Gladin Mey anzeygen, wie es ein gefatt(?)
darumb wiert han; dan
min hern myt im werden machen, das ich kein zwyffel hand, ir
werd wol zuͦ fryden
sin. Wen numen unsser eygnossen von Zurych minen hern in
erlouben, dan, lieber
meyster Heinrych, hand haran und bytten her Waltter und
ander über arbeytter im
wortt gottes, das sy al wellen helffen; dan es von grossen
nötten ist über fylen
und unsser halb, das man truw forstener hab. Darumb so hand
hand am pfluch, das
unss der man wertt. Der ander sachen halb der zwytrach des
rich handel wyrtt üch
min bruder Gladin Mey üch anzeygen, das ich acht, ier sygend
wol zu friden.
Darumb, lieber meyster Heinrych, ruͤffen guͦt herren und
fründ an, das unß der
man blyby. Wo ich umb üch und her burgermeyster kan
verthyenen und umb ein fromy
statt Zurych, wyl ich mich nyt sparen, wol ich umb üch mit
kan verthienen; dan
ich zuͦ kleinfuͦig bin mys ansechen; aber ich wet gern,
das es recht zuͦgein.
Lieber meyster Heinrych, ich lan üch wüssen, das ich in 12
wuchen uß dem huß nyt
bin ganen; dan ich langist in der sachen wett han gehandlett
for minenn gnedin
hern, und mag noch nyt wandlen. Wye es gott gefalt, so ist
es recht. Zu lesten
ist min frunttlich byt, ier welend bed burgermeyster und
ander min lieb hern von
Zurych gruissen und die brethykantten all und meyster Hans
Fryess; ist zuͦ Baden
by myer gesin. Nyt me den gott halt üch in siner huͦtt.
Geben am  10. tag jenners im 50. jar.
Hand vergut am min schryben; den ich noch kranck bin und nyt
wol mag schryben.
Jer welend den handel bas verstan, dan es ist.
Uwer truwer thiener zuͦ allen zytten Bitzius Haller,
seckelmeyster.
Dem hoch-und wolgelerttenn meyster Heinrych Bulliger, minem
insonders gunstigen
lieben herren und guͦtten fründ zuͦ eygnen handen.
