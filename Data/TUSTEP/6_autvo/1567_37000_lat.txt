<nr>[37000]</nr>
<ae>Theodor Beza an Bullinger</ae>
<od>Genf, 1. Januar [1567].</od>
Zürich StA, E II 350, 77ff. / Orig. (Aut.) / Anfang
fehlt.
. . . .  Respondit princeps,* (*a.R.  v. Hohen-Sax.) quod
responsurum coniiciebam, sibi videlicet a patre factam non
esse potestatem quemquam in familiam suam recipiendi.
Alioqui non dubito, quin libentissime fuerit excepturus
adolescentem sibi et ab amplissimo senatu vestro et a te,
cui plurimum tribuit, commendatum. Itaque interea, dum ille
patris responsum obtineat, collocavimus illum apud quendam
ex amicis, honestissimum virum, apud quem etiam agit
Navarreni consobrinus et alii aliquot nobiles studiosi,
quibuscum scio fore ut commode et honeste vivat. Pretium
pensionis maius est, quam optaremus, nempe quinquaginta
coronatorum; sed ita aucta sunt rerum omnium pretia, ut alia
conditione vix hospitem satis idoneum nancisci in hac urbe
potuerat. Spero autem fore, ut brevi princeps accepto patris
responso illum admittat. Quodsi forte aliter evenerit et d.
baroni ab Alto Saxo nimius hic sumptus videatur, dabimus
etiam operam, ut alibi minore vivat. Denique velim hoc et
illius parenti et tibi persuasum esse adolescentis studia
vitamque omnem summae nobis curae fore, quod ipsum quoque d.
Rosetus te vicissim quam officiosissime resalutans
pollicetur.
De Scotarum ecclesiarum testimonio non animadverteram, quod
de Augustana confessione scribis; vestro iudicio rem totam
relinquimus. De rebus nostris tranquilla sunt adhuc omnia
dei beneficio, nec ullos hodie esse arbitror nobis
beatiores, si modo bona nostra noverimus ac multo etiam
magis omnium horum authorem agnoverimus et coluerimus, ut
decet. Non dubium est tamen, quin, si transierint per
viciniam Philippi copiae, sicut constans est rumor, magnum
nobis periculum immineat, sed quod speramus dominum pro
bonitate singulari sua in hostium suorum caput potius
conversurum, quam ut quicquam sinistri nobis eveniat, ne, si
quidem illi votis suis potirentur, quum per dei gratiam
simus ex eorum numero, quibus omnia in bonum cedunt. De
Flandricis ecclesiis quod semper metui, adhuc metuo, ne
fortiores potius in audendo quam prudentes in re tota
administranda comperiantur. Nonnulli in eo sunt, ut
praeteritorum veniam obtineant; quidam sese in Galliam cum
familiis recipiunt et multo plures, opinor, in vicinam
Angliam. Valentienae vicinis multis praesidiis iam
premuntur, quamvis una et altera irruptio feliciter civibus
cesserit. Tria illis proposita sunt, ni vellent proscribi:
unum ut praesidium admittant, alterum ut conciones sacras
extra urbem habeant, id est ut ultro sese urbe excludi
patiantur, tertium ut vel a sacramentis prorsus abstineant
vel papisticos in iis ritus sequantur. Fortiter responderunt
se nihil istorum facturos. Itaque iudicati sunt hostes a
Mechliniensi senatu. Urbs ipsa est totius regionis
armamentarium, et ad octo millia armatorum militum intus iam
collecta feruntur. Quid futurum sit, novit dominus. Ego
quidem vix ausim sperare, ut bellis et armis crescat pietas
et charitas, quibus video nobis potius quam scientia nunc
opus esse. Heri perlatae sunt ad nos literae Antverpia
scriptae ad 8. mensis superioris, quibus significatur
nobilitatem eo convenisse, ut de duce constituendo
caeterisque rebus ad bellum necessariis transigatur, et in
comitem Hornensem omnes respicere; Aurantium et Egmondanum
videri constituisse spectatores esse potius quam actores.
Utinam vero omnia satis recte!
Transiturusne sit Philippus ipse, nondum est constitutum
dissidentibus ipsius consilii capitibus, Albano duce et
Imolensi principe. Sabaudum aiunt recusasse obire in hac
expeditione Philippi vicem, nisi tum ipse Hispanorum tum
Gallus Gallorum praesidia ex quibusdam oppidis deducerent,
quae adhuc uterque in ipsius ditione secundum pacis leges
obtinent. Colliguntur nihilominus milites in tota Italia
classicum canente sanctissimo pontifice, quamvis Iudaeos
eiecerit, poenitentiae officinam aboleverit, scortis missas
interdixerit, nudipes Romam aliquoties obierit, in barbam et
vestes sacerdotum severissimas leges promulgarit. His enim
artibus sperat sanctissimus pater sese omnes maiorum suorum
maculas facile deleturum. Adsit nobis dominus et
transfiguratum Satanam sic detegat omnium oculis, ut nemo
amplius decipi possit! Quae nuntiantur de traiectis
Hispanorum copiis mihi non videntur verisimilia, nec
commissurum puto Philippum, ut vel nuda Italia vel solis
tyronibus confirmata Turcis exponatur; censeo tamen
vigilandum si unquam alias et orandum.     In Anglia audio
res esse pessimo loco et illius luxum quotidie crescere,
cuius tamen voluntati et arbitrio episcopi omnia
commiserunt. Quid autem inde boni expediri possit, ego
quidem non video, quum istos maxima iam ex parte ambitio et
avaritia non minus quam papistas dementarint. Rogo te, ut,
si quid inde laetius acceperitis, fiamus nos quoque vestri
gaudii participes. De Gallia, pergunt quidem et emergunt
ecclesiae, sed valde pedetentim; multos enim iam tedet
crucis Christi, alii repudiant iugum, alii in regem
respiciunt, et dum quaerunt, quae sua sunt, Christum sensim
amittunt. Prolixe promissa sunt omnia Germanorum legatis;
sed haec omnia mera sunt Christi ludibria hoc unum curante
et omnem suam operam huc conferente regina, ut opus domini
impediat. Non credas etiam, quam maligne et illiberaliter
miseris pastoribus persolvatur plerisque locis tenue etiam
stipendium. Iam palam prodeunt et quidem, quod mireris,
insano isto Postello duce, qui se deistas vocant et,
quicquid de Christo scriptum est, palam et impune irrident.
Libere quoque iam blasphemias suas atheistae et a papistis
quaevis colluvies opprimendis nobis ultro toleratur.
Nihilominus tamen pergunt ecclesiae, et quamvis non eo, quod
decuit, incremento, tamen per medias difficultates crescunt.
Tamen, ut libere fatear, quid sentiam, vix audeo sperare
unquam fore, ut in Gallia Christum triumphantem videamus
sicut paucis ante annis, quum persecutiones urgerent, ne si
quidem papatus aboleat et res Flandriae, in quas omnes nunc
intuentur, bene successerint. Rex praeter legionarios
pedites et suorum equitum turmas, qui omnes iubentur ineunte
vere in armis esse, colligit etiam Helvetiorum et Germanorum
manum, ut illi quidem per Burgundiae, isti per Campaniae
limites collocati impediant, quominus Philippi copiae regnum
invadant, ut ille quidem dictitat. Sed utinam aliud non sit
consilium, quamvis adversus potentissimum deum exercituum<f1>Gott Zebaoth (vgl. Otto ^#/+Eißfeldt,^#/- in: RGG VI 1875f).<fe>
nullis sit astutiis locus. Graviter et diu conquestus
amiralius de clade illa Fleridensi nihil impetravit. Interea
excitavit dominus impiissimum impiissimi patris filium,
Monlucum quendam Aquitanum, qui armatis aliquot navibus
Burdegalae et collecta latronum perditissimorum manu
simulans se velle mercaturam facere repente pyrata factus
Maderam, nobilem et opulentam regis Portugalliae insulam
Canariis vicinam, in qua optimum saccarum conficitur,
invasit et miserrime crudelissimeque totam populatus arcem
et urbem diruit, naves abduxit multis captivis onustas, quos
procul dubio barbaris Aethiopibus vendet, cannas ipsis
saccari excidit, utque omnia haec scelera tegeret religionis
specie, templa etiam cum idolis cremavit, sacrificos et
monachos ad unum omnes in mari submersit. Ipse vero sexto
post die fertur et vulnere mortuus; sed latrones statim
alterum nihilo meliorem in locum illius surrogarunt et inde
solventes longius sunt progressi, nec adhuc quicquam est de
illis ab eo tempore auditum. Vides, quibus instrumentis
dominus impios inter se committat. Faxit ipse porro, ut,
quae nobis per hos fluctus gubernacula sui gregis commisit,
ipsemet spiritu suo regat et una omnes in portum tandem
appellamus!
Bene vale, mi pater. Collegae omnes te totamque ecclesiam
vestram salutant. Ego vero etiam privatis tuis caeterorumque
fratrum precibus me commendo.
Genevae calendis ianuarii, quem annum ineuntem tibi et toti
coetui prosperum precor. D. Iesus vos servet et vestris
laboribus magis ac magis benedicat.
Tuus Beza.
Eximio Christi servo d. Henrico Bullingero, Tigurinae
ecclesiae vere fido pastori, patri mihi plurimum observando.
Tiguri.
