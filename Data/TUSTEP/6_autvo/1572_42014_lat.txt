<nr>[42014]</nr>
<ae>Bullinger an Tobias Egli.</ae>
<od>Zürich, 12. Februar 1572.</od>
<vo>Zürich StA, E II 342a, 653. / Orig. (Aut.)</vo>
Graub. III, 300 R.
S. Excusas te, frater, et veniam petis, quod literas ad me
scripseris copiosas.
Ego vero hoc nomine gratias tibi ago quam maximas, atque ut
breviter, quod
sentio de hoc tam vario negotio, arduo et periculis pleno,
dicam: gratias ago
deo nostro, qui et te cum symmystis spiritu suo dirigit, ut
per imprudentiam non
excidatis vobis ipsis aut metu frangamini, qui item
magistratus animos impellit
ad meliora. Fateor sane labores tuos et pericula esse
gravia. Verum cum
experiamini praesentem deum eiusque praesentis auxilium,
consolari et animare
vos haec debent ad constantiam: cernitis fructus respondere
labore. Neque vero
is ego sum, qui inde ad nos te avocare et hic locum tibi
dare possim tuis dignum
laboribus, tuae diligentiae et fidei. Dominum,
liberalissimum remuneratorem
bonorum omnium, certo novi neque tibi neque liberis tuis
defuturum unquam, nec
ullus est in ecclesia dei locus, qui non habeat sua
incommoda, adde et pericula;
sustinendum est nobis, dum hic vivimus, et vincendum
patientia. Quod autem a me
petis consilium in causa, quam scis, hoc tibi suggero
consilii: cum multas ob
caussas non possis (quod ex tuis intellexi literis) te
subducere synodo, imo
prosit te interesse, ego, si tuo loco essem, magistratum
accederem Curiensem ac
totum ei exponerem negotium: "Eundum mihi fuerat ad synodum;
interea ab amicis
admoneor, mihi ipsi caveam; esse, qui dixerit se vel
confossurum me vel
traiecturum glande bombardi[ica]. Iam vero insciis vobis
nolo aliquid
tentare, ne postea mihi obiiciatur: 'Si ita res tuae
habuerunt et illa
prosciveras, quare non usus etiam nostro consilio et nostra
opera?' Proinde
adsum et peto a vobis consilium et, siquidem mihi sit
abeundum, an velitis mihi
aliquem adiungere ex vestris etc. Non enim ullius formidinis
caussa deseram
officium aut ecclesiae bonum" etc. Sed tu ipse commodius
haec proposueris. Mitto
tibi duos libellos hisce diebus effusos verius quam scriptos
et dedita opera
paucis verbis (multa opinor continentes) expositos. Exempla
plura iam non potui mittere.
Tu salutabis d.d. consules, Campellum, Gregorium,
Pontisellam, Bonetum et amicos
alios ordine omnes. Aeternum vale una cum uxore et liberis.
Dominus liberet et
protegat te ab hominibus absurdis et confortet te spiritu
suo principali!
Tiguri  12. februarii 1572.
Bullingerus tuus.
Salutat te amicissime Aernius<f1>Leonhard Erni.<fe> noster, qui hodie mecum
prandet.
Ornatissimo viro d. Tobiae Eglio, Curiensis ecclesiae fideli
ministro, fratri et
symmystae meo dilectissimo.
          Chur.
