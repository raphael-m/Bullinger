<nr>[24208]</nr>
<ae>Gereon Sailer an Bullinger</ae>
<od>Augsburg, 9. Oktober 1554.</od>
<vo>Zürich StA, E II 345, 396. Orig.(Aut.)</vo>
S.  Gratę mihi fuerunt tę, sed tristes admodum,
doctissime Bullingere, quod id non praestiterint, quod
maxime volui, nempe rerum Helveticarum statum; nam quod
plerique optant, id ego multum timeo, ne dissidiis mutuis
concidatis exemplo procerum Germanię, qui eo rem
adegerunt
mutua diffidentia, ut iam etiam si vellent, sed nolunt
adhuc, non possent futurm cavere imperii interitum. Ita
fieri solet, cum privata spectamus, ut neque publicum nec
privatum obtineamus; nam neglecto publico quomodo constabit
privatum? Quod tamen aucupantur precipui principes, Saxones
fere omnes, stipendiorum pinguium dulcedine inescati ab
Anglo pendent, idem faciunt Brunsvicenses fere omnes,
evangelici non minus quam papiste et marchiones aliquot.
Actum igitur iam est de imperii libertate. Dominus det
servitutem corporum tollerabilem, ut vel aliqua libertas
conscientiarum maneat superstes; sed hec valde periclitatur.
Dicunt Bernates magis inclinati ad propagandum imperium et
faciendum amplius lucrum quam ad conservandam vel evangelii
doctrinam vel ad retinendam Helveticam libertatem multo
sanguine partam. Struuntur vobis insidię undequaque; sed
sopiti fortasse in utranque aurem ob dormiendo peribitis.
Videtis coram, quid futurum sit et quam prope perditio; sed
que pharmaca parantur presentibus morbis? Valde cupio scire,
quid vobis immineat; pars adversa pessima quevis minatur,
optat et parat.
Mitto ad te literas per filium, qui te cum Gessnero et
Gvaltero atque toto sodalitio literario et ecclesiastico
plurimum valere optat, ad me hodie ex Italia missas. Si quid
voles rescribere, fac, ut habeam; citius ........ in Italiam
quam Tygurum perferentur.
Wormatię res religionis pessime habent; nam aper ille
Chaelidonius Eduardus Schnepfius expostulavit cum Philippo
et Brentio atque cum aliis fere omnibus et eis
Zvinglianę,
ut vocat, hereseos accusavit neque ullis sanioribus
consiliis mitigari potuit, sed rogatus magis atque magis
furere coepit. Hoc inter nostros scisma, papistica lues, dum
sensus statim .......... cogitarunt; et hoc sibi et suę
causę accomodarunt, ob id legem inierunt, ne quis amplius
cum evangelicis colloqueretur, nisi evangelici uno ore
Zvinglianismum damnarent et ab confessione Augustana
secluderent. Turbati sunt principum legati et pii omnes. Hec
ad ducem Bavarię in proposito animandum scripsit Georgius
Soldinius, olim Cęsareus vicecancellarius, iam Bavaricus
consiliarius, et addit colloquium vel illico Lutheranorum
dissidio solutum iri vel fore valde diuturnum, sed utrumque
cum magno catholicorum honore et bono.
Ago gratias immortales pro libro in Apocalipsin doctissimo;
valde etiam placuit libellus sacrament[arius]; optarem illum
legi a precipuis principibus et huic consilio obtemperari.
Magis timeo in Saxonia evangelii interitum quam in media
Bavaria. Rogo te diligenter, ut me certiorem facias, quid de
periculo, quo Gallus cingitur, sit augurandum et num spes
sit aliqua, ut se vel extricare vel talionem reddere possit.
Gallum novi, quo sit in religionem animo, quam sint Galli
insolentes, superbi et temerarii; sed nolim eum succumbere,
ne casus illius nos et communem causam cadere faciat. Valde
iam sum tristis et sollicitus de futuro evangelii excidio.
Vale, doctissime Bullingere, et rescribe ocyus. Foedus
Bavaricum cum sponsa nova, federe nimirum Franconico, hisce
diebus hic fuerunt. Augustę ocyssime.  9. octobris anno
etc. 54.
G[ereon] t[uus].
Doctissimo pientissimoque viro d. Heinricho Bullingero,
domino et amico perpetua veneratione colendo.
