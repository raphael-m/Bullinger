<nr>[24128]</nr>
<ae>Johannes Haller an Bullinger</ae>
<od>Bern, 6. Juni 1554.</od>
<vo>Zürich StA, E II 370, 198. / Orig.(Aut.)</vo>
S.  Salvus et incolumis ad meos sum reversus; inveni ipsos
quoque salvos per domini gratiam. Vobis omnibus pro
humanitate ac benficentia vestra magnas habeo gratias.
Utinam te quoque hic aliquando conspicere et ea tibi, quę
in me perpetuo confers beneficia, referre queam. Octiduo
postquam redii, uxor mea septima me nunc prole donavit.
Alias nihil est, quod nunc scribam; silent enim mirifice
omnia, neque quicquam fertur novi, nisi quod quidam nescio
quid de pacificatione inter Caesarem et Gallum quadam
mussitant. Quae si procedat, una cum regno Angliae ecclesiae
quoque nostrae periclitabuntur. Dominus adsit nobis sua
gratia et dissipet consilia malignantium. Amen. Salvi sint
tui omnes una cum fratribus nostris charissimis. Nostri
omnes te salutant. Genevę a quibusdam contraverti audio,
an excommunicatorum infantes baptizari debeant necne; sic
semper novi aliquid ex illa Africa. Bernae  6. iunii 1554.
Has literas mittes iis, ad quos pertinent, oro.
Tuus I[oannes] Hallerus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino ac compatri suo plurimum
colendo.
M.  Heinrych Bullingern zuͦ Zürich.
