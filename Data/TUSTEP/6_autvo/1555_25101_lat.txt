<nr>[25101]</nr>
<ae>Martin Borrhaus an Bullinger</ae>
<od>Basel,  6. Juli (1555).</od>
<vo>Zürich StA, E II 343, 320. / Orig.(Aut.)</vo>

Gratiam et pacem a domino. Quod, Bullingere vir clarissime,
d. Bernardinum charum tibi esse meo etiam nomine ex literis
tuis cognovi, hunc tuum plenum benevolentia animum amanter
amplector et eum mihi et sancto seni valde gratulor. Etenim
intelligo mei amore eos quoque a te amari, quos a me amari
sentis. Sed
haec divinę charitatis res est atque natura, ut eius
impulsu omnia a nobis diligantur, quę is diligit, qui se
magna bonitatis suę significatione charitatem omnibus
natura bene facientem, nemini  male fatetur. Pergamus igitur
inter nos amare, ut et similes reddamur, qui amorem
universę suae legis et summam illam ac absolutam
perfectionem, ad quam olim perveniamus, statuit. Quod
vereris, ut Bernardinus diu munus, quod agere coepit, agat,
merito quidem id vereremur, si hac in re non  magis dei
voluntas, quae cuiusque vitam terminis suis definivit,
spectanda esset quam hominum usus et necessitas. Ea aetate
est is vir, ut emensis vastissimis maris huius mundi
fluctibus ad portum appellat, per quem ad quietem coelestis
patrię sit ingressurus. Hunc statum ei ut gratulemur,
pietas hominis et emerita stipendia exigunt, et ut precemur
ovibus, quas coepit apud vos evangelio pascere, eo ex hac
maritima iactatione erepto alium pastorem dari, charitas
hortatur, neque vero metuere fas est, ne iis, qui propter
coelorum regnum omnia, parentes, liberos, domum, agros,
patriam reliquerunt, unquam evangelii administratio sit
defutura. Quod ad commentarios meos in Mosem scriptos et
nuper editos attinet, ne existimes me illos tibi,
occupatissimo viro, ad legendum voluisse importunius
obtrudere, quod fuisset homini amici operas abuti cupientis
et suos foetus nimis indulgenter amantis; sed hoc spectavi
in literis meis, ut, si quando obiter in quosdam locos, qui
hodie in disputationem et controversiam veniunt, contingeret
te incidere, tu quid de tractandi illos via, qua utor,
iudicares,  mihi perscriberes. Arbitror enim quędam a me
in istis commentariis attingi, quę his temporibus a piis
et doctis viris perpendi referat, pręter eam rationem,
quam in explicanda paedagogia Mosaica sequor, in qua
excussis typis et umbris tum rerum tum personarum omnia ad
Messiam servatorem et ad eius corpus, ecclesiam, refero. Ea
pars literarum tuarum non parum affecit me, ubi scribis
minus alacrem te ad gerendas res subinde reddi, quod partim
ingravescenti aetati, partim perpetuis capitis doloribus
tribuis.  Mi Bullingere, tibi hic videndum iterum atque
iterum fuerit, ut ex te huic malo medicinam quęras, hoc
est ut de immensis tuis laboribus, quos hactenus
sustinuisti, nonnihil detrahas eosque cum aliis partiaris,
quo diutius id, quod agis, alacrius agas et constantius; nam
saxei et ferrei non sumus, ut eos labores eadem hilaritate
feramus senili aetate, quos iuvenili tulimus. Deus,
conservator universitatis huius, te in filio suo Messia
sospitatore conservet, ut, qui hactenus de bonis et piis
benemeritus es studio, opere et diligentia tua, posthac ad
amplificandum nomen domini benemereri pergas. Optas tu mihi
a domino benedici et ab eo me in vera simplicitate et in
sanctę religionis synceritate retineri, de quo tuo in me
studio gratias ago magnas. Quid enim pręstantius mihi aut
tu precari posses aut ego a deo cuperem? At vero, cum duplex
sit simplicitas, altera cum ignorantia oraculorum et
voluntatis dei coniuncta, altera noticię divinę
mentis
particeps, hanc tuam precationem ideo gratam habeo, quod
addis "in vera simplicitate", quę cognitionem dei sacris
literis
patefactam et fermento prudentię et sapientię carnis
c....... em complectitur. Tu vale, vir clarissime, et me
tuis ad dominum precibus commendatum habe. Basileę 6.
iulii.
Martinus Borrhaus.

Eximiae pietatis et eruditionis viro d. Henrico Bullingero,
vigilanti ecclesiae Tigurinae episcopo.
                                 Zurich [v.a.Hd.?]

