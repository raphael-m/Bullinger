<nr>[22122]</nr>
<ae>Wolfgang Musculus an Bullinger</ae>
<od>Bern, 12. Juni (1552).</od>
<vo>Zürich StA, E II 360, 221. / Orig.(Aut.)</vo>
S. D.  Quantum ex iis, quae Augustani ad me scribunt,
coniicere datur, compater in domino charissime, committetur
brevi inter se Germania gravissimis motibus, utinam non et
cladibus. Ferdinandus paulatim vires idque variis in locis
collegit, interea dum Mauricio verba dedit; sic tractandi
sunt stupidi Germani. Exercitus principum Ratisbonam
descendunt, ubi Ferdinandus 12 cohortes habet; 16000
collecta sunt in Carinthia et Stiria. Electoris captivi
hactenus, iam liberi, senior filius gener Ferdinandi factus
esse scribitur; ipse Ioannes Fridenrichus, si vera
scribuntur, per Bohemos in Saxoniam redit idque cum copiis
Bohemorum negocium facturus Mauricio ac par pari redditurus;
verum comes ab Oldenbuerg ad resistendum fertur esse
paratus. Deinde ab Aschenburg exercitus quidam Caesarianus
nomine, reipsa episcoporum Moguntinensis, Bambergensis et
Wirtzburgensis ad liberandum Nurnberg[enses]
ascendit. Bavaria et Wirtenberg implentur selectis
militibus, ut ad resistendum principibus sese parare
videantur. Augustani haec intelligentes in metu sunt
constituti. Dum ista lego, cogito verissimum esse, quod ille
dixit: "Tolle moras; semper nocuit differre paratis."
Satius erat cum exercitu ad pugnandum quam ad practicandum
descendere Lintzium et Passaviam.
Ecclesia Augustana sustinet etiamnum Interimistas, metaxycos
illos vertumnos, cum in promptu habeat pristinos suos
concionatores a Caesare olim profligatos; sunt enim illi iam
Augustae omnes praeter eum, qui hic apud nos agit. Verum
senatus ministerium illis concedere detrectat, priusquam
vinculo praestiti sacramenti liberentur. Ipsa civitas et
ecclesia libertatem amplexa est reiectaCaesaris tyrannide;
soli ministri adhuc pro ligatis et iuratis habentur,  cum
sint et ipsi reipublicae huius cives. Si quid ex Italia
habes, quaeso, communices. De Caesare nihil certi. Es ist
allenthalben Ferdinandus im spil.
Optime vale, compater charissime. Salutem toti domui tuę,
fratribus item, dominis et amicis.
Bernę  12. iunii.
W[olfgangus] Mus[culus], tuus in domino.
Praestantissimo theologo m. Heinrycho Bullingero, compatri
suo charissimo.
Tiguri.
