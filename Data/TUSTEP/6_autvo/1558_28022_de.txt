<nr>[28022]</nr>
<ae>Bullinger an Johannes Fabricius</ae>
<od>Zürich, 21. Januar 1558.</od>
Zürich StA, E II 373, 35ff.
Gr.
II, S. 51ff.
Min willig dienst und alles guͦts bevoran etc.
Üwer schryben belangend den zähenden und den span, der sich dahar erhept, hab ich geläsen alles, bin demnach kert zuͦ eeren-, verständigen und guͦthertzigen lüten und vertruwklich mitt inen geredt und erfaren, wie und was doch zuͦ handlen und ze hoffen sye.
Finden einhällig wenig bestants, onet das man seer ungern hat, das sych der unser fürgeschossen und, das man imm nitt bevolhen, gesagt: so man nitt guͦten bescheid gäbe, werde man luͦgen etc.
Das
beduret vil lüt, oder die es verstanden, übel etc.
Acht, es werde imm nitt onverbitteret blyben; dann man gar nitt gesinnet, unfrüntlichs oder gwalltigs mitt eerenlüten anzuͦheben etc.
Das man aber sich des zendes spert ze gäben, der von allter har dahin gehört (es sye dann, das man andere brieff habe), gefallt nieman; dann das man forderet, der sölle erwysen in brieff und siglen, das er sin sye, der inn aber in besitzung gehept, ist nitt nach formm des rächten gehandlet.
Welcher ein ding, das
bißhar gäben ist, nitt mee gäben wil, sol erwysen, das er's nitt schuldig, und nitt, der in besitzung ist, sin besitzung erwysen.
Es ist einem ein hoff gelihen; der hat den zyns drum gäben.
Jetzt wil er nitt mee zynsen, sunder forderet, das der zynsherr erwyse, das er zynsen sölle.
Das gestattet man nitt, sunder heist den anzeigen, worumb er nitt mee zynsen wölle.
Sagt er: da brucht man den zyns nitt rächt, so gadt es den nüt an, der den zyns gipt; spricht man: es ist in der religion anders;
da weist man, das die zehenden an die leer und armen gäben sind, dahin sol man sy wenden,   -   das ist ouch noch nitt von allen zähenden erwisen.
Zuͦdem so ist es wol waar, wo die oberkeit, deren das rächt der gaben ist, sölichs bekendt; wenn aber der besitzer das nitt bekendt und under einer andern oberkeit ist, wirt die ynred nitt hälffen.
Myn herren von Zürych habend reformiert die zähenden der orten, da sy herren sind und die possessio iren gstifften und klöstern ist, und nitt wyter.
Der
bischoff von Constantz, die dumherren zuͦ Constantz habend zähenden und güllten zuͦ Wänigen, zuͦ Bülach und anderschwo in miner herren gricht und gebiet, da sy ouch möchtend sagen, wir wöllent s' zuͦ dem rächten bruch, diewyl es in unsern landen ist, behallten etc.
Das habend sy aber nie gethan, sunder dem bischoff und den tumbherren ir güllt volgen lassen.
Luͦgend sy, wie sy es gebruchind oder mißbruchind.
Ir wüssend, das die äppt Pettershusen, Krützlingen, Fischingen, Rynow, Wettingen,
Mure, Einsidlen, S.Gallen etc.
unsaglich vil güter in miner herren gebiet habend.
Under denen sind die rächten allten kylchen- oder pfarrzähenden; da halltend sy an, das die denen bezallt werdint, denen sy wie von allter har hörend, und versperend nieman nüt under der gstallt des evangelii, habend das von anfang gethan.
Dorumb kan ich gar nitt hoffen, das sy yemands schirmen werdint oder yemandts gestan, der das widerspyl gebrucht.
Es wirt ouch nitt alein under minen herren also gebrucht,
sunder under und von den Bernern, Schaffhusern, Baßlern und allenthalben in dem rych, das man ein yeden by sinen zytlichen gütern blyben lassen, das ist in der posseß der gütern: ja wenn da ein andere oberkeit ist.
Wartend, wenn gott gnad gäbe, das es besser werde.
Dann man ye die, so in der besitzung sind und under frömbden oberkeiten sind, nitt anders dann mitt dem schwert darvon triben kan.
Da last es aber das evangelium nitt zuͦ, das man das schwert von sömlicher sachen alein wägen
gebruche.
Noch vil böser ist es, wenn man den geistlich genampten die güter dorumb vorbehept, das sy nitt rächt angewendt werdent, und aber jetzund, die es vorbehaltend, ouch nitt alein zuͦ der leer, kylchen und armen verwendent etc.
Und finden so vil, das, so nunmeer ein tag gen Baden (alls man acht, bald beschähen werde) gesetzt, daruff die üwern ouch kummen, zuͦvor imm herabryten üwere botten für unsere herren keren, mitt bitt, in der sach das best ze thuͦn, ouch sy berichten.
Dann der
yngelegt zädel, so es an ein rächt gan wurde, eben schwach sin wurde, alls verständige achtend; den zädel hab ich uff üwern wytern bescheid behallten.
Wöllte gern alles das thuͦn, das mir möglich und ich vermeinte erheblich sin.
Alls mich aber die sach selbs ansicht, besorg ich, da werde wenig gewunnen werden.
Hab ich gar guͦter, trüwer meynung in antworts wys nitt wöllen verhallten.
Gott mitt üch.
Grüssend mir minen h(erren) Tsch(arner) und h(erren) b(urgermeister) Martin sampt andern minen guͦten herren und fründen.
Datum yn yl, Zürych, 21. jenners, anno 1558.
Puto tibi exempla copiosarum nostrarum literarum esse oblata nuper.
Exempla repeto per opportunum et tutum nuncium, ita et acta legatorum.
                                                                                Bullinger.
Es ist sunst waar, das nach gethaner pitt an könig nitt gehört wirt, das neißwas ruchs fürgenommen werde wider die glöubigen.
Von Calles wachst das geschrey hie ouch häfftig, es sye gewunnen; wartend gewüsserer bottschafft.
Dem wolgelerten, frommen und getruwen h(erren) Johansen Schmiden, predicanten zuͦ Chur, sinem lieben herren und gevatternn.
