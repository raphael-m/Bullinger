<nr>[40000]</nr>
<ae>[Zacharias Ursinus an Bullinger.]</ae>
[Heidelberg, Januar - April 1570]
S. D. Dolor tuus dolor meus est. Ex maerore meo colligo in
quo fui his
proximis duobus aut tribus fere mensibus, quid animi tibi
fuerit, qui et magis
intelligis quam ego haec mala et propius illis attingi
videris. Ideoque magnas
tibi gratias ago quod aliquid ad me scripsisti quo tristitia
mea levaretur. Etsi
enim nondum apparet finis malorum, tamen magnum dei
beneficium esse existimo
aliquam in his respirationem ac celebrandam dei
misericordiam quod non consumti
sumus, ut paulo ante gloriabantur hostes. Te igitur ut virum
prudentem et pium
oro, ut quod facis pergas facere, modereris dolorem,
acquiescas in admirabili
providentia et nobis salutari voluntate patris nostri
caelestis nec te ipsum
maerore conficias quem non dubito in optimo quoque his
temporibus esse maximum.
Nescis enim quid sequuturum sit et quis deinceps tui et
aliorum bonorum usus
esse possit in illustranda dei gloria. Non ruit regnum
Christi, cum ruunt regna
mundi. Dominatur enim rex ille in medio inimicorum suorum et
virtus illius in
infirmitate perficitur. Sed non debeo haec pluribus ad te ut
cui melius quam mihi sint nota.
Comitia imperii quando et quo loco sint futura, nondum scio.
Ad Rhenum tamen
futura dicuntur. Est iam hic legatus imperatoris qui haec
atque alia fortassis
agit. Nuptiae ducis Ioh. Casimiri post pascha sunt futurae
ad quas adornantur iam ludi equestres.
Controversiam hic motam spero evasuram eo quo deducere eam
conabar, nempe de hoc
ut conveniat palam blasphemos non esse inter ecclesiae
membra censendos, de
caeteris quae ad circumstantias pertinent, contentiones
omittantur. Nam qui
disputarunt contra dicunt iam se hoc non voluisse quod
negantes paenitentiam
sint agnoscendi pro membris ecclesiae magis quam qui fidem
negent; tantum de
modo et nescio quo synedrio disputasse. Ego dum haec ita
abeant, facile patiar
eos sua verba quam optime interpretari. Quod ad doctrinam
igitur attinet, vincit
adhuc veritas: De exequutione vero nihil exspecto. Etiam
ille ad quem dicebam
tibi me scripturum de ista causa, prolixe mihi respondit.
Cogitur quidem fateri
blasphemos non debere cum ecclesia confundi. Sed tamen
Exclusionem eorum eludere
conatur hac potissimum ratione quam accessus etiam
flagitiosorum ad sacramenta
sit professio paenitentiae ac proinde nulla in eos praeterea
inquisitio habenda.
Quale hoc sit, tu cogitabis: Ego certe legere sine magno
dolore non potui.
Nondum rescripsi. Sed cogito rescribere et ostendere cur
ipsius rationes mihi
non satisfaciant, amanter tamen et modeste. Ac postea cum eo
disputare desinam
sicut et cum aliis. Nam a controversiarum istarum et omnium
publicarum actionem
tractatione me quantum possum avello, non tantum odio ac
taedio ipsarum rerum,
sed etiam penuria temporis coactus, quod ne quidem meis
functionis laboribus sufficit.
Commendaveras me dn. Ramo a candore. Sed vereor ne ille
suspicatur me esse
nigerrimum qui tamen ipsi optime volo, etsi non in omnibus
in quibus ipse
voluisset, ei gratificari potuerim. Volebat hic profiteri
publice admodum
invitis professoribus et consiliariis. Dissimulabat se
velle. Si verbum mihi
dixisset, libere et fideliter eum monuissem illa quibus
forte suam et aliorum
molestiam cavere potuisset. Currebat interea ad illos qui
haec maxima
contentione egerunt apud principem, cum tamen res
scholasticas et philosophicas
minime intelligunt. Colligebantur adolescentum praesertim
Gallorum suffragia,
quorum nomine libellus supplex offerebatur principi quo
petebatur ut dn. Ramus
legeret publice. Missa sunt mandata de hac re ad
universitatem quae iustis de
causis professionem se dn. Ramo dare posse negavit. Hoc
igitur cum non
successisset, clam me et omnibus consiliariis mandatum a
principe absente
extortum est ad me,  quo iubebatur ut dn. Ramus in nostro
collegio profiteretur.
Valde hoc me perturbabat, cum viderem quam mihi futurum
esset invidiosum et apud
principem et apud dn. Ramum. Multis enim de causis non
poteram non adversari,
partim quod multa essent quae nostram scholam fieri publicam
non sinebant,
praesertim dn. Rami (* es fehlt ein quod) quem non dubitabam
frequentius
auditorium habiturum quam cui noster locus sufficeret,
partim quia mihi facilius
esset cedere quam me praesente alium in schola mea negare
quae affirmarem,
affirmare quae negarem, nova quae hactenus arcere studueram,
in eam invehere,
vetera quae multo tempore et labore vix inculcaveram et
aliquem ad usum
transferre conatus eram, uno momento ex ea eiicere atque
exturbare. Ventum est
igitur demum ad universitatem, iussum, ut auditorium
publicum ei concederetur,
sed ea lege, ut nihil sine consensu principis neque eorum
quidquam legeret de
quibus inter ipsum et scholas nostras non conveniret. Legit
orationem pro
Marcello, primum quidem aliquo concursu adolescentum, deinde
solis fere Gallis
et quibusdam Belgis audientibus. Eam qua lectione finiebat,
ea se postridie
dialecticam suam (quam prius per occasionem commendarat)
incoaturum dicebat. Ibi
universitas adit principem, exponit causas cum magnopere
petat, ut liceat ei hoc
ipsius pace prohibere, utpote quod minime congrueret iis
conditionibus quibus
eum legere voluisset princeps. Impetratur, auditorium
clauditur. Dolet mihi quod
fabula fieri maluit ac se atque alios turbare quam siquidem
hic hospitium vel
diversorium potius quaerebat, in quiete gratia et autoritate
vivere aut etiam,
si legere tantopere cupiebat, alia ratione agere de qua
facile monere eum
potuissem. Ego malam gratiam apud illos inii qui causam
ipsius agebant hac
tantum ratione inducti, quia tractatum pro disciplina
ecclesiastica scripserat
ideoque se idoneum illius causae actorem et patronum se
nactos esse putabant.
Verumtamen etsi hoc videbam, non poteram in ista re a
professoribus dissentire
idque multis de causis quae cum in ipsa re, tum in modo quo
agebatur inerant.
Sparsae deinde sunt graves calumniae nos dn. Ramo adversari
odio disciplinae,
cui sciremus eum favere et quia doctiores nobis ferre non
possemus a quorum
criminum utroque scio illos professores qui maxime adversati
sunt, esse
alienissimos. Nam de me non debeo hic aliquid ad te. Utinam
haberemus multos et
disciplinae patronos et nobis doctiores, non tantum
iuventutis nostrae, sed
nostros etiam praeceptores. Mihi in faciem dictum esse
homines factiosos in
universitate quos ego adiutarem et confirmarem. Atque haec
ab illis qui causam
hanc egerunt et soli volunt videri disciplinae patroni.
Etiam scholastici quidam
succentores maledicos versus aliquoties in professores
affixerunt et sparserunt.
Vetera animorum vulnera non parum hac actione refricata et
aucta sunt ac nova
etiam distractiones factae quae non facile tollentur. Hoc
mihi praeter alia
multa incommoda graviter dolet. Sed hoc fortassis inest boni
quod quorundam
animi et studia detecta sunt a quibus boni et moderati
facilius sibi deinceps
cavebunt. Haec te scire volui ita ut sunt gesta, non tam ne
quid falsi de tuis
amicis tibi pro vero obtrudatur, quam ut horteris dn. Ramum,
ne quid deinceps
eiusmodi moliatur, nam neque sibi neque nobis consuleret,
sed novas tantummodo
turbas cieret. Voluit mecum conferre de sua dialectica. In
aliis rebus quanquam
mihi difficile erat, tamen aliquot dies ipsi dedi     hanc
tanquam minus
necessariam nolui meas operas negligere nec libuit mihi cum
eo in disputationem
nunquam finiend m descendere, praesertim cum viderem ipsum
iamdudum decrevisse
quid sentire vellet ac mille verba posse .......
