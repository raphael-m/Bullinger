<nr>[26192]</nr>
<ae>Bullinger an Philipp Melanchthon</ae>
<od>Zürich, 1. November 1556</od>
<vo>Autograph: Zürich StA, E II 346, 335; Kopie von Lavater;Zürich ZB Ms. S 88, 128.(Siegel...)</vo>
<dr> <dr>
<re> </re>
<tx>S. D. Reverende vir et colende charissimeque frater,
gratissimae mihi fuere literę tuae, cum quod ex animo te
diligam et magni te merito faciam et ea de causa non possint non
charissima mihi esse tua omnia, tum quod intelligo, quantopere
diligas filium meum Heinrychum, quem omnibus modis iuvare
satagas. Praedicant hoc sane de tua humanitate filli mei ad me
literae, praedicat id ipsum plenissime egregius iuvenis magister
Collinus. Proinde gratias, quas possum maximas, tuae pietati ago
et, cum tantum beneficium rependere non possim, deum patrem,
omnium bonorum remuneratorem, ex animo oro, ut tibi et familiae
tuae benedicat. Si quid tamen mea mediocritas unquam mereri
poterit, et me ipsum et omnia mea tibi et tuis offero ac tuam
pietatem obsecro, ut digneris porro filii mei pater esse
ipsumque fideliter instituere, non tam doctus quam integris
moribus et modestus aliquando in patriam redeat. Cum autem
intelligam illi gradum non posse obtingere (quod et te suspicari
video) absque molestiis et calumniis multorum, malo illum sine
gradu doctum, tuo inprimis aliorumque doctorum testimoniis
ornatum ad nos redire; tanti hoc fecero, quanti totius scholę
(licet hanc magni faciam) testimonium. Proinde vix credas,
quantum in animo me dolorem tui merores excitarint ex quorundam
male gratorum pravis concepti studiis. Dominus compescat
bellaces illas mentes prohibeatque, ne in senio eiiciaris in
exilium. Satius tamen fuerit eiici in exilium quam tantillum
cedere veritatem Christi adulterantibus. Moses, insignis dei
servus, potius elegit multis affici simul cum populo dei quam
temporariis ... commodis frui, maiores arbitratus divitias
conprobr.... Christi quam Aegyptiorum thesauros. Ac scimus in
exiliis nec Mosi nec patriarchis nec prophetis nec ipsi domino
nostro defuisse quicquam. Nihil et ego optarem magis quam videre
te et colloqui tecum suaviter. Dominum Iesum Christum oro, ut,
quod salubre ecclesiae suae, fiat. Damnamus hic modis omnibus
cynici illius Pragensis falso Iesuitae dicti dogma impiissimum
Christum Iesum nunc non esse intercessorem in caelis. Credimus
et mordicus retinemus, quod nos hac in re dilectus domino
apostolus Ioannes docuit in sua canonica prima cap. 2. neque
aspernanda arbitramur, quae s. Aurelius Augustinus in ea verba
scripsit. Placent denique et probamus, quae tu ex scripturis, ex
Cypriano et Eusebio consignasti in chartam, pro qua tibi maximas
ago gratias. Oremus dominum, ut is pacificare et confirmare
dignetur ecclesiam, quam suo sanguine redemit et sibi ceu
peculium consecravit. Commendat se tibi clarissimus vir d.
Petrus Martyr tui amantissimus. Salutat te dominus Lelius, cuius
parens hac aestate mortuus est. Salutant te amicissime d.
Theodorus Bibliander, tres mei generi Zvinglius, Lavaterus et
Simlerus, Gualterus itam affinis, d. Collinus senior et reliqui
fratres et symmystae. Ardet Italia bellis a pontifice excitatis;
his se implicat rex Galliarum. Distracta est toa Italia
factionibus, ut magnae hinc sint calamitates metuendae. Dominus
Iesus proturbat tandem truculentam hanc bestiam e sede
pestilentiae et colligat dispersas suas oviculas.
^$Vale aeternum, vir reverende et frater charissime. Dominus
benedicat tibi et familiae tuae.
^$Tiguri 1. novembris anno domini 1556.
^$Bullingerus tuus ex animo totus.
<lz>[Adresse ...]:fehlt.
