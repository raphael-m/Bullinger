<nr>[27223]</nr>
<ae>Simon Sulzer an Bullinger</ae>
<od>
Basel, 24. September 1557.
<vo>Zürich StA, E II 336a, 437 (neu: ...)   Orig.(Aut.)
S. Commentarios tuos in Apocalypsim accepi, sicut voluisti, accepi per Petrum Mechlinum nostrum et gratias tibi magnas habeo pro eo munere relaturus, si queam.
De rebus Italicis quod tam diligenter scripsisti, itidem gratum fuit, ac adparet tempora certe periculosa.
Involuti sumus bello non necessario et meo iudicio infaustissimo.
Socia iungimus arma Gallo, qui neque nobis servat foederis conditiones neque pacta cum hoste inita.
Quae perfidia omnibus et seculis et gentibus odiosa fuit arumnamque
et cladem plerumque habuit poenam, quod nosti.
Addo, quod simul etiam bellum Christo non desinit indicere, cuius membra adfligit, nec sentit virgam furoris domini cervicibus imminentem, nedum ut agnito delicto convertatur ad percutientem.
Accepi etenim heri per virum gravissimum, qui et literas ostendit ea de re Lutetiae a pio certęque fidei viro scriptas 4ta septembris, coniectos esse Parysiis 200 homines in vincula utriusque sexus, inter quos et primae nobilitatis aliquot, eo quod in
conclave quoddam ad audiendum verbum domini et preces convenissent et forte etiam ad coenae dominicae usurpationem numero circiter 400.  Ac elapsis aliis eos, quos dixi, ducentos iam teneri captivos ad incertum eventum eamque ob rem in procinctu esse quendam virum, qui eorum nomine principum et civitatum Helveticarum intercessionem postulet.
De Pedemontanis nihil accipio nisi quod atroces minas et illos audire, pergere tamen in domino, a quo non sine miraculo conservantur.
Commendemus eos
precibus ecclesiarum nostrarum serio una cum reliquis.
Bolwylerus vallem S. Alb....ti transit Lotharingiam invasurus accepto prius in deditionem oppido S. Hipoliti, S.Pilt, non procul sita a Seletstadio idque Ferdinandi nomine, eo quod ex parte prius ad Lotharingicam ditionem spectavit.
Vini in Alsatia proventum tam exiguum esse Mathias Erbius scribit ac fuit ab elapsis retro 30 annis et frumentorum caritatem in quamlibet ubere messe praesagiunt propter belli huius magnitudinem, ita nimirum puniente domino prodigiosam ingratitudinem et pertinacem
impaenitentiam.
^$Bernatos nostros audio constantes esse in negando milite et vestros etiam diligenter advigilare, ut suos retineant domi, quo nomine gaudeo et precor dominum, ut det etiam reliquis oculos et mentem, ut meliora consilia cernant et sequantur.
Affini tuo prospectum esse de conditione commoda quaesturae ecclesiasticae apud marchionem arbitrabamur et laetabar ipsius et tuo nomine; sed quantum video, causis certis et nimirum evidentibus motus suscipere detrectavit.
Nihilo secius pro
virili dispiciam, si alia offeratur occasio, ut eius sim memor; cupio enim optimo viro et propter Christum afflicto, tum tuo affini, ex animo consultum.
De colloquio Vormacensi nihil accipio nisi Philippum adesse et aliquot ex adversariis, sed nullamdum legitimam tractationem esse cęptam.
Si quid certi cognovero, te non celabo.
Bene vale in Christo Iesu cum tuis omnibus, quos cupio salvere iubeas meis verbis amanter et reverenter.
Scripsi Basileae 24. septembris anno 1557.
Tuus Simon Sulcerus.
Clarissimo viro d.
Heinricho Bullingero, domino colendissimo et charissimo fratri et symmistae.
^$Tiguri.
