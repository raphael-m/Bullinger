<nr>[43012]</nr>
<ae>Durich Chiampell an Bullinger.</ae>
<od>Chur, 19. Januar 1573.</od>
<vo>Zürich ZB, Ms F 58, 590. / Kopie (18. Jhdt.)</vo>
S. D.   Oro, concede mihi, venerande pater, quod, quum nuper
te longa illa et
illepida epistola obtuderim, rursus tibi molestus esse
cogor. Sed volenti non
fit iniuria. Ipse enim iussisti, ut, si quid aliquibus
ecclesiis stipis nomine
acceperimus pro miseris fratribus propter Christum a patria
sua exulantibus vel
ex Gallia profugis collectae (si tamen stipis nomine hoc
plus satis vile
munusculum dignum fuerit), ad te illud mittamus. Ioannes
enim Concius, qui et
Bisatius, Zutziensis ecclesiae in Ingadina minister, quod
ibi a nescio quot eius
ecclesiae membris contributum collegit, mittit hic 10
florenos Rhenenses et 42
cruciatos iuxta valorem quidem monetae hic usurpabilis. Item
Andreas Rudolphus,
Laviniensis ecclesiae minister, misit etiam summulam, quam
ibi ab aliquot
collegit, decem nempe florenos Rhenanos sive aureos cum
dimidio vel paulo plus
itidem monetae ibi hactenus usurpabilis. Thomas denique
Thoenlichius,
Scanfiensis novitiae vel nuper conversae ecclesiae
concionator itidem novitius,
summam misit tantam, ut numerum vel pretium vix exprimere
verbis possim, nempe florenos vel aureos
1 1/9 id est ein gl. und 6 oder 7 cr. proh pudor! An aliae
autem ecclesiae
aliquid missurae sint necne, ignoro. Quodsi Ingadinensium
reliquae etiam saltem
duntaxtat singulae mitterent, quantum duarum dictarum una
misit, aliquantula
summa evaderet, quae accederet ad 200 plus minus aureos.
Quid si deinde et aliae
accederent? Sed admodum tenuis mihi spes est, vitione
concionatorum vel magis
cessatorum an auditorum aut potius neglectorum an denique
utrorumque (quod magis
credidero), nescio. Ita sumus hodie christiani, oretenus
fere scilicet, qui,
quod avaritia, non pietas dictat, non quod Christus rex, sed
quod deus Mammon
vel Pluto imperat, promptissime facimus diligentissimeque
exequimur nefandae
avaritiae perpetuo penuriam praetexentes hancque excusantes,
qua ipsi precamur
etiam opulentissimi etc. Ita, inquam, sumus eiusdem
christiani corporis membra,
quae reliquorum membrorum dolorem afflictionemque non
sentiamus nec ullo eius
sensu vel sympathia afficiamur, imo nihil minus sumus quam
eiusmodi grex*
(*darübergeschr.: qui?), ut spiritus, qui vera et genuina
membra animat, per
Paulum dicit, meminerint vinctorum tanquam una cum illis
vincta et eorum, qui
affliguntur, veluti ipsa quoque versantia in corpore. Verum
quid infelicem
nostri temporis statum necquicquam deploro, quum brevi omnes
simus experturi, quid simus.
Aeternum ergo vive et vale.
Datae Curiae die  19. ianuarii 1573.
Tui observantissimus Huldrichus Campellus.
Reverendissimo in Christo patri d. Henricho Bullingero,
Tigurinae ecclesiae
antistiti dignissimo, domino meo semper observandissimo.
