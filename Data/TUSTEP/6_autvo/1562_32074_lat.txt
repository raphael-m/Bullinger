<nr>[32074]</nr>
<ae>Fridolin Brunner an Bullinger</ae>
<od>
(Glarus), 5. Mai 1562.
<vo>Zürich StA, E II 377, 2373. / Orig.(Aut.)
Salutem.
Hostes nostri papistae iam ex Eremo (ubi habiti sunt dies rogationum et supplicationum) redeuntibus coram senatu nostro apparuerunt ab eo postulantes communitatis et reipublicae sigillum ea gratia, quod animo habeant ea, quę in Tridentino concilio approbata rataque fuerint, una cum Pagicis et posteris suis firmiter observaturos et ad veritatis testimonium sigillum omnium ipsorum nomine apposituros.
Senatus nescio qua imprudentia vota concessit.
Quid autem ea consignatio et subscriptio
portendat, cuilibet coniectare licebit.
Satis superque omnes sumus certificati, quae concilium Tridentinum in causa religionis decreverit et orthodoxum approbarit, nempe ea, quae veritati ex diametro repugnent.
At hęc dictu mirum, quantis promissionibus nunc in supplicationibus apud Eremum Switenses in rebus religionis adversarios nostros confirmarint, quo firmi et perseverantes in avita religione persistant.
Dira ad hoc ex adverso iis comminati sunt, qui in proposito ipsos velint impedire aut
dehortari.
Quibus promissionibus adversarii cristas erigunt et indies insolentiores facti, nostri contra timidiores, cum ne verbulum ab evangelicis Civitatibus audiant, quod in se habeat quid consolationis, nedum auxilii, quod ad defectionem tandem timeo ruinam praebere.
Dominus misereatur nostri et nobis auxilietur, cum videamus in homines spem ponere esse vanissimum.
Praeterea ea omnia legi, quae nova ex Gallia Beldio misisti, et intellexi piorum negotium in extremo stare periculo.
Dominus
defendat ecclesiam suam et in hostes suos se ita ostendat, quo totus mundus videat et agnoscat se dominum esse et homines homines.
Vale feliciter cum tua perchara familia.
Faxit dominus, ut brevi nobis ex Gallia laeta nuncies.
Datę  5. maii anno 1562.
                 Fridolinus Fonteius, Claronensis ecclesię verbi minister,
                                            tibi observandissimus.
Dem erwirdigen und fromen m.
Heinrich Bullinger zu Zürich, minem günstigen herren zuͦ handen.
