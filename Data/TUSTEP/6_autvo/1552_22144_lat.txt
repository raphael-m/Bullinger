<nr>[22144]</nr>
<ae>Antoine Morelet de Museau an Bullinger</ae>
<od>Basel, 26. Juli 1552.</od>
<vo>ZÃ¼rich StA, E II 359, 2886. / Orig.(Aut.)</vo>
Binas a te accepi literas, vir doctissime, quarum postremas
hodie accepi. Prioribus de reditu meo gratularis et egre
adversam meam valetudinem fers, que certe per aliquot dies
gravissime in lecto decumbentem afflixit; sed paulo melius
habeo neque sum tam debilis. Tamen, quum viderem in tanta
angustia constitutum ignorans, quid bonitas domini de me
statuerit, misi nobilem virum ex amicis ad regem, ut illum
admonerem, quo in statu essent eius res apud Helvetios, et
licentiam abeundi pro me peteret pro duobus tantum mensibus,
ut valetudini possem consulere. Quid responsurus sit,
nescio; tamen vix patietur me omnino discedere. Video te nec
immerito sollicitum de successore legato; hoc etiam valde me
torquet; scio enim, quanti ponderis sit haec legatio et
quantum possit obesse bonis, si quis male utatur. Quod in
caussa fuit, ut ante mensem ad generum meum scripserim, qui
est a libellis regis, ut illam susciperet; videbatur enim
mihi satis aptus, est satis doctus et Grece et Latine,
filiaque, uxor eius, quecunque legit Latina, potest absque
preceptore intelligere. Verum excusavit sua negocia, que in
Gallia habet magni ponderis; quare de alio est cogitandum
et, ut tibi obsequar, cuius video pium ut in omnibus certe
in hoc esse consilium, non omnino legationem reli[n]quam,
quin commodiorem in locum meum subministrem. Dominus velit
huic negocio adesse, ita ut eius gloria consulatur. Quod
autem scire cupis, ubinam sit rex et qua fortuna utatur,
scias illum esse in finibus Picardiae, ubi omnes fossas et
aggeres, quos hostes edificaverunt, ut ditionem vastarent,
distruit, quo facto instituerat evertere domum reginae
Mariae, que ad oppid m Gems sita est, quod multos pagos
miserrime vastasset illa misera, quum nullum castrum a deret
invadere. Sed per pluviosum aerem non licuit, qui multos
morbos in castra invexit, quod in causa est, ut
r[egia] maiestas velit exercitum per presidia in
oppidis disponere, ut paulum respirent et advenienti posthac
hosti melius respondere vel invadere possunt. Hoc ex eius
literis habeo, quas ante unum aut alterum diem accepi, et
iisdem conqueritur de federe ab Helvetiis cum Mediolanensi
ducatu facto se inscio, de quo nihil scripserem; sed cursor,
qui ad Cesarem sigillatas literas deferebat, a nostris
interceptus est. Literas tuas, quas discidi cupis, ut
intelligas me bona fide velle tecum agere, ad te mittam, et
quamvis lectio illarum sit mihi gratissima, tamen nollem
apud me retinere, quod tibi posset esse fraudi aut
offendere, nec dubito esse aliquos, qui ex animo tibi non
faveant, agoque tibi gratias pro tua erga me amicitia et
benevolentia, et si tale beneficium possem compensare, id
libenter et ex animo facerem. Alteris tuis literis scribis
de literis Vergerii, quas ad me mittis; vellem illi quidem
satisfacere; sed nullum responsum de eius negocio habui,
quamvis sepius scripserim et puto utrinque suspectas esse
meas literas, quod existiment omnes me piis favere et eorum
causam promovere  . . . . .  illi respondeo et consulo, ut
per dominum Castilionem, legatum regium apud Rhetos,
negocium tractari faciat, quod facile impetrabit. Que autem
de Helvetiis scribis, et quod parum solliciti sunt de
exercitu Cesaris, contra morem diligenter notavi, et certe,
si saperent, deberent astus Cesaris intelligere neque
permittere delectum militum in eorum vicinia colligi. Sed
videre eos timere, ne tam arcta sit inter Gallos et Germanos
amicitia, ut a r[egia] maiestate negligantur, et
certe nonnunquam accidunt,  que . . . . . . timemus, quamvis
persuasum habeam r[egiam] m[aiestatem]
perpetuam Helvetiis fidem et amicitiam servaturam. Si quid
audieris novi, gratum mihi erit per te intelligere; nam hic
nihil audimus. Bene vale. Basileae  26. iulii 1552.
Tuus Maurilius Musaeus.
Clarissimo et doctissimo viro domino Henricho Bullingero,
Tigurino ecclesiastae.
Tiguri.
