<nr>[30140]</nr>
<ae>Friedrich von Salis an Bullinger</ae>
<od>
Samaden, 12. August 1560.
<vo>Zürich StA, E II 377, 2343. / Orig.(Aut.)
Gr.
II, 200 R.
Colendissimo domino Bullingero suo Fridericus a Salice S. D.
Iam pridem nullas ad te litteras dedi, colendissime domine, et quidem in causa est, quod ante sesquimensem Clavenna profectus cum tota familia mea Samadenum ibique paucos dies commoratus tandem me cum Ioanne filio meo ad thermas Burmenses, tuendae, imo etiam consolidandae valetudinis ergo me contuli; non enim usquequaque ambo bene habebamus.
Sed successit nobis ex voto dei beneficio; quippe cum heri demum ex thermis huc redierimus incolumes.
Ipsi deo nostro optimo maximo laus sit et gloria in
aeternum.
Quod itaque fuerim taciturnior a multo tempore, est quod ignoscas; delitui enim in locis remotioribus, ubi non facile potui tabellarios invenire, quibuscum meas ad te darem, proinde rogo etiam atque etiam me habeas excusatum.
Porro novi, quod scribam, nil habeo, praeter quod refertur summi pontificis (ut vocant) iussu decollatum esse ducem de Paliano et duos cardinales, quorum alter erat ille Caraffa; quam vero ob causam, non certo constat, creditur tamen hoc esse factum ob
rebellionem, cuius fuerant insimulati.
Insuper et episcopus Tarracinę in carceres est coniectus.
Et haec quidem nova attulere nuper nonnulli viatores, qui Roma venientes hac sunt profecti versus Austriam.
Authores refero, ne, si vana dixissent, me itidem vanitatis accuses.
Apud nos omnia sunt tranquilla, et ingens illa penuria, qua per totum fere biennium acriter admodum fuimus agitati, iam incipit aliqualiter decrescere; prosperet deus omnia in bonum.
Hic immorabor adhuc circiter unam aut
alteram hebdomadam, postea me Clavennam conferam, ubi, si quid fuerit novi, significabo tibi.
Ideo vero diutius hic haereo, ut aeris nimium calorem effugiam meamque interim meorumque domesticorum incolumitatem tuear.
Scripsit ad me dominus genitor meus dominum Marium Bisatzum meo abs te nomine accepisse illos florenos 12, quos mihi debebas, et, modo id factum sit absque incommodo tuo, perplacet; sed vereor sane, ne tecum egerint importune, quod minime vellem.
Abs te nihil habui litterarum toto
bimestri praeterito; cupio autem admodum audire, ut valeas cum tuis omnibus, quidque agant reverendi senes d.
Petrus Martir et d.
Occhinus; proinde, cum prae negociorum mole, qua subinde obrueris, licebit, rogo, ne didegneris me de tuo ac amicorum statu certiorem reddere; ego vicissim, cum in meam provinciam pervenero, te sedulo litteris meis invisam, quae quamvis incultę fuerint admodum, ut sunt omnia mea, tamen pro tua singulari humanitate boni consulas.
Vale aeternum foelix, domine ac patrone colendissime, meque filiis tuis itemque generis ac amicis demum omnibus officiose commendatum reddas, rogo etiam atque etiam, et praesertim senibus undequaque suspiciendis domino Petro Martiri Vermilio et d.
Bernardino Occhino, quos ego una cum caeteris de republica christiana optime meritis post te unice observo et colo.
Datum Samadeni  12. augusti 1560.
               Idem qui supra tibi omnium deditissimus Federicus a Salice.
[Ohne Adresse.]
