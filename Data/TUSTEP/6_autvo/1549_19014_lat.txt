<nr>[19014]</nr>
<ae>Johannes Hospiniam an Bullinger</ae>
<od>Basel, 20. Januar 1549</od>
<vo>Autograph: Zürich StA, E II 366, 302</vo>
<dr> </dr>
<re> </re>
<tx>
S. Redditae mihi sunt literae tuae, observandissime domine Bullingere, quae mihi
moeroribus intestinis pene confecto singulare solatium attulere, et habeo tibi
profecto eo nomine gratiam. Nam literae tuae a me in maximo, ut par est, pretio
habentur et inter eas res reponuntur, quae mihi sunt longe charissimae. Quodsi
de istis meis domesticis difficultatibus quaeras, charissima mea coniunx iam
quartum mensem gravissimo morbo tenetur. Itaque imprimis rogatam velim pietatem
tuam, ut pro illa proque me apud dominum intercedas, ne sub ista cruce
concidamus, sed forti eam pectore et constanti fide ad finem usque perferamus.
Quamquam autem talis sit nostri temporis status, ut si unquam alias nunc
meritissimo dici queat: beati, qui in domino moriuntur, tamen, quam bene mecum
et cum parvulis liberis meis quatuor ageretur, si tam cito orbaremur? Verum enim
vero, in quamcumque partem res casura sit, hoc solum precemur, ut ita nos
comparet pater misericordiarum, quo ex animo aut cum ipso sospitatore: Fiat
voluntas tua, aut cum Iobo dicamus: Dominus dedit, dominus abstulit; sit nomen
domini benedictum. Haec mens ut nobis superne inspiretur, quaeso te, optime mi
domine Bullingere, pientissimis precibus tuis sive privatis sive publicis
solicitare optimum maximum digneris. Sed hactenus <gr>...</gr>, deinceps de tuis
ad me literis scribemus, e quibus me exhilaratum recreatumque esse initio sum
testatus. Nam intellexi vos, imprimis vero te, columen et caput, deinde caeteros
etiam ecclesiasticae scholasticaeque reipublicae principes optime rectissimeque
in me affectos esse et ita de me sentire, quemadmodum semper optavi, et mehercle
tuto potestis.
Et primo quidem, quod amicissime scribis te tibi persuasisse apud me non multis
verbis opus fore et argumentis, id vero satis luculente ostendit de meo ergo vos
vestrosque studio nihil dubitari; equo enim, qui ultro currere consuevit,
admovere calcaria necesse non habemus. Quare rogo precorque, ut in ea sententia
de me perseveretis, et dabo operam, ut ita me erga vos (iuvante deo) vestrosque
homines geram, ne occasio vobis querendi detur, quasi spe atque opinione falsi
fuissetis. Si unico tantum verbulo vel etiam nutu significaveritis, quid fieri a
me velitis, modo non vires facultatesque meas excesserit, sum praesto futurus
non in domesticis modo et familiaribus officiis, sed aliis etiam gravioribus.
Estis enim hi viri, quos patriae dignitatisque nomine non leve ius in me habere
libere libenterque agnosco. Deinde vero, quod ad negotium attinet, de quo me
nomine dignissimi collegii vestri compellasti, id quoque vestram in me
benevolentiam declarat; neque enim charos nisi charis commendamus.
Accedit, quod meam professionem tantopere probare videmini, ut vestros
adolescentes ei mancipatos esse iubeatis; nam hoc quoque certissimum est vestrae
in me voluntatis iuditium. Quamobrem ago cum tibi, colendissime domine
Bullingere, tum reliquis collegis tuis, viris omni genere virtutum et
doctrinarum ornatissimis, pro tanta in me benevolentia gratias ingentes. Porro
ut, quid a me factum sit, [re]sciscatis, quum ego quoque vestrum consilium ut
prudentissimum ac consult[issimum] probassem, effeci, ut Hylero atque Bumanno
deinceps ius fasque sit q[uatuor] lectiones in secunda et duas in tertia classe
audiendi, nempe in [hac] organon et Physica Aristotelis, in illa orationes
Ciceronis et poetam omnium autorem et principem Homerum; sic enim in
praestantissimis linguis et artibus longe maximis progressus facturi videntur,
et ipsi adolescentes mihi referebant vobis, si istud impetrassem, fore
grati[ssimos]. Quodsi quae vobis alia sententia est, potestis rescribere;
curabo, [ut], quicquid volueritis, permittatur.
Breviter vos quidem habebitis me obsequentissimum, vestri autem adolescentes et
sui amantissimum et rerum suarum studiosissimum. Haec habui, quae in praesens ad
amantissimas t[uas] literas rescriberem, quae tu pro candore ac singulari in me
amore [bo]ni aequique facies. Vale in domino Iesu feliciter una cum lectissima
coniuge tua et sobole faustissima, quibus omnibus precamur fausta [fortuna]taque
omnia. Commenda me, quaeso, dignissimo collegio vestro et excusa me apud D.
Gualtherum, cui propter occupationes nunc respondere non potui, respondebo autem
(dante deo), quamprimum per otium potero. Sit pietati tuae commendata aegerrima
mea coniux. Rursum vale.
^$Basileae 20. Ianuarii anno 1549.
</tx>
<un>Tuus ex animo totus Johannes Hospinianus.</tx>
<lz>[Adresse:] Sacrarum humanarumque disciplinarum eruditissimo viro D. Henricho
Bullingero, Tigurinae ecclesiae archiepiscopum agenti, domino patronoque suo
longe colendissimo. Zürich.
