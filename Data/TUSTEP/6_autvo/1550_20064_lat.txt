<nr>[20064]</nr>
<ae>Bullinger an Johannes Calvin</ae>
<od>Zürich, 15. März 1550.</od>
<vo>Zürich StA, E II 342, 240.</vo>
Gedruckt: CO XIII 546 - 48, Nr. 1355.
Clarissimo viro d. Ioanni Calvino Genevensis ecclesiae
antistiti vigilantissimo
domino et fratri suo venerabili et charissimo suo
           Genff.
S. D.   Mitto tibi, Calvine frater in domino venerabilis et
charissime, pro tuis
vere aureis muneribus munusculum vix aereum, pro libris
inquam tuis doctissimis
Decadem 3. sermonum meorum. De dogmatum veritate satis
certus sum, sed quam
dilucide et commode omnia tradiderim dubito. Verum feci quod
potui, adiutus non
raro scriptis tuis. Certe conatus sum simpliciter et
perspicue singula tradere.
Dominus faxit ut, quod in gratiam feci studiosorum et
ministrorum verbi, hi ex
meis laboribus uberrimum percipiant fructum.
Diu iam nihil audivimus de rebus vestris: anxie ergo scire
desideramus quomodo
valeas, quid agas, an in ecclesia omnia recte habeant.
Coeperat apud nos pestis
nonnihil sęvire, sed mox desiit. Putant illam multi mox
crudelius grassaturam.
Iam enim iterum diebus aliquot peste unus et alter
interiere. Sed haec est manus
domini: bene habet. Fiat voluntas domini: sive vero vivamus,
sive moriamur, domini sumus.
Res ecclesiae et scholae nostrae, adde et reipublicae, satis
bene habent, gratia
Christo. Plurimum enim quietis peperit nobis quod in foedus
Gallicum non
concessimus. Aliis hoc plurimum turbarum excitat. D.
Hallerus, postulante
Bernensi ecclesia, concessus seu datus est Bernatibus.
Bernae ergo manebit. In
locum Halleri surrogatus est d. Ludovicus Lavaterus, iuvenis
valde pius et
doctus, de quo mihi magna polliceor. Argentinae et in Gallia
Lutetiae aliquamdiu
studuit: ex Gallia per Italiam domum rediit.
Morositas et inhumanitas quorundam nunquam mihi placuit.
Probe memini quid ad me
literis tuis postremis scripseris. Ac libenter mitigare
illum rigorem studebo.
Ego dissimulandum puto aliquoties ne eveniant deteriora,
praesertim cum non
agitur de doctrinae puritate, de dogmatibus inquam.
Praeterea spero translato
Zebedaeo plus tranquillitatis futurum in Lausannensi
ecclesia. Sunt alioqui
optimi viri qui sic sunt rigidi. Dissidium hoc diutinum et
periculosum sic ipsos
exasperavit. Spero omnia tempore futura longe commodiora.
Fratrem illum
Parisiensem repudiatum esse doleo. Si integer est, alio
tempore succedet res melius.
Quae postulasti ad d. Hopperum nostrum scriberem
diligentissime exsequ[u]tus sum
: ac spero ipsum rem rectius expensurum. Apud te autem hoc
libere dico, Bucerum
quidem multos sustinuisse labores in ecclesia: sed si non
laborasset in
quibusdam usque adeo strenue, et minus implicate loqu[u]tus
fuisset de coena
domini, melius fecisset. Haec apud te dico. De his nihil
scribo Hoppero nostro.
Puto enim ea quae pacis sunt quaerenda et promovenda esse
inter fratres alioqui
convulsos, persequ[u]tioni expositos et dispersos. Dominus
Iesus recolligat ecclesiam suam et servet suos.
Ex Germanicis urbibus parum fausta nunciantur. Scis quid
Argentinae evenerit.
Oremus dominum. Vale aeternum cum omnibus symmystis. Salvi
sint inprimis fratres
charissimi d. Farellus et Viretus. Salutant te symmystae mei
omnes et ecclesiae
Genevensi imprecantur omnia felicia.  Tiguri  15. martii
1550.
Bullingerus tuus.
