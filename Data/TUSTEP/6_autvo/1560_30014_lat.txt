<nr>[30014]</nr>
<ae>Wolfgang Musculus an Bullinger</ae>
<od>
Bern, 22. Januar 1560.
<vo>Zürich StA, E II 360, 229. / Orig.(Aut.)
S. Habeo tibi gratiam, compater in domino charissime, quod in ipsis occupationibus tuis petitioni meę deesse noluisti.
Placet consilium tuum; nam et ipse ad Lelium nostrum eadem scripsi, timendum videlicet esse, ne Max[imiliano] rem magis ingratam quam gratam facerem propter parentem et forsan mihi quoque nescio quid turbarum concitem.
Quare persto in eo, quod de Palatino cogitavi propter singulares quasdam causas, quae mihi cum Palatinatu intercedunt, sub quo vixi, priusquam me
Christus servator per evangelii sui lucem et gratiam e tenebris papisticis evocavit.
Poteram ex Wilhelmo<f1>Klebitz.<fe>, diacono Heidelbergensi, cum hic esset, abunde rescire omnia ad hanc causam necessaria, sed neglexi tam commodam occasionem, quia tum nondum constitueram, quid facerem.
Impetravit ille a senatu nostro literas ad electorem, interea tamen ne verbum quidem scripsit, ut nesciamus, quomodo et ubi iam agat; si quid de illo habes, oro, significes.
De strena praesentis anni, quam communi nostro
filiolo Ioanni Heinricho pro benevolentiae tuae more misisti, iam tertio scribo; quare vehementer miror, quonam, quas ad te misi, pervenerint meę literae.
Quicquid sit, ago tibi una cum illo, quas possumus maximas gratias, et oramus dominum, ut, quod facis, ad centesimum usque vitę tuę annum facias.
Optime vale, compater charissime.
Salutem opto toti domui tuę.
Salutant te ac tuos mei omnes.
Bernę 1560.  22. ianuarii.
                             Wolfg[angus] Musculus, compater tuus in domino.
Praestantissimo viro d.
Heinrycho Bullingero, domino ac compatri suo longe charissimo.
^$Tiguri.
