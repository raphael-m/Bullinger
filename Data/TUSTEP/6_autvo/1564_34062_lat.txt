<nr>[34062]</nr>
<ae>Theodor Beza an Bullinger</ae>
<od>genf, 22. April (1564).</od>
Zürich StA, E II 368, 36. / Orig.(Aut.)
Ep.Calv. 4102 (XX, 296f)
S. Binas ad te scripsi non ita pridem nec dubito, quin utrasque literas iam acceperis.
Ab eo tempore nihil novi accepimus; sed domestica illa calamitas, Calvini
inquam nosti deplorata valetudo magis ac magis nos torquet, et rogo te, mi pater, cum collegis omnibus, ut, quod facitis, porro faciatis, id est, ut et fidelem
dei servum domino suo et totam hanc ecclesiam fideli illi custodi animarum nostrarum serio commendetis.
Caeterum vehementer a me petierunt Itali fratres Lugdunensis ecclesiae, ut ad te de impetrando Zancho nostro nonnihil scriberem.
Ego ut tibi fatear, quod res
est, quoniam in his maxime rebus libera suffragia et iudicia esse oportet, libens ab hoc scribendi argumento abstinuissem; tantum igitur hoc dico, si fieri
possit, ut ille Lugdunensibus concedatur, magnam spem esse fructuosissimum fore ipsius adventum.
Est enim urbs illa velut altera Corinthus, in quam videmus
multos etiam ex iis confluere, quorum irrequieta ingenia ferre nostra haec ecclesia nec potuit nec debuit.
Istos igitur certum est eo praesertim in loco, ubi
illis modo in hanc modo in illam partem inclinare impune licebit, multa ausuros inter suos conterraneos, quibus omnibus utinam semper placeret simplicitas.
Quod
nisi opponatur illis quispiam, qui et authoritate et argumentis possit statim curiosos compescere, non frustra metuimus, ne eo facile evadat malorum audacia, ut
boni etiam periclitentur.
De Italis loquor; nam quod ad nostrates attinet, quamvis homines sint, puto tamen dei beneficio ita illis esse prospectum, ut sperem
omnino sartam tectam inter eos fore Christi veritatem, quicquid Satan moliatur.
Sed de his satis; nec enim dubito, quin, quod iustum erit et ex usu ecclesiae,
tibi suggerat dominus et Rhęticarum ecclesiarum fratribus ipsique adeo Zancho nostro, de cuius egregia voluntate non dubito.
Bene vale, mi pater.
Dominus Iesus et  te et collegas, fratres mihi plurimum observandos, servet et nostris omnium laboribus benedicat!
Brentianum scriptum ne aspicere quidem sustineo, quin nauseam moveat.
Alioqui rectius valeo quam nuper, quamvis supersint astmatis reliquiae.
Iterum vale.
Genevae  22. aprilis.
Tuus Beza.
Egregio Christi servo d.
Henrico Bullingero, patri mihi plurimum observando, Tigurinae ecclesiae vere fido pastori.
                              Tiguri.
