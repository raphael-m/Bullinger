<nr>[20296]</nr>
<ae>Sebastian Schertlin an Bullinger</ae>
<od>Basel, 30. Dezember 1550.</od>
<vo>Zürich StA, E II 335, 2171. / Orig.(Aut.)</vo>
Würdiger unnd hochgelertter, günstiger und hochvertrauter,
lieber her. Ich
wünsch euch von got dem almächtigenn hinwiderumb ein
glücksäligs, guts news jare
mit freuntlicher dancksagung ewer newen zeitungen, welhe mir
an dem ort gar übel
gefallen, da die armen betriebten reichsstende sich so gar
an rucken legen. Aber
bin getroster guͦter hoffnung, es soll alles nicht
helffenn, dweil die sach
gewißlich sein eigen sach ist. Dann ich soll euch für
warhafte ceitung nit
verhalten, das vor 2 tagen ein person bei mir gewest, welhe
erst uß dem lager
kompt, mit bericht, das her Hanns von Heideck und graf
Vollrat von Mansfeld uf
ersten decembris 5000 guter ußerleßner lanndsknecht unnd
3500 pferd bei einander
und in ir bestallung gehabt, die stifft Bremen und Verden
gar eingenomen bis an
das einig hawß Rottenberg, welhs belegert und verhoffenlich
von wegen heltz sich
nit vil tag erhalten möge. Sie haben das land vor Hedel
geprandschatzt unnd es
miessen sich aller umbligender find land lassenn plünder
unnd prandschatzenn.
Herzog Erich zu Brunzweig hat etlich fendlin landschafft
wider sie uffgepracht;
aber da sie haben sechen ire schewrn brennen, seind die
pauren heimgelouffen
unnd keiner mer bleibenn wellenn. Das fürnemen ist, one
verzug an Magdenburg zu
ziehen unnd das zu entsetzenn. Diser man sagt für war, das
sie mögen bis uff
jetzunder weihnachten 15000 starck sein. Der almechtig
verleihe sein gnad unnd
teil mit unns armen betriepten sein gotliche hilff unnd
barmhertzigkeit. Es sol
inen fur ein rest 80000 thaler zukomen sein. Meins
erachtens, wann ine ein
streich geratet, oder das, wie e[wer] ceitung verlautet,
h[ertzog] Moritz vor
der statt abgezogenn ist, so wirt inen weder an gelt noch
leuten manglen mögen,
wie ich die gelegenheit weis, unnd ich weis wol, das die
hern zu Brunzweig
hertzogen Moritz unnd der stiff[t] Magdenburg umb hilff
schrijen.
H[ertzog] Erich ist selbs per post gon Augspurg geritten.
Solchs wurdet
an andern ort unverzogenlich zuͦ wissenn gethon; versich
mich, es sol angenem
sin. Alle die jhenigen, die gewißlich, wann diß volck nit
besteen solte,
angefochtenn werdenn, solten eben jetzunder darzu thonn.
Man sol 30 stuck büchsen uß Meiland per Alexandria unnd
etliche uß Brabant gen
Lutzenburg und Diedenhofenn verfiert haben, meins erachtens
keiner andern
ursach, dann die welt zu bethören. E[wer] wurde waiß
freilich wol, das die obern
Eidgnossen 8 ort wider mich gemert und mir die von Basel ir
statt versagt. Das
kompt mir eben wol unnd zu grossenn ehren an leib, eher und
gut, unnd heist den
gottes handel und liebhaber deßelbigen befürdert. Aber ich
bin unerschrocken,
sonder in gott erpauwn; der wirt mir mein beruff auch bald
zusenden und solhen
leuten erkantnus gebenn. Der wolle uns alle sein guete
verleihenn. Amen. Datum Basel den  30. decembris anno 1550.
E[wer] wirde dienstwilliger
S[ebastian] Schertlin, ritter, subscripsit.
Dem wuͦrdigenn und hochgelerten hernn Henrichenn
Bullinger, predicanten im
Münster zu Zürich etc. minem günstigen hernn zu hannden.
