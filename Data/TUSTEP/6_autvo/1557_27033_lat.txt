<nr>[27033]</nr>
<ae>Johanes Haller an Bullinger</ae>
<od>[Bern], 24. Februar 1557</od>
<vo>Autograph: Zürich StA, E II 370, 235.(Siegel...)</vo>
<dr> <dr>
<re> </re>
<tx>S. Quo tempore Zvinglius noster proxime apud nos erat, non
fuit mihi tantum ocii, ut, quę voluissem, ad te scriberem,
sicut ipsemet hoc tibi referre potuit. Itaque tuas conciones
in Apocalypsim nonnisi cum tumultuaria epistola remisi; sed
eorum, quę ego scribere non potui, ipse fidelis potuit esse
relator, cum ipsi omnia recensuerim, quę scribenda erant.
Valde me exercuit impudens illa et indigna tanti operis
repulsa; sed tu pro tua prudentia recte facis, qui in meliorem
factum hoc interpretaris partem. Indigna fortassis urbs nostra
est hoc honore; utinam ne doctrinę huius quoque fiat indigna!
Ego numerum concionum non mutavi neque, quod volebas, ex
Sabaudi illius de numero bestiae adscripsi; non enim habebam
omnes partes in manibus et hoc facturum eram ad prelum iam
destinato libro. Interea nihil scripsi, partim quia non erant
nuncii, partim quia nihil habui te dignum nisi hoc unum, quod
parum aliquando abfuisset, quin dissidium cum Genevatibus in
magnum et gravem aliquem tumultum erupisset. Sed laboravimus
fideliter publice et privatim, ut per domini gratiam pulchre
sedati sint quorundam animi, qui admodum erant ad ipsorum
Genevatum responsum concitati. Spero deinceps sedatiora et
pacatiora consilia. Si quis instaret denuo, sperarem nostros
aequas conditiones non repudiaturos, modo Genevates quoque non
essent pertinaces.
^$Dominus Hallerus, quaestor et vicinus meus, te plurimum
salutat et simul amanter orat, ut vel illi vel mihi scribas de
chirurgo quodam Locarnensi, quem Tiguri esse audit et qui illi
valde commendatur pietatis et artis quoque suę nomine et
inter caetera, quod podagricis quibusdam eousque saltem
profuerit, ut vel stare saltem aut circum mensam ambulare
possit. Quod si ipsi quoque contingere posset, maximi certe
beneficii loco a domino duceret; nam sedentarius est perpetuo
nec raro etiam clinicus totus. Tota vero mali ipsius vis circa
genua versatur; his insistere nequit, ex destrum eius sinistro
magis tumet. Audit illum Lucernae quibusdam talibus non
infoelicem navasse operam. Rogo ergo, ut cum ipso quoque hac
de re loquaris, et siquidem tuum de illo testimonium atque
illius aliquo modo iudicium cognoverit, accersit illum ad se
suis sumptibus nec sine honorario illum, etiam-si nihil
effecerit, dimittet. Itaque sit tibi haec res diligenter
ipsius nomine commendata, et fac, quęso, ut mox habeamus
responsum, ne quid ipsi ego hic neglexisse videar. Vale.
^$24. februarii 1557.
^$Salutem tibi, uxori et universae domi dicit mater, uxor et
tota domus mea, Musculi quoque et quęstoris Halleri familia.
^$Ioannes Hallerus tuus.
<lz>[Adresse ...]: Clarissimo viro d. Heinrycho Bullingero,
Tigurinae ecclesię antistiti fidelissimo, domino et compatri
charissimo colendissimoque suo. M. Heinrych Bullinger.
