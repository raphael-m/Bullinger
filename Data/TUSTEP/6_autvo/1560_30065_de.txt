<nr>[30065]</nr>
<ae>Bullinger an Pfalzgraf Friedrich</ae>
<od>Zürich, 6. April 1560.</od>
Zürich StA, E II 338, 1580b.
/ Aut.
Kopie (Entw.)
Durchlüchtiger, hochgeborner fürst, ü[wer] f[ürstlichen] g[nad] min underthänig, schuldig und bereit dienst alle zyt bevor.
Gnediger fürst und herr, dises verganges wynters hab ich mitt gottes hilff von allen secten der widertöffern, ouch von und iren leeren und meinungen 6 bücher geschriben.
Sömlicher büchern senden ü[wer] f[ürstlichen] g[naden] ich allhie ein exemplum gar früntlicher und verdienstlicher meynung, nitt das ü[wer]
f[ürstlich] g[nad] des bedörffe, sunder alein, das ü[wer] f[ürstlich] g[nad] sähe, das wir in den kyrchen der eydgnoschafft gar kein gmeinsame habind wäder mitt den töufferen noch andern secten, sunder das wir christenlich und rächt halltind von dem heyligen glouben, von der kyrchen und den heyligen sacramenten und von der oberkeit, ouch rächter regierung, da wir doch in ettlicher fürnemmer lüthen geschrifften under die töuffer gezellt und alls sectarii
geschuldigit werdent etc.
Bitten underthänig, ü[wer] f[ürstlich] g[nad] wölle dises buͦch in gnaden von mir, irem willigen diener anemmen, dises min schryben wol beradten und in iren fürstlichen gnaden alle zyt gnädiklich befolhen zuͦ haben.
Dann wo ü[wer] f[ürstlichen] g[naden] ich gedienen könde, wöllte ich zuͦ allen zyten willig und trüw sin.
Gott der allmächtig wölle ü[wer] f[ürstliche] g[naden] in sinen göttlichen
gnaden gnedicklich erhallten in eewikeit.
Datum Zürych des 6. aprilis 1560.
                      Ü[wer] f[ürstlichen] g[naden] williger diener
                 Heinrych Bullinger, diener der kyrchen zuͦ Zürych.
Dem durchlüchtigen, hochgebornen fürsten und herren herren Fridenrychen, pfaltzgraven bey Rheyn, hertzogen in Obern und Nidern Beyern, des heiligen römischen rychs ertzdruchsessen und churfürsten, minem gnedigisten fürsten und herren.
