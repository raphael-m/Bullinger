<nr>[22014]</nr>
<ae>Johannes Calvin an Bullinger</ae>
(Genf, 21.(?) Januar 1552)*  (* a.R.: ante idus .. ...)
Genf  107a, 52.  Kopie.
Ep.Calv. 1590 (XIV, 251ff.); englische Ãœbersetzung: Letters of Calvin II 316-319, Nr. CCLXXXIX
Quod sedulo in placanda Pharaonis nostri saevitia miserisque
fratribus iuvandis laborasti, in eo scilicet te eundem esse
probasti qui hactenus esse solitus es. Satis enim memoria
teneo quam fideliter semper et strenue in hanc causam
incubueris. Quanquam non sine causa vereor, ne literis parum
profectum sit, quas eludere aulicis novum non est. Imo hoc
mihi nuper in aurem confessus est regis legatus, quum iter
hac faceret. Homine itaque opus esset, si quid impetrare
volumus. Qua de re agitatum Badenae fuisse audio, sed
deliberatio illa forte evanuit. De tua fide et diligentia
ita sum persuasus, ut supervacuum censeam verbo uno te
stimulare.
In altero negotio utinam ita satisfactum nobis foret, ut
sine exceptione gratias tibi et collegis agere possemus. Sed
quia non sine acerbo dolore experti sumus minus aliquando
esse in vobis auxilii quam polliciti nobis fueramus, ingenue
apud te id conqueri malo quam offensionem intus premendo
alere. Scribis vos miratos esse, cur ab improbo et protervo
nebulone vexati de doctrina quam calumniabatur vestram
sententiam rogaverimus? Longe nos fefellit opinio: nam quum
ille nos impiae doctrinae reos egisset, iudicium vobis
honoris causa detulimus. Hoc vobis cur molestum esse
debuerit non video. Certe utcunque aliquid laboris subeundum
foret, vobis tamen non adeo ingratum putavi fore onus quod
fratribus levationis tantundem afferret. Scribis grave esse
simpliciter disputationibus subscribere, praesertim quum
illic inveniantur quae lector aliter et forte commodius
tractari posse existimet. Atqui neque unquam credidi, neque
hodie etiam arbitror, vos ex eorum esse numero quibus
tantopere sua placeant, ut nihil alienum legant sine
fastidio. Nec vero consilium meum fuit formulam vobis
dictare cui praecise subscribi vellemus. Satis superque erat
doctrinam quam ex verbo dei acceptam tuemur calculo vestro
probari: neque agebatur quum dextre vel argute a nobis
tractata foret. Imo crassa et omni artificio vacua tractatio
ostendit non aliud fuisse nobis propositum, nisi ut pravas
hominis calumnias refutando testatum fieret, nihil nisi ex
puro verbi dei fonte haustum nos docere. Quod rogaveram, ne
vobis grave esset magistratui nostro quasi de re nova et
integra dare responsum, metuendum non erat, meo iudicio, ut
quisquam vos mendacii argueret. Quid enim cogebat profiteri
de quo nemo quaesiverat. Atqui secus vobis esse visum facile
patior. Quod modestiam in nobis et humanitatem desideratis,
inde factum esse colligimus quia literis nostris minor
habita est fides quam decebat. Utinam esset Hieronymus vir
non malus qualem vobis praedicarunt. Utinam quod videris in
eo animadvertisse omnia dei gratiae tribueret. Sed qui
tranquillam ecclesiam seditiose turbavit, qui exitiali
dissidio nos scindere conatus est, qui ne levissima quidem
iniuria unquam provocatus omni probrorum genere nos
oneravit, qui publice criminatus est deo tyrannicum imperium
a nobis affingi, imo Iovem poeticum fabricari dei loco, eum
vestro patrocinio defendi perquam absurdum est. Porro an dei
gratiae tribuat omnia qui aequalem omnibus gratiam offerri
iactat, eius autem efficaciam ex libero cuiusque arbitrio
pendere, qui omnibus promiscue corda carnea dari garrit, hoc
est gratiae capacia, ut autem quis eam recipiat ex proprio
eius motu esse, tu videris. In summa ipsius causa vehementer
dolet non meliorem esse inter nos consensum. Obstupui sane
quum in tuis literis legerem, docendi genus quo utor multis
bonis viris displicere, sicuti et Zwingliano Hieronymus
offenditur. Obsecro quid simile?  Zwinglii enim libellus, ut
familiariter inter nos loquamur, tam duris paradoxis
refertus est, ut longissime ab ea quam adhibui moderatione
distet. Novum opus a me promitti, in quo deum non esse
peccati autorem demonstrandum suscipiam, non recte
interpretatus es. Nam quum ista calumnia me impostor
gravaret, eius refellendae causa obieci, quod verum erat, me
edito libro satis testatum esse quantum ab illa blasphemia
abhorream. Librum porro contra Libertinos pridem editum
intelligo. Et tamen huius nebulonis improbitas me compulit
ut meae adversus Pighium responsioni quod restabat de
praedestinatione attexeram. Si errare tibi videor, libenter
abs te moneri patiar. Caeterum cur ingenue nec dissimulanter
quod mihi datum est proferam illic abunde commemoro.
Hieronymus ipse publico iudicio in perpetuum exsilium
eiectus est: atrociorem poenam nos expetere falso quidem
maledici sparserant et stulte creditum est. Falesius noster,
praesertim ob curatum ancillae cancrum, adeo se homini
addixit ut propemodum fascinatus videri possit.  Molestiam a
nobis primo die excutere facile erat, sed piorum fratrum
rogatu ea peste agrum Bernensem purgare studium fuit. Nunc
quum ambiguum fuerit responsum, gloriatur nebulo vos errori
suo suffragari.
Quod de tragoediae exitu cupiebas fieri certior, utinam is
in praesentia liceret praestare. Sed magnopere fallor nisi
propediem audiatis, praeludiis tantum quibusdam ad maiores
turbas movendas viam sibi eum stravisse. Caeterum de vestro
responso ignosce si ex interiore animi mei sensu apud te
libere sum conquestus. Ego, quod meam expectationem
frustrati estis, amicitiae nostrae libenter condono. Apud
alios perinde dissimulo, ac si mihi omni ex parte satisfactum
esset.
Caeterum quia fratris mei socer nonnihil de filio suo, qui
istic alitur, est sollicitus, cogor in eius gratiam tibi
molestus esse. Unum hoc abs te impetratum eius nomine cupio,
ut pueri magistrum ad te voces, de illius profectu inquiras,
ac si comperias patris spem et votum in eo fraudari, mihi
prima quaque occasione significes.
