<nr>[25141]</nr>
<ae>Matthias Erb an Bullinger</ae>
<od>Reichenweier,  6. September 1555.</od>
<vo>Zürich StA, E II  361, 189. / Orig.(Aut.)</vo>

Gratia Christi tecum. Casparus ille tuus die quinta
septembris mihi tuam reddidit epistolam cum principis
honorario munere, quod statim conabar offerre ingressus
aulam, sed propter strepitum euntium ac redeuntium et
nobilium et aulicorum impeditus sum. A merenda idem rursum
tentavi, feliciterque cessit; nam inter aulicos conciliarios
a duce Christophoro missos sedebat. Obtuli, recepit lectaque
epistola reddidit mihi et literas et libellos mandans
custodię meę ac fidei, ut post nuptias referrem; tum
se
liberatum a strepitu velle tibi respondere etc. Proinde agit
tibi gratias ingentes petens a te et symmystis tuis sedulam
precationem fieri ad deum, ne ceptum et institutum iamque
diu protelatum matrimonium Satanę versutis interturbetur.
Quam sit magnificus adparatus ex serio, auro
et argento poculisque, item quot Apitii, qui curent culinam,
paucis significare non possum; Casparus omnia significabit.
Expectatur in crastinum dux Wirtembergensis cum ducentis
equitibus, comitibus et nobilibus; non minori adparatu
aderit Wolfgangus, dux Bipentinus, duo Palatini, marchiones
Badenses duo item et ille, quem vocant a Hunsruck. Tyrannus
Henricus Brunsvicensis invitatus; sed anser ille metuet se
miscere oloribus. Plures comites, comes a Stauffen, a Sultz,
a Tubinga, ab Hanau, a Bitsch, a Furstemberg et complures
alii, quorum nomina epistolaris angustia non sinit
recensere. Finitis nuptiis singula ordine ad te perscribam.
Nuptię erunt 11. huius mensis etc. Ut valeam cum
fratribus, ex Caspare, qui omnes te salutant. Tu igitur vale
et vicissim saluta tuos fratres.  Richenvillę  6.
septembris anno 1555.
T[uus] Erbius.

Eximio viro pietate ac eruditione d. Henrycho Bullingero,
primario et theologo ac concionatori apud Tigurinos, fratri.

