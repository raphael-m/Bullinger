<nr>[39029]</nr>
<ae>Bullinger an Tobias Egli</ae>
<od>Zürich, 22. April 1569.</od>
<vo>Zürich StA, E II 342a, 565. / Orig. (Aut.)</vo>
Graub. III,  152f. R.
Gott mitt uns! Johannes Müllerus hat mir üwern brieff
überantwortet. Wie ich nun die brieff empfahen und wie sy
mir zuͦ sähen werdent, wie sy an min gnedig herren
geschriben, also mitteylen ichs üch alls das letst, das von
Genff und Bernn kummen. Siderhar kumpt gar nüt, das sömlich
bestäte oder widerruͤffe. Aber dise wuchen wirt an min
gnedig herren geschriben von Basel einem ersamen radt, wie
ir hierinn verschlossen hapt, und kan ich nüt wyters
versichern, welches gewüß oder ungewüß. Ich gibs üch, wie
ichs empfahen; dorumb sag ich allwäg, ir söllindts wyßlich
gebruchen. Hienäben hören ich von eerlichen, warhafften
lüthen, die es gesähen, das der hertzog Wolffgang uß der
massen wol gerüst mitt reysigen, grossem und kleinem
geschütz und 30 fenli fuͦßvolck. So verstan ich, das noch
hernach ziehend 2000 pferdt, Pommer und Prüssen; sind nunme
wol by imm etc. Uß Engelland hab ich schryben uß Londen  7.
martij, das 29. decembris 1568 hispanische schiff gejagt von
condischen Franzosen an das engelisch port, und alls die
königin angeruͤff[t], hat sy, das in schiffen gewesen,
verwart. Der hertzog von Alba aber, Erynnis, hat hieruff
alle Engellender arrestiert zuͦ Antorfft und in allem
Niderland, ettlich och mißhandlet. Do das zuͦ klag vor der
königin kummen, ist sy erzürnt, das man ir die schmach an ir
guͦts, schutz und schirm inen bewisen, hat von stund an
och alle Hispanier und Niderlender mitt lib und guͦt
nidergeworffen, sol nunme haben in die 80 schiff und
unsaglich guͦt, ist och in grosser rüstung, hat zum könig
in Hispanien geschriben, [sich] des grossen muͦtwillens
beklagt und anzeigt, das es an den von Alba ungerochen nitt
wölle lassen. Wie es nun gan werde, wirt die zyt gäben. Die
Schotten haltend es mitt Engelland, und achten wol, och die
tütschen fürsten; dann sy ein botten gen Heydelberg gesandt
etc. Was er da werbe, umb reysig oder nitt, weiß ich noch
nitt. Beduret mich aber übel, das der albanisch tüffel so
vil bluͦtvergiessens anricht. Gott gestille inn mitt siner
krafft. Vil andere zytungen me sind vorhanden, die mir ze
vil und lang zuͦ schriben; dann ich mitt schryben und
andern vil geschäfften ermuͤdet schier gar erligen. Ist
ouch nun an der zyt und were min fröud, wenn gott ein
benuͤgen hätte; dann das ellend läben in diser öden wällt
mich wenig fröwt. Gott gäbe gnad und mache es nach sinem
heiligen willen. Amen.
Gruͤssend mir mir h[erren] burgermeister, h[erren]Carolum,
Pontisellam, Ganthnerum und all unser fründt.
Datum Zürych  22. aprilis anno 1569.
H[einrych] Bullinger der ellter.
Ornatissimo viro d. Tobiae Eglio, Curiensis ecclesiae fideli
ministro, domino meo honorando et fratri charissimo.
                                 Chur.
