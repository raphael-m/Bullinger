<nr>[30133]</nr>
<ae>Thomas Schöpf an Bullinger</ae>
<od>
Mülhausen, 3. August (1560).
<vo>Zürich StA, E II ..., ... . / Orig.(Aut.)
Gaudium et pacem in Christo.
Incidi hisce diebus in venerandum nostrum senem dominum Mathiam Erbium, vir doctissime, quem reperi tristem usque ad mortem ferme; nam vidit ecclesiae, cui hactenus docendo praefuit, insanabile propemodum infligi vulnus.
Ecce advolarunt (proh dolor) ex Wirttenbergensi ducatu duo apostoli, quorum alter viventi Mathiae succederet et esset totius comitatus superintendens, alter vero dominum Iacobum Milyagrium quasi expelleret.
Nam uterque, tam Mathias quam Iacobus suam
a magistratu, quam hactenus avide expectarunt, accepere sententiam, hic ut omni ex comitatu et ducatu discedat, ille vero ut quidem suo, quo hactenus victitavit, stipendiolo fruatur, sed a concionandi officio desistat.
Haec maximo cum dolore raptim quasi tibi communicare volui, ut, quo in statu essent ecclesiae nostrae intelligeres et dominum sedulo pro nobis interpellares; summe enim periclitantur.
Dominus deus misereatur nostri.
Bene vale.
Salutato meo nomine omnes fratres et in primis dominum
Ruͦdolphum Waltherum, cui scripsissem, si per otium licuisset.
Datum raptim Milthusii in aedibus Finckii, qui te salvum cupit,  3. augusti.
    Tui observandissimus Thomas Schöpfius, d[octor] m[edicinae].
Viro eximie docto iuxta et pio domino Heinricho Bullingero, verbi divini apud Tigurinos praeconi dignissimo, domino et amico suo plurimum colendo.
 Tiguri.
