<nr>[30015]</nr>
<ae>Lelio Sozzini an Bullinger</ae>
<od>
Krakau, 23. januar 15560.
<vo>Zürich StA, E II 367, 72. / Orig.(Aut.)
Wotschke, S. 86 R.
Illgen, Symb.
III, 35.
Meus ad vos reditus, de quo per Burcherum scripsi, a Vilnensi procrastinatur, qui vult exitum comitiorum expectari in quibus nunc agitur de ratione et forma eligendi novum regem, si quando iste decederet sine liberis.
Archiepiscopus Gnes[nensis] quidem mortuus est; sed vicecancellarius, qui dicitur ei successisse, contendit ad se pertinere, ut nobilitatem convocet, quum in regno primas obtineat; sed Tarnovius sese opposuit negans spiritualium hoc esse munus.
Alii et plerique omnes
evangelici non tantum ab electione, verum etiam a senatu regio conantur illos in perpetuum excludere, quia novo et execrabili iuramento pontifici sunt obstricti nec habent ipsi, quo se tueantur nisi longissimam praescriptionem, quę nullius est momenti, quandoquidem hoc iuramentum nos latebat.
Idcirca rex in magna perplexitate, quid faciat, nescit.
Ego saepius ab illo sum admistus in colloquium solitarium nec frustra cum eius literis Viennam redibo; quid autem sperem aut metuam, non audeo
scribere.
Caeterum expendite inclusa folia et, in manus omnium ne veniant, attendite.
Poloni cum Tartaris iam pacem habent, et in re Barensi ad caesaream maiestatem electi sunt palatinus Cracoviensis et cancellarius regni; qui discedent post dominicam Invocavit.
Sed plura ex me vel ex literis, cum mihi fidus se obtulerit nuntius.
Ignoscat, obsecro, d.
Martyr et Volfius, quia nunc respondere non licet.
D. Gesnero quoque nonnulla ex his terris afferam, quę iam Biacensis Rhętico mittenda dedit.
Ignoscite; rursus vocor ad palatinum Vilnensem, ubi fratrum conventus erit.
Cracovię 23. anni 1560.
                                        Ob[servantissimus] fil[ius] Lęlius.
Clarissimo domino Henrico Bullingero, perpetua observantia colendo.
Tiguri.
