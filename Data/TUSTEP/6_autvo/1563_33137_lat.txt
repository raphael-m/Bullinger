<nr>[33137]</nr>
<ae>Charles de Jonvillers an Bullinger</ae>
<od>Genf, 30. September 1563.</od>
<vo>ZÃ¼rich StA, E II 368, 287. / Orig.(Aut.)</vo>
Ep.Calv. 4030 (XX, 163f)
S. Etsi d.
Calvinus ex animo tibi commendat Pellisariorum causam,
quae apud Rhetos agitur, quidque nunc ab his postulandum sit
exponit: quia tamen hominibus illis me privatim obstrictum
sentio, nolui partibus meis deesse.
Petunt igitur, clarissime
vir, literas commendatitias ab amplissimo senatu vestro ad Rhetos
omnes, qui apud Curienses conventum publicum habituri sunt ad 3
idus novembris proximi, vel ad Martini festum, quod idem est.
Facile vero intelliges ex literis d.
Calvini rogari amplissimum
senatum vestrum, ut literis suis Rhetos hortentur ad pergendum
quo pede coeperunt, ut quam semel tuendam susceperunt causam
eodem animo ad extremum usque perducant.
Et quoniam fama est,
illis propositum esse ut monachi posthac minus possint et valeant
authoritate in ipsorum ditione, moneant ut quam citissime fieri
poterit colluviem illam totam monachorum et sacrificorum a suis
finibus arceant, si modo pacatam in posterum cupiant ditionem
Rheticam.
Sed tu melius omnia pro tua prudentia dispicies.
Unum
vero superest, quod abs te peto, nempe ut tu sigillatim ad
clarissimum praefectum Curiensem de hoc negocio scribas, ac
vehementer illi commendes.
Nam audio illum hominem tibi et amicum
esse et in tuam gratiam quidquid licebit facturum.
Itaque, vir
clarissime, etiam atque etiam te rogo, ut qua soles humanitate et
diligentia hanc Pellisariorum causam suscipias et tuearis.
Quod
certe facies, si quas dixi literas a senatu impetres, et ad
praefectum illum ipse scribas.
Nos autem, si quid iusseris,
libenter conficiemus.
Vale, vir clarissime.
Tui omnes te salutant reverenter ac
nominatim Budaeus frater.
Amicos omnes, qui istic sunt, salvos
esse cupio.
Expecto literas a d.
Gvalthero.
Quid porro in Gallia
geratur ex literis d.
Calvini accipies.
Dominus tibi semper adsit
ac te incolumem tueatur, laboresque tuos benedicat.
Genevae pridie calendas octobris 1563.
Carolus Ionvillaeus
tui observantissimus.
Clarissimo viro d.
Henrico Bullingero ecclesiae Tigurinae [fido]
pastori plurimum mihi observando.
Tiguri.
