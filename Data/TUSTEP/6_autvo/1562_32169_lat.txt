<nr>[32169]</nr>
<ae>Bullinger an Johannes Fabricius</ae>
<od>(Zürich), 13. November 1562.</od>
<vo>Zürich StA, E II 373, 315f.
/ Orig.(Aut.)
Gr.
II  420 R.
S. D. Heri sub vesperam paulo post 3. migravit ex hoc saeculo vir clarissimus et dimidium animae meae d.
Petrus Martyr.
Vix integros dies 8 decubuit; eo die, quo morbus ille, qui nunc omnes prope fatigat, eum corripuit, eodem post 7. diem animam deo reddidit.
Moriens in sella sedit, morienti astiti.
Firmissima fuit in deum fide.
Ab eo tempore, quo rediit ex Gallia, semper nausea cibi laboravit; oborta sunt et ulcera in tibiis.
Maluisset respondere Brentio; quando vero aliud deo visum fuit, sponte
sese deo tradidit.
Quantum vero dolorem et luctum conceperim ex amicissimi hominis morte, in quo irreparabilem iacturam schola et ecclesia fecit, non facile dixero, ac nisi Christum vivere et ecclesiae ulcera et vulnera septemque stellas in manu sua tenere scirem, et me mortuum optarem.
Sed quod visum servatori meo, fiat.
Ora pro nobis, pro nostra schola et ecclesia, ut dominus in tanta doctorum et exercitatorum virorum vereque theologorum penuria nobis consulat.
Decumbit et Calvinus, qui ex
lecto ad me literas dedit etc.
Dum domum redeo ac iam oculos amici clausissem et cum lachrymis corpus charum linteo insuissem, en offeruntur mihi tuae literae et ipsę novo vulnere animum meum sauciantes.
Quid vero dicam, mi Fabrici? Video non iniustam esse tuam querelam nec omnino obstare possum, quominus discedas.
Hoc tantum dixero cogitare debere tuam pietatem, an tuus dis[c]essus vulnera illa omnia sanare possit an non lacerare gravius.
Dominum oro ex animo, ut ipse curet tua illa
et nostra tuis non dissimilia vulnera.
Auget dolorem alias gravissimum rumor constans, qui hodie hic nescio unde exortus increbuit Rhotomagum bis frustra oppugnatum magna cum clade Guysianorum 5 vexilla Anglorum ingressa, quae cum alia 5 sequi voluerunt, esse caesa; ex caede animatos Guysianos rursus et tertio adortos oppugnationem urbis iterumque cladem accepisse ingentem, tandem tamen improba perseverantia coepisse et trucidasse in urbe citra delectum omnes.
An verum an fictum sit, non dixero;
ego certe vehementer metuo.
Oremus dominum, ut misereatur nostri.
Iam nunc Sülerus reddit, quae reddenda a te accepit.
Ago tibi gratias immortales et oro, ut ita pergas.
Inspiciam, si quid prius habeo, tibi id remittam et cogitabo praeterea, quomodo rependam.
Ago gratias d.
Belinchetto fratri, quem salutabis, und acht, 3. januarij werde ein gemeiner eydgnössischer tag zuͦ Baden werden fürnemlich von der Glarnern wägen.
Aman Tschudi zücht von Glaris gen Rapperschwyl, Saela.
Bene vale et ora dominum pro nobis, ex quo est omne bonum, omnis sapientia, omne robur.
13. novembris 62.
                                                     Tuus ille ex animo.
Praestantissimo viro d.
Ioanni Fabritio, Curiensis ecclesiae ministro, domino et fratri colendo et dilecto.
^$Chur.
