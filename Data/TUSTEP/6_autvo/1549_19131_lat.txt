<nr>[19131]</nr>
<ae>Johannes Rudolf Stumpf an Bullinger</ae>
<od>Oxford, [Ende Mai] 1549</od>
<vo>Autograph: Zürich StA, E II 335, 2139f</vo>
<dr>Zur. lett. III, S. 460ff.; Ep. Tig. III, S. 304f.</dr>
<re> </re>
<tx>
Vera pietate singularique eruditione praedito D. Heinrico Bullingero,
Tigurinę ecclesię episcopo vigilantissimo, patrono suo ac domino
observandissimo, Ioannes Rodolphus Stumphius S.D.
^$Summa tua non solum erga me sed et parentes meos mihi charissimos benevolentia
spectataque fides, cum ex infinitis aliis in nos cumulatis beneficiis, tum vero
in primis ex ultimo tuo mecum colloquio, quo simul valedicebas, pleno
humanitatis, amicitię, offitii atque diligentię, ex omni parte sese
ostenderunt. His itaque firmatus fretusque literis his meis te interpellare non
dubitavi; ac primum meę conditionis statum commemorare, ac deinceps quę
velim paucis subjicere. Postquam igitur patria relicta, longo, laboribus,
sumptibus, periculis ac molestiis pleno, itinere confecto, tandem ad 16 Maii
Londinum optatam metam attigimus; ego, relicto D. Hoppero cum chara sua familia
Londini, 25 ejusdem mensis me Oxoniam contuli. Ubi ego ab omnibus ac doctissimis
viris humanissime sum exceptus: omnes ultro in primo statim congressu de te
rogitare ac verba facere coeperunt, ac in tuam gratiam omnia mihi sua studia
atque offitia polliceri; imprimis vero D. D. Petrus Martyr, tuus ex animo
amicus, et D. Sydallus, vir summę authoritatis, multę eruditionis,
optimę fidei, sane homo civilis ac humanus, patronus meus, partim beneficio
commendationis D. Treherni, partim vero tui amore. His omnibus accessit
commemoranda quędam et summa D. D. Coxi in me meaque studia liberalitas: nam
egregio ejus viri auxilio in collegium, quod Regium dicitur, receptus sum, his
conditionibus, ut modico precio per annum soluto commodissime inter optimos
quosque, ac totius gymnasii et eruditione et authoritate facile principes, regis
alumnos vivere possim.
Pro hac igitur tantorum virorum beneficentia magni mea interesse putavi, ut omni
modo quacunque occasione oblata memorem me ac gratum ostendam. Id vero nullo
modo commodius aut melius fieri posse video, quam si tantum a te impetrare mihi
contingat, ut aliquando literis tuis me juves. nam hac in re quicquid factum
est, nemo est qui dubitet dignitatis tuę habitam esse rationem. Magna enim
hominum illorum opinio de te, magna eruditionis reverentia, magna memoria
scriptorum tuorum, magna denique amicitię tuę commendatio ac spes. At ea
profecto quanto expressiora quantoque illustriora sint futura vides, si
aliquantum quoddidie laudis ex benefactis tuis accesserit. Quę cum ita sint,
majorem in modum a te peto, te oro atque obtestor, ut me isto tuo officio tueri
ac juvare velis; cures ut mea studia optimis istis viris a te commendata sint,
sicque rem, utilitatem meam per te defensam ac auctam cupias. Non minus autem te
posse quam velle mihi dubium non est: quodque ut tibi factu facil[l]imum, illis
gratissimum,mihi utilissimum erit; nam sedulo gratias agendo me hic plus
impetraturum, quam improbe petendo, scio. Hoc igitur si facere dignatus fueris,
illud tibi expertus promitto et spondeo optimum quenque in amore tui
confirmaturum tibique adjuncturum: non minus vero D. Sydallum, civilem, gravem,
tamen humanum, strenuum Christi praeconem, tui cupidissimum, non minus inquam
quam D. D. Coxum, ita velim literis tuis tractes, ut intelligat suorum in me
collatorum beneficiorum commendationem non vulgarem fuisse: nam ejus viri minime
non possum etiam summi erga te studii ac offitii esse testis. Etenim
sępissime mecum, non solum a me provocatus, sed etiam sua sponte, bone Deus,
quam magnifice sentiens de te communicare solet!
Quare quęso hac in re absentis mei rationem habere velis: quod si feceris,
omnia mihi te praestitisse putabo.
^$Cum D. Hoppero tanta mihi familiaritas consuetudoque semper fuit et adhuc est,
ut nulla major esse possit; nam egregiis suis auxiliis, consiliis, quantum me
juverit, nullo modo dicere satis quęo. Ille Tigurinę ecclesię,
reipublicę, libertatis verus amicus, ac ab omni calumnia tutor est. Joanne
Uldmio nostro valde familiariter utor: nam inter nosmet ipsos vetus usus
intercedit; tum etiam tuę ad D. Coxum literę, quibus hominem
commendaveras, mihi etiam majorem consuetudinem, quam antea erat, conciliarunt.
Salvi sunt in Anglia omnes amici.
^$Vale.
^$Datum Oxonię, anno post Christum natum 1549. Mense tuę dignitatis
observantissimus
</tx>
<un>Jo. Rodolphus Stumphius.</tx>
<lz>[Adresse:] Summę eruditionis et pietatis viro D. Heinrico Bullingero,
Tigurinę ecclesię episcopo vigilantissimo, patrono suo ac domino plurimum
observando. Tiguri.
