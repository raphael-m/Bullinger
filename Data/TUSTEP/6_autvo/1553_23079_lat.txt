<nr>[23079]</nr>
<ae>Konrad Lycosthenes an Bullinger</ae>
<od>Basel, 30. Mai 1553.</od>
ZÃ¼rich StA, E II 366, 9. / Orig.(Aut.)
Pro singulari vestra erga me humanitate et benevolentia, qua
me nuper indignum cum domino Gilberto Cognato, viro
doctissimo, obruistis, vir omnium clarissime, gratias merito
ingentes ago darique occasionem aliquando cupio, qua grati
animi significationem intelligatis. Peciisti autem, ut ad te
mitterem, quae de tragedia in Brussia per Osiandrum
concitata haberemus, cuius tamen rei certa fama ad nos
nondum perlata est, cum omnium literis in hac re non sit
fidendum. Accepimus tamen ex Petri Artopaei literis, quae
Stetini calendis martiis ad nos scripta sunt, quomodo de
vera hominis iustificatione negotium per principem Prussiae
Albertum, marchionem seniorem, sit transactum, qui collectis
omnium evangelicorum doctorum iudiciis, inter quae d.
Ioannis Brencii et suorum coniunctorum concionatorum
iudicium visum est aequissimum et veritati evangelicae magis
consentaneum, nempe quod Christus ipse secundum suam divinam
et humanam naturam seu essentiam sit nostra iustitia aeterna
et essentialis; eius merita autem esse instrumenta nostrae
iustificationis et quoque nominari iustitiam nostram: eam
fide apprehendendam esse ideoque nos reputari iustos et
operari in nobis veros fructus iustitiae, donum spiritus
sancti cum omnibus suis donis remissionem peccatorum, opera
obedientiae et charitatis. Cui opinioni cum subscripsisset
Osiander ceteros omnes princeps repudiavit et serio mandato
prohibuit, ne quisquam posthac in ea causa disputaret apud
suos etc. Mitto autem tibi responsionem ministrorum
ecclesiae Christi, quae est Hamburgi et Luneburgi ad eandem
disputationem in februario missa. Verum totum eius negocii
rationem copiose descriptam habet Sulzerus noster typis
evulgatam, a quo si pecieris, nequaquam ad tempus denegabit.
Vale cum uxore et tota familia felicissime. Resalutant te
dominus Marcus Bersius et Oporinus noster officiosissime.
Basileae  30. maii anno 1553.
T[uus] Lycosthenes.
Clarissimo viro d. Henrico Bullingero, ecclesiae Tigurinae
pastori fidelissimo atque amico incomparabili.
                                          Tigurum.
