<nr>[21200]</nr>
<ae>Johannes Haller an Bullinger</ae>
<od>Bern, 27. August 1551.</od>
<vo>Zürich StA, E II 370, 147. / Orig.(Aut.)</vo>
S.  Mitto hic, de qua proxime scripsi, sarcinulam librorum
Vergerii; tu scis, quo amplius mittas. Eberhardi causa magis
ac magis ingravescit. Decretum est a senatu, ut in vincula
coniiciatur, non illa, ubi adulteri castigari solent, sed
illa, quibus facinorosi custodiuntur alii. Illuc quoque
scortum ex adulterorum carcere translatum est, sine dubio,
ut amplius quid patiatur. Ipse vero, ut proxime scripsi,
profugit.  Dominus misereatur nostri, ut tollat scandala
illa. Hodie nuptias celebrat m. Benedictus Aretius, ludi
nostri moderator, valde doctus et modestus vir. Moguntinus
et Trevirensis archiepiscopi iam in itinere sunt versus
Tridentum; ita Caesar urget. Vigilandum nobis et o[randum].
Sledanus quidam Argentorati Musculum sollicitat, u[t in]
Angliam proficiscatur; sed procul est hoc ab illius mente;
no[n pa]tietur facile se hinc avelli. Mirandulam iam
obsidiari audio. Expecto, quid tu nobis des novi. Vale cum
tuis omnibus, quos mea et Musculi domus una tecum salutat.
Saluta nostro nomine fratres omnes. Bernae  27. augusti
1551.
Tuus in domino Ioannes Hallerus.
Dem erwirdigen hochglerten m. Heinrych Bullinge[r]n, minem
günstigen, lieben herren und gfatteren.
                                           Zürich.
