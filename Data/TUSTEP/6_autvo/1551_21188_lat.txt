<nr>[21188]</nr>
<ae>Pier Paolo Vergerio an Bullinger</ae>
<od>Bern, 6. August 1551.</od>
Zürich StA, E II 356, 429f.
Gr. I,  S. 208f.
Orig. (Aut.)
Vir clarissime, expectans expectavi Gribaldum cum meo
nepote, et nusquam apparuerunt. Fiat voluntas domini.
Substiti Bernae per 10 dies; itaque defatigatus sumptibus et
tedio nunc Lauxanam contendo atque inde Genevam. Si tandem
venerint, dicito me eos expectaturum in duabus illis
urbibus. Egi cum his dominis de re mea, quos equidem inveni
benevolos, et spero fore, ut me suscipiant. Adhuc tempus
est, si vos ministri velitis mihi pręstare, quod
Basilienses praestiterunt, nempe commendatitias et bonum
testimonium, quod vos rogo. D. Halerus perinde mecum egit
atque agit, ac si esset germanus frater. Feceris mihi rem
gratam, si gratias illi egeris non vulgares. Interea, dum
hic expectavi, curavi imprimendum libellum Italicum, in quo
multa ago de concilio; puto profuturum Venetis meis. Meus
hic dabit tibi quatuor exemplaria: poteris ea vel Augustam
ad amicum illum tuum vel forte in Angliam mittere, et si
plura volueris, plura dabit. Dabis tu illi fasces illos duos
librorum, quos alter meus famulus detulerat; nam curabit in
Italiam vehendos. Pręterea effice, ut Froschouerus det
illi ex omnibus tuis libris tria volumina, tum ex Decadibus,
tum ex reliquis, item tria ex commentariis P[etri] Martiris,
quae ego bona fide solvam, ne pauculos illos solum libros in
Italiam nunc vehat, sed simul eodem sumptu alios. Si ullae
ad te meae literę mittentur alicunde, tu eas mox ad d.
Halerum, quod te etiam atque etiam rogo. Adorno libellum, an
evangelici debeant ad concilium Tridentinum ire. Statim
habebis. Vide in fine huius Italici libelli; nam decretum
descripsi ex actis Constantiensis concilii, quod pulchre
facit ad rem, nempe non esse servandos ullos salvos
conductus factos his, qui sunt de heresi suspecti. Incumbo
nunc totus in hanc causam: te video de ea sollicitum magis
quam ullum alium ex omnibus, quos novi.  Vale, frater in
domino, et deum pro me cum tota tua ecclesia. Salvere iubeo
omnes fratres. Bernae,  6. augusti 1551.
Vergerius.
Clarissimo viro domino Henrico Bullingero, fratri honorando.
            Tiguri.
