<nr>[21149]</nr>
<ae>Johannes Gast an Bullinger</ae>
Basel, 27. Juni 1551-
<vo>Zürich StA, E II 366, 131. / Orig.(Aut.)</vo>
S. in domino.  Expecto tuas literas, et quidnam in Thermis
Badenis a pontificio legato propositum sit, cupio scire.
Ferdinandus rex magistratum ex tribubus collectum Friburgi
Brisgoiae sustulit ac nobilibus omnem potestatem edicendi et
gubernandi dedit, hocque pessime habet cives propter
monarchiam illam contra privilegia a domo Austriaca data
restitutam. Quo putas consiliarios regis respicere aut regem
ipsum? Sic pedetentim omnem libertatem adimet etiam suis,
quam hactenus habuere. Miserum seculum, in quo videmus omnia
mutari in alium statum. Brisacum, patriam meam, baroni
cuidam opignoravit, liberam civitatem imperialemque. Tandem,
si sic progredi vult, omnia evertit absumetque, quę a
parentibus et antecessoribus accepit. Hoc non est regem
agere; sed nolo Camerinam. In arce Brisaci habitat ac
exagitabit totam Brisgoiam et Alsatiam. Hagenbachum, hominem
superbum et crudelem, oppresserunt; videat baro iste, ne
quid novi tentet, quod ullam tyrannidis speciem habeat.
Zenderium vestrum cum adolescentibus non potui circumducere
propter pluviosissimum cęlo, quod ab ipso audies.
Expecto ab Argentina literas de rebus Saxonicis; si quid
accepero, te non cęlabo. Confluunt Augustam capitanei
Cęsariani; conscribitur exercitus. Nebula quędam in
cęlo collocata est; ad quam regionem se exoneratura sit,
adhuc ignoramus. Si Turca non adest cum exercitu in
Hungaria, timeo Magdeburgensibus; nam Caesar rebelles,
fideles Christi potius debebam dicere, sub iugum ducere
conatur, ne aliquid suę reputationi decedat. Sed absque
dubio Christus vicet et abominandam bestiam, a qua
instigatur, detrudet ad inferna usque. Reliqua a Frisio
nostro. Vale.
Basileę  27. iunii 1551.
D. Theodorum plurima salute imperties, cui per proximum
cursorem prolixas scribam literas. Salutabis etiam nomine
meo generum tuum cum Gvalthero, qui ad ternas literas nihil
respondit.
T[uus] Gastius.
Doctissimo viro d. magistro Heynricho Bullingero, pastori
vigilantissimo.  Zurich.
