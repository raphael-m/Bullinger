<nr>[40059]</nr>
<ae>Richard Cox an Bullinger.</ae>
<od>Ely, 10. Juli 1570.</od>
<vo>Zürich StA, E II 377, 2465.</vo>
Ep.Tig. I, S. 128f.
Orig. (aut. Unt. .... ...).
Resaluto te ex animo, frater in Christo dilectissime.
Literae tuae datae [secundo] / 2^#'o martii, qui proxime
praeteriit, non prius ad manus nostras venerunt, quam
advenisset [22.] vicesimus secundus mensis iulii, id quod
accidere solet vel tanto locorum intervallo vel
tabellariorum negligentia. Acceptas tandem studiose et cum
gaudio perlegi, quod mihi significarunt te commoda frui
valetudine, licet senem et multis laboribus defatigatum
aegritudinibusque debilitatum. Libros tuos et in Danielem et
in Esaiam (in quibus subinde non sine delectatione versor)
libenti animo suscepi; pro quibus tibi magnam habeo gratiam,
nec minus omnes pietatis studiosi pro istis ipsis tibi
plurimum debere agnoscunt. Germanicas tuas conciones cum ad
manus meas pervenerint, vel meo vel alieno Marte intelligere
conabor. Iam vero, mi Henrice, cum hactenus per tot annos
usus te sit deus optimus maximus pro suo instrumento ad
magnam ecclesiae suae utilitatem, perseverandum est tibi in
ecclesiae Christi propugnatione ad finem vitae, quantum per
aetatem licet. Multa restant adhuc antechristi capita
excindenda, quae subinde negotium nobis facessunt; in quibus
excindendis utinam operam tuam serio collocares! Contendit
antechristus nixus suae ecclesiae et suorum conciliorum
authoritate fidem non esse servandam hereticis, nimirum quos
ille hereticos esse iudicat. Deinde authoritatem sibi
arrogat subditos a fide et obedientia suorum principum et
magistratuum revocandi et retrahendi atque absolvendi,
aliisque principibus mandat, ut pios magistratus invadant,
devastent, spolient omnique dominandi iure exuant, uti etiam
superiori mense constitit ex bulla papistica in nostram
Angliam clam submissa. Denique sunt no  s non infimae sortis
papistae, qui nervis omnibus contendunt, ut sibi suisque
conscientiis vivere permittantur utque nulla ratio suae
religionis a quoquam exigatur. Clam interim multa cudunt
nepharia et exemplo pessimo piis sunt offendiculo. In his
tribus capitibus si operam tuam posueris, et Christo et
ecclesię rem feceris gratissimam. Crescit adhuc (non sine
dolore narro) schisma de vestibus sacerdotum inter purioris
notae homines. Deus tandem det, ut idem sentiamus omnes!
Dominus Iesus te servet cum tuis vestraque inclyta civitate!
In domino gaudeamus mutuisque praecibus iuvemus.
E Tusculo meo Eliensi 10. iulii 1570.
Tuus in
christo frater Richardus Cox, Eliensis.
Fratri meo in Christo charissimo domino Henrico Bullingero,
ecclesiae Tigurinae pastori dignissimo.
Darunter v. Bull.s Hd.: "Petit d. Eliensis episcopus, ut
respondeam ad aliquot in bulla quaestiones.
1570."
