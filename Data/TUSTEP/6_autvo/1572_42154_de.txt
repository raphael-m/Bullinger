<nr>[42154]</nr>
<ae>Bullinger an Hans Rudolf Bullinger.</ae>
<od>(Zürich), 28. September 1572.</od>
<vo>Zürich ZB, Ms F 37, 468. / Orig.(Aut.)</vo>
[Anfang fehlt] . . . . alls Albertus von Stetten, junckher
Jörgen von Stetten
zuͦ Augspurg sun, zuͦ Burges in Franckrych gesin by h.
doctor Hottomanno, sind
wir in sorgen gesin, er sye ouch undergangen. Der ist aber
hütt von gnaden
gottes wider kummen har zuͦ uns und sagt von grosser nodt
und grusamkeit. Gott
hatt imm und h. doctori Francisco Hottomanno darvon
gehulffen. Den glöubigen
sind da die hüser durchlouffen und plünderet und vil
glöubiger erstochen. Alls
er durch Genff heruszogen, hat er gesähen da beid admirallij
säligen sün, denen
gott ouch darvon gehulffen und vilen andern mer. Er zeigt
an, Montgomery habe
zamen bracht ettlich tusend glöubiger kriegßlüth und sich
gen Roschella gethan
etc. Ich hab inn noch nitt eigenlicher erfaren; er sagt
aber, zuͦ Parys syend by
zähentusend ermürt; also gange die gmein red, und zuͦ Leon
vil me, dann man
gesagt. Man vernimpt täglich me jamers, das mich wunder
nimpt, was doch die
fuͤr hertzen und gewüßninen habind, die dem mörderischen
könig und volck
zuͦziehen wöllind. Frylich wirt uff sy kummen alles
gerächts bluͦt, das von Abel an vergossen.
Ich acht wol, by üch sye hütt wie by uns verbotten das
reyßlouffen und gebotten,
das jederman one verzug mitt harnasch und geweer geruͤst
sye. Gott mitt dir; der behuͤte und beschirme unß.
Datum sontags 28. septembris 1572.
Gruͤß Susannan und die kinder. Diewyl Conradt zuͦ dir
hinuß gewöllen, hab ich
dir das muͤssen zuͦschryben. All unser volck gruͤst
dich.
H[einrych] B[ullinger].
Minem lieben sun Hansen Rodolffen Bullingern, pfarreren
zuͦ Berg.
