<nr>[44058]</nr>
<ae>Bullinger an Henri Ier. de Bourbon, prince de Condé.</ae>
<od>Zürich, 28. Juni 1574.</od>
Zürich StA, E II 368, 650 - 53.
Aut. Kopie (Entwurf).
Illustrissimo principi et domino d. Heinrycho Borbonio,
principi Condensi, domino suo charissimo.
Dominus Iesus Christus, unicus servator noster, benedicat
tibi, princeps
illustrissime et domine clementissime, ac servet te tuosque
ab omni malo!
Literas tuas, quas ad me attulit generosus dominus
Belovacensis mihi summa
observantia colendus, non sine ingenti gaudio legi, imprimis
quod ex iis
intelligerem te praesentissimo capitis periculo liberatum et
ecclesiae dei
rursus per dei singularem gratiam esse coniunctum. Gratulor
hoc nomine tibi ex
animo dominoque deo nostro gratias quas possum maximas ago,
qui tui misertus ex
ore leonis te eripuit, sed et in numerum sanctorum suorum
iterum coaptavit.
Eundem obnixe oro, ut te conservet et in vera fide confirmet
magisque ac magis
donis suis coelestibus locupletet ad tuam ipsius multorumque
salutem. Certe, quo
vehementiore moerore excruciatus sum, cum audirem a laniena
illa horrenda
Parisiensi principem Condensem cum rege Narreno utcunque in
castra concessisse
papistarum, ita nunc tanto perfusus sum gaudio pleniore, cum
ex tua ipsius
confessione syncera intelligo rediisse te in viam et tete in
castris sanctae
Christi ecclesiae vera cum humilitate et modestia continere.
Dulcissima est
profecto vox salvatoris nostri ex infirmitate lapsos
consolantis et ad Petrum
negatorem dicentis: "Simon, Simon, ecce Sathanas expetivit
nos ut cribraret
sicut triticum; sed ego rogavi pro te, Petre, ne deficiat
fides tua, et tu
aliquando conversus confirma fratres tuos." Sola haec
salvatoris nostri
salutaris sententia, ut innumera veteris ecclesiae exempla
non commemorem, animi
tui vulnera sanare et animum anxium ob lapsum pacare potest.
Testamento aeterno
sanxit dominus se peccatorum fidelium suorum non
recordaturum amplius. Lauda
ergo hanc immensam dei misericordiam, gratias age patri
clementissimo, qui te ex
morte in vitam revocavit huicque porro inservito soli in
veritate per Christum dominum nostrum.
Nolim autem dubitare pietatem tuam de mea, imo omnium
nostrum assidua apud deum
intercessione, qua et tuam salutem et universi regni
Francorum domino
commendamus; neque enim in terris aliud habemus praesentius
remedium in omnibus
nostris laboribus affectionibusque et calamitatibus quam
orationem ad eum patrem
nostrum per dominum Iesum Christum. In qua ut assiduus sis
in omnibus tuis
necessitatibus, etiam atque etiam adhortor. Habeo ob oculos
exemplum
evidentissimum regis potentissimi Davidis, qui, ut opus
Psalmorum copiose
testatur, fidelibus suis precibus victorias assequtus est
maximas et tandem ad
regnum pervenit satis tranquillum. Non ignoras haud dubie
gloriosi regis
Iosaphati exemplum, id quod in 20. cap. 2 Para...
elegantissime exponitur.
Proinde ad preces fideles omnia tua componito, et benedicet
tibi dominus.
Porro statum Gallici regni olim florentissimum usque adeo
nunc perturbatum esse
opera quorundam non regni salutem, sed sua potius commoda
quaerentium, omnibus
nobis ut quod maxime dolet; ut deum oramus, ut ipse illud
pacificare dignetur.
Proposuit mihi quaestiones aliquot generosus vir d.
Belovacensis multaque mecum
contulit praesertim vero de petendo auxilio duplici vel
pecuniarum vel armorum
ab amplissimis rebuspublicis Helvetiorum evangelicorum eaque
omnia fide summa et
accurata diligentia, ita ut, quamvis antea illum maxime
amaverim, nunc propter
illam singularem diligentiam et rebus et commissis tuis,
princeps illustrissime,
exequendis multo amem impensius. Ego vero, quae ille multis
mihi exposuerat,
bona fide retuli ad fratres et symmystas meos, ut cum eis
consultarem de
singulis; sciebam enim hos non minus tibi regnoque Galliae
quam me absque fuco
favere. Sed et tutius meliusque videbatur consilium, quod
inter se rebus omnibus
diligenter collatis dedissent plures viri pii et prudentes
quam unus aliquis.
Est autem hoc omnium nostrum concors in causa nobis
proposita consilium:
Quandoquidem Andegavensem vel regem Polonorum mortuo Carolo
9. agnoscitis iuxta
leges Francicas fratri iure divino et humano debere
succedere atque ita veluti
regem iam nunc declaratum esse, nos certe aliter iudicare
non possumus quam
omnes bonos hunc regem, quem dedit dominus, agnoscere et ei
in omnibus obedire
debere, in quibus deus noster suum populum iubet regibus
obedire. Unde minime
suadere possumus arma expedienda vel suscipienda esse contra
eum, quem vos
legitimum vestrum esse regem palam agnoscitis, ni libeat
rebellionis
seditionisque crimen subire ac dei iram iuxta Pauli
doctrinam in vos ipsos provocare.
Cum vero nunc multa in Gallia fiant contra leges Salicas,
quae inter alia
prohibent foeminam gubernare regnum, et alia quaedam per
illas statuantur, quae
in turbis hodie minime servantur, praeterea principes
illustrissimi atque hi
innoxii, officiales item regni praeclari, fideles regis
ministri, detinentur
vincti et periculum sit, ne novus rex contra hos iuxta
calumniatorum quorundam
suggestiones severius procedat, sed et idem rex novus
instigatus a papistis
sanguini bonorum et innoxiorum inhiantibus religionem
evangelii san[c]tam
proscriptionibus et armis ad exemplum fratris Caroli 9.
crudeliter persequatur
et calamitates in regno accumulet calamitatibus totumque
regnum, quod deus
avertat, evertat penitus, nobis quidem consultissimum
adeoque et necessarium
videretur, si tu, domine princeps illustrissime,
Hugonothorum omnium (quos non
refragaturos in his tibi intelligimus) legationem ad novum
regem mittas
gratulatum quidem illi de adepto regno, sed interim oblatum
ei quoque
obedientiam fidelem, supplicatum praeterea, ut vinctos
solvat sana, pacificata
et moderata bonorum consilia de regni incolumitate saluteque
non respuat,
inprimis vero, ut religionem evangelicam eiusque
professionem et usum sanctum
libere benigne per regnum suum concedat. Proderit hic quoque
plurimum, si
excellentiorum principum Germaniae et quatuor evangelicarum
rerumpublicarum
Helveticarum legatio vestrae adiungatur, quae ista
concorditer et serio a rege
novo petat expositis simul rationibus, quibus permoveatur ad
clementiam. Atque
hic manifestum est regum corda in manu esse domini et illa
hunc dirigere ut
rivos aquarum et, quo ipse vult, pertrahere. Quid si Galliae
tandem  post tot
tantosque exantlatos labores et calamitates perpessas
misertus dominus regis cor
flecteret in postulata illa nihil iniqui aut absurdi
habenta? Sic sane pax
confecta esset, quae hactenus per multos annos componi et
impetrari non potuit.
Orandum hic quoque existimamus ferventissime dominum, pacis
authorem, ut
legationi huic benedicat et regni afflictissimi misereatur.
Quodsi huiusmodi legatio per te illustrissimum principem
Condeum postulata
fuerit ab amplissimo magistratu urbis Tigurinae, a dominis
nostris
clementissimis, nos quidem ministri Tigurinae ecclesiae
omnem nostram operam
fidelem pollicemur intercedendo et rogando, ut legati a
dominis nostris benigne
concedantur. Quod vero attinet ad auxilium nunc petendum eas
ob causas in
praesenti non tentandum existimavimus, quas d. Belovacensi
exposuimus.
Arbitramur autem in hac re, si modo videatur aequa, decens
et utilis futura
maturandum plurimas ob causas melius haud dubie a temetipso
intellectas, quam
multis sint explicandae a nobis; nam in mora et cunctatione
periculum subesse quis non videat?
Caeterum si rex, quod tamen minime futurum existimamus,
omnia haec reiecerit et
tyrannica vi perrumpere statuerit, commovebuntur multorum
animi erga vos pacem
postulantes et contra illum crudelia spirantem,
suppeditabitque tunc quoque
dominus, qui miseretur oppressorum, consilia salutaria
afflicto suo populo, qui
syncero corde pacem et aequissima petivit, assequi vero non
potuit. Dabit ille,
sperandum, quod vota exoptabunt sanctorum suorum; qui enim
nunc iustum suum
iudicium exercuit in Carolum 9., is vivit adhuc vivetque
suorum vindex in
sempiternum. Huius gratiae, auxilio protectionique te,
principem illustrissimum
ac dominum nostrum clementissimum, commendamus dominumque
rogamus, ut te anima et corpore conservet.
Commendant se tuae clementiae omnes, qui una mecum hoc
consilium dedere,
symmystę mei fideles et fratres charissimi, Rodolphus
Gvaltherus, Rodolphus
Furt(?), Iosias Simlerus, Ludovicus Lavaterus, Wolphius,
Hallerus, Ioannes Iacobus Wiccius, Burghardus Lemannus etc. oramusque ut
moderatum hoc nostrum
consilium ab omni crudelitate alienum aequi bonique
consulas.
Datum Tiguri  28. iunii anno nostrae salutis 1574.
Clementiae tuae deditissimus Heinrychus Bullingerus etc.
