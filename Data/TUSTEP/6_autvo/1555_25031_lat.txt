<nr>[25031]</nr>
<ae>Johannes Haller an Bullinger</ae>
<od>Bern, 5. März 1555.</od>
<vo>Zürich StA, E II 370, 211. / Orig.(Aut.)</vo>
S.   Redditae sunt interea, dum affines mei discesserunt,
tę per Valentinum
Ampelandrum, Musculi generum, missae una cum sermonum tuorum
exemplaribus et d. Gallitii literis. Ago pro omnibus
gratias, agit item Musculus. Metuit et ipse sibi plurimum a
pacificatione illa inter Caesarem et Gallum; sed speramus
non processuram. Varia hic feruntur, sed incerta: Caesarem
certum moliri in Hispaniam reditum, fratri et filio
tradidisse omnia; in Anglia saevire antichristum; Hopperum
et alios quosdam exustos, Cantuariensem, Londinensem et
Latimerum adhuc esse in vinculis. Quae nos valde cruciant;
confirmet illos dominus in finem. Collectam pro
Locarnensibus differendam censes in aliud tempus, donec
certas obtineant sedes; sed nobis secus visum fuit. Itaque,
dum occasionem habuimus et animi viderentur prompti,
institutum et per domini gratiam impetravimus, ut 100
coronati ex aerario dentur et, ut adhuc speramus, a privatis
ditioribus contributio sit futura. Fortassis tantum non
potuisset impetrari, si per moram longiorem deferbuisset
studium hoc, et malo nostram ecclesiam inter primas esse
quam inter postremas. Si quibus visum fuerit ad nos
concedere, nihilominus recipientur.
Quę proxime scripseram ad fratrem de clade accepta in
Pedemontana, audio nihil esse. Senas aiunt a Caesareanis
captas; sed quam certum sit affirmare non possum.
Mirum Scęvolę cuiusdam christiani factum retulit mihi
Beza noster, quod, ut compleam chartam, dignum videtur, ut
scribam. Tornaci ait in Gallia quendam plebeium sacerdoti
hostiam suam inter missandum levanti eripuisse ad aram
violenter confractamque coniecisse in pavimentum et pedibus
conculcasse exclamando ad populum: "Proh, qualem deum
colitis" etc. Mox vero comprehensus talem sententiam habuit,
ut primo exureretur illi manus nepharia, qua tantum scelus
aggressus sit, deinde pes alter, quo hostiam (ut vocant)
protriverit, postea cremaretur totus. Ille igne adhibito
manum ulro imposuit et sine ulla doloris significatione
ustionem illius passus est; pari modo ridens pedem quoque
igni imposuit dicens foelicissimum hunc esse gradum seu
gressum, quo in vitam ingrediatur aeternam. Cum itaque
deficeret iam, in rogum coniectus ad dominum concessit,
dignum certe historia exemplum. Ita Christus adhuc vincit
per crucem; ipsi sit gloria in aeternum. Amen.
D. Philippi Gallitii literas remitto; exeruit se illic
quoque mirabiliter potentia dei; benedictum sit nomen eius
in sęcula. Salutant te nostri omnes, Hallerus, Hagius,
Diespachius, Gironus, Musculus, Schlatterus et alii. Salvi
sint vestri omnes. Bernae  5. martii 1555.
Hallerus tuus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri suo honorando.
