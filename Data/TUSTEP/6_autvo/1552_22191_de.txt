<nr>[22191]</nr>
<ae>Hans Wunderlich an Bullinger</ae>
<od>Baden, 26. Oktober 1552.</od>
<vo>Zürich StA, E II 359, 2890. / Orig.(Aut.)</vo>
Min fründlich, willig diennst samptt erbiettung aller
ehrenn, liebs und guttenns zuvor. Hochgelerter, frommer,
fürnemmer, wyser, insonders günstiger, lieber herr. Uwer
schryben datum 20ten diß manodts hab ich vor dryenn tagenn
empfanngenn unnd sins inhallts woll verstanndenn. Füg üch
darüber anttwurttswyse zu vernämen, das deß herren selligenn
schrifften zu Basel inn einer kistenn noch ligennd, woll
versichertt, unnd üwerm begärenn nach hab ich dem hanndell
nachgsinnot, wie ich die von üch begärtenn brieff zu minenn
handenn schaffenn möchte. Allso hab ich mich bedachtt, mitt
deß gedachten herren selligen secretari darumb red zu
halltenn, wellicher sich gegenn mir fründlich unnd
guttwillig merckhenn lassenn, gemeldt brieff, wo die nienenn
vorhannden, mir zu zestellenn. Unnd ist uff hütt gann Basell
gritten; dem hab ich ernstlich angehenckt unnd trungennlich
gebättenn, alle die brieff unnd schrifftenn eygenntlich
durchsuchenn, unnd wiewoll er mir antzeigt, er meine, es sei
sonnders nütt da, das üch zu nachteyl möchte reychenn, hatt
er doch mir zu gesagt, was er finde, werde er mirs gann
Sollothurn bringenn. Alldann soll es üch sicherlich vonn mir
überannttwurtt werdenn; dann üch inn dem unnd grösserm vall
lieb unnd diennst zu bewisenn, werdenn ir mich allzytt
geneigt und williger dann willig findenn. Mich hiemit üch
zum höchsten bevelchennde, gott den allmechtigen getrüwlich
bittennde, das er üch in sinem göttlichenn schirm seligklich
hallten wöll. Datum ze Badenn den 26ten octobris 1552.
Üwer williger diener Hanns Wunderlich.
Dem hochgelerten, fromen, fürnemen, wysenn herren Heinrychen
Bullinger, verkhünder deß göttlichenn worts Zürych, minem
insonders günstigen herren.
[NB.  Allem Anschein nach sind von Wunderlich die deutschen
Adressen zu den  im übrigen autographen Briefen Morelets
geschrieben.]
