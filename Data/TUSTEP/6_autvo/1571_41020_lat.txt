<nr>[41020]</nr>
<ae>John Jewel an Bullinger.</ae>
<od>Salisbury, 2. März 1571.</od>
<vo>Zürich StA, E II 377, 2518.</vo>
Ep.Tig. I, S. 160f.
Orig. (Aut.)
S. pl. in Christo. Scripsi ad te, ornatissime vir et pater
in Christo colendissime, sub initium septembris satis
prolixe de omni statu nostrarum rerum. De illis literis quid
factum sit, adhuc nescio. Fit enim saepe turbulentis istis
temporibus, ut literae aut concidantur innocentes, aut
extinguantur in itinere. Si eas intellexero ad te incolumes
pervenisse, ero alacrior ad scribendum.
Ecclesiae nostrae hoc tempore dei opt. max. beneficio
tranquillae sunt. Sanctissimus conatus est, quantum potuit,
omnibus modis miscere omnia. Summiserat ad nos inanissimas
bullas, quibus et Elizabethae reginae gubernacula
reipublicae et Christo regnum suum abiudicaret. Illarum ego
ad te superioribus nundinis exemplar misi, ut intelligeres,
quam ille senex et fatuus solenniter insaniat. Omnia illius
consiliorum mysteria ita ab illis, qui regni nostri clavum
tenent, prudenter patefacta et dextre appositeque refutata
sunt, ut nunc a pueris rideantur. Perduelles illi miseri et
fatui, qui iam ante menses octodecim cęperunt in agro
Dunelmensi tumultuare, nunc exulant in Flandria eversi rebus
omnibus. Lovanienses nostri unum iam atque alterum annum
nihil scribunt. Regina Scotiae asservatur, uti scis, apud
nos liberali custodia, honorifice et apparatu prope regio:
tamen asservatur. Id illa impatienter et indigne fert, et
sibi iniuriam fieri clamitat: nosti enim spiritus atque
animos Guisianos. Aiunt fratrem regis Galliae illam ambire
coniugem. Interim res Scoticae in illorum sunt potestate,
qui profitentur evangelium. Societas illa, quae nobis
aliquando fuit cum Antverpiensibus, ante aliquot annos
illorum iniuriis et perfidia violata, non potest adhuc
coalescere. In Hispaniis Mauri numero, viribus, et victoriis
crescunt; Philippus in singulos dies imminuitur. De Cypro
vero et Venetis rebus quid ego tibi? Turcam nunc aiunt
imminere Italiae. Ille saltem frenabit antichristi ferociam: nam christiani principes toties admoniti nihil audiunt.
Elizabetha regina nostra convocavit proceres, et indixit
parlamentum in secundum diem aprilis; quod foelix faustumque
sit et ecclesiae et reipublicae! Ibi demum, spero, videbo
Parkhu[r]stum tuum meumque, quem septennium iam totum
nunquam vidi.
Gwalterus Haddonus, vir pius et facundus, obiit diem suum.
Do. Grindallus Eboracensis,  Sandus Londinensis, Hornus
Vintoniensis, absunt a me longe gentium, quisque in sua
specula. Omnes tamen tibi cupiunt et te salutant.
Ego Iulio meo debeo 40 Gallicos coronatos, videlicet duorum
annorum proximorum pensionem. Scripsi ad illum semel iam
atque iterum, ut significaret, cui me velit numerare.
Pecunia praesto erit, modo sit, qui accipiat. Si nihil
scribet, non est, quod accuset fidem meam; ipsi sibi facit
iniuriam.
Vale, mi pater et domine in Christo colendissime. Dominus
Iesus te ecclesiae suae quam diutissime servet
incolumem!
Sarisburiae [secunda] 2. martii 1571.
Tuus in Christo Io[hannes] Iuellus,
episcopus Sarisburiensis.
Ornatissimo viro d. Henrico Bullingero, pastori ecclesiae
Tigurinae, domino suo colendissimo, tradantur hae.
Tiguri.
