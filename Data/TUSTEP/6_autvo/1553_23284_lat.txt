<nr>[23284]</nr>
<ae>Petrus Martyr Vermigli an Bullinger</ae>
<od>Straßburg, 30. Dezember 1553.</od>
<vo>Zürich StA, E II 340, 225. / Orig.(Aut.)</vo>
S. D.   Ex tuis litteris, vir clarissime, cępi non
mediocrem voluptatem, neque novum aut inexpectatum mihi est,
quod una cum tuis symmystis hanc liberationem mihi
gratuleris, nilque dubito pro ea charitate, qua me
prosequeris, quin, si Tigurum venero, et domum et omnia tua
quemadmodum scribis, mihi ad necessarios usus esse parata.
Gratias ago deo, qui te hoc animo et voluntate donavit. Sic
ille cum suis agit, nempe ut, cum cęlestia et Christum
ipsum communem inter se habeant, communionem etiam
terrenarum rerum, quantum iusta ratio patitur, studiose
colant, atque hinc nobis a domino pręstari sentio, quod
promisit, in hac quoque vita ut centuplum accipiamus,
quotquot pro Christi evangelio aliquam rerum huius mundi
iacturam fecerimus. Itaque non recuso, quod offers; nam si
non hic mansero, ad vos me conferam et coram per mutuam
fidem in Christum non solum nos mutuo consolabimur, sed una
etiam dispiciemus, quo loco possim honeste agere ac meam
vocationem fideliter exercere. Ante paucos dies ad te de hac
re scripsi, vereor tamen, quę tabellionum est vel
negligentia vel perfidia, ne litteras accęperis. Adhuc
vehementer dubito, an hic sim recipiendus; vellet quidem
magistratus necnon Sturmius, Dasipodius, Sleidanus et
plerique alii docti ac boni viri; sed resistunt nonnulli
theologi aiuntque facile fieri posse ac magnum imminere
periculum, ne per me contentiones de re sacramentaria
excitentur, atque vehementiori, ut arbitror, eo suspitione
auguntur, quod sum testatus magistratui nil me vel
immutaturum vel revocaturum de his, quę in libellis a me
iam ęditis conscripsi, quandoquidem non habeo duplicem et
venalem doctrinam in evangelio Christi, sed puram et
simplicem, quam illis et eorum scholę queam polliceri.
Proinde rem deus providentia sua dirigat et eum, qui visus
fuerit, largiatur exitum. Quod vero ad me attinet, in utram
partem res ceciderit, boni consulam, teque oro, ut interea
mihi significes, quonam consilio utendum censeas quidque
facto esse opus existimes, si hic non hęsero.  Nunc habes
de rebus meis; de Anglicis iam dicam.
Dominus Cantuariensis una cum Iohanna olim regina et filiis
ducis Northumbrię publice, ut mos est in eo regno 14.
novembris damnatus est capitis et hoc statutum est gravius
in eum prę cęteris, cum antea suspensus fuerit, postea
cadaver in quattuor partes dissecaretur, quę ut pateretur
diffinierunt ob admissum proditionis crimen, religionis
causam reticuerunt, vel quod nimis videretur honorifica vel
ne animum plebis nimium offenderent. Nunc vero allatum est
per litteras Antverpia missas, quod nemo nostrum sperabat,
archiepiscopo vitam esse concessam ita, nihilominus ut
carcere detineatur, atque hoc item puto aliis contigisse,
qui cum illo damnati fuerant, crediturque hoc esse factum,
ne, si occidendus cum aliis esset productus, populares
tumultus excitarentur. Benedictus deus, qui calamitates ita
lenit et mitigat. His additur certum esse de matrimonio
futuro inter Philippum, Hispaniarum regem, et Mariam,
Anglię reginam, iamque regni proceres assensum
prębuisse, quibus autem legibus, adhuc ignoramus. Hęc
nunc habui, quę scriberem; cum plura cognovero, ut tu
quoque non ignores, operam dabo.
Libellum tuum de providentia dei perlegi idque magna cum
voluptate ac tibi gratias ago, qui rem mecum tam amanter
communicaveris. Quod vero iudicium meum postulas, agnosco
esse humanitatis, quam tibi habes innatam, non quod meo vel
consilio vel opera indigeas. Quamobrem de hac re tecum agere
in pręsentia differam, partim quia tum temporis modo
concessi, tum epistolę spatium non patitur, ut nunc tanta
quęstio inter nos digeratur, partim quoniam brevi spero
fore, ut mutuo possimus frui colloquio. Interea tamen te
nolim, quod ea de re ad te scripserim, sic accipere, quasi
vererer, ne turbę aut contentiones alicuius fieres
author,
siquidem animi tui et dexteritatem et modestiam probe
cognitam habeo; sed tantum meis litteris eam particulam
adieci, quo per te, qui non contemnenda pręditus es
authoritate, aliis occurreretur, qui fortasse quęstionem
essent ad certamen pertracturi.              Filium tuum, si
mansero in hac civitate, prosequar ea charitate, qua si ex
me natus esset; ut enim libenter audivi te illum sacris
ministeriis destinasse tuumque sanctum consilium in hoc
vehementer probavi, ita, quibus rationibus potero, illum
iuvabo, nimirum in eo declarans, quanti te faciam. Quantum
vero domini a Lasco causa video te non parum sollicitum, quo
modo possum, de illo significabo. Quindecim ferme diebus et
eorum nihil amplius, anteaquam ipse discederem ex Anglia,
illinc ille solvit cum maxima parte suę peregrinorum
ecclesię in Daniam. Regem quippe dixit mihi iam
consensisse, ut ibi una cum sua ecclesia esse posset. Verum,
ut postea mihi relatum est, haud prospera navigatione usus
est; diu enim, prius quam eo cum suis perveniret, laboravit
adversa tempestate, ac denique, cum Haphniam accessissent,
omnia ea loca ferme ab incolis deserta compererunt; ita enim
pestis ibi grassabatur, ut magna pars indigenarum vel
sublati vel, ut fugerent, compulsi fuerint. Quin et ipse rex
in finibus regni, hoc est non procul Amburga, degebat.
Hęc
tibi de his referre possum; quid autem postea successerit,
cum rescivero, faciam ut non ignores. Valeas, me ut facis,
ama et omnes tuos symmistas meo nomine iubeto salvere.   30.
decembris 1553. Argentinę:
Tuus in domino Petrus Martyr.
Iam res mea propemodum est confecta, videturque decretum, ut
hic Argentinę retinear. Quare non erit necessarium, ut de
me alicubi colloca......  . . . . . . . . .
Deus te diu nobis incolumem servet. Primo ianuarii 155[4].
Clarissimo viro domino Henrycho Bulyngero, ecclesię
Tigurinę ministro fidelissimo.
                                                  Tiguri.
