<nr>[32076]</nr>
<ae>Johannes Fabricius an Bullinger</ae>
<od>
Chur, 11. Mai 1562.
<vo>Zürich StA, E II 338, 1621. / Orig.(Aut.)
Graub.
II, 386 R.
S. Tua omnia bona fide accepi (reverende in Christo pater) et tantum me tibi debere fateor quantum nemini nunc quidem mortalium.
Cum tua legerem, succurrebat illud psalmographi: "Verum tamen oculis tuis considerabis et retributionem peccatorum videbis." Remitto caetera; unicum exemplar retinui, quod non praeter voluntatem tuam fecisse arbitror, quo expeditius ad fratres transmittere possum et eos communi impertire gaudio.
Quae mandas, mihi curae cordique erunt; nihil certe studii et diligentiae
praetermittam, scribam Clavennam, in Engadinam et Valletelinam.
Hic etiam per alios non suspectos apud papistas in illa inquiri curabo.
Nunc plane novi nihil est.
Occupor ego circa orationem scribendam, qua rationem et ipse reddere cogito, cur sine scelere Tridentinum concilium a christianis frequentari nequeat.
Scio ego me nullas novas rationes afferre, sed existimo Romanam tyrannidem communibus copiis expugnandam.
Si fieri potest (l . . . . . . .  autem, ut fieri possit) inter alias mea
occupationes, absolvam, ut in proxime futura synodo eam cum fratribus conferam.
Tu, quaeso, nos de Galliae rebus edocere pro tua singulari in nos humanitate perge.
Bene mereris de nostris ecclesiis, quae non mediocriter harum rerum cognitione iuvantur.
Vale, reverende in Christo pater, cum tuis omnibus quam felicissime et diutissime.
Curię  11. maii anno 1562.
                                                Tui observans Ioannes Fabricius.
Amplissimo viro eruditione et pietate singulari d.
Heinrycho Bullingero, domino et patrono suo.
