<nr>[20291]</nr>
<ae>Pier Paolo Vergerio an Bullinger</ae>
<od>Chiavenna, 23. Dezember 1550.</od>
<vo>ZÃ¼rich StA, E II  . . ., 408.</vo>
Gr. I, S. 187.
Orig. (Aut.)
Vir clarissime, heri dedi cuidam mercatori fascem literarum,
quem ad te
perferet; at hodie oblata est mihi occasio huiusce nuncii,
qui recta Basileam
proficiscitur. Itaque iterum scribo atque illud ipsum mitto,
quod in prioribus
literis missi; nam si illae forte perirent, hae quidem non
peribunt.
Accepi hodie literas a fratribus Italiae, qui scribunt
oratorem regis Poloniae
conquestum fuisse apud Romanum pontificem, quod non[n]ulli
diffamaverint suum
regem, quasi coeperit consentire doctrinae nostrae,
addiditque eum esse paratum
etiam sanguinem pro Romana ecclesia adversum nos defendenda
profundere. Sic res
est. Praeterea scribunt papam parare reformationem nescio
quam, scilicet ut
amputet occasionem, ne quis clamet in concilio. Persecutio
fervet mirum in
modum; rogate pro fratribus illis. Ego ad vos cogito redire,
imo necesse puto,
ut redeam pro Christi causa et nunciem vobis multa, quae non
ita possunt
epistolis committi. Itaque dabo operam, ut cito veniam.
Antichristus dedit
negotium cuidam Parascito, ut ad meos libros respondeat,
iamque respondit ad
non[n]ullos, sed impie, sed inepte, sed impudenter. Cum hoc
monstro mihi erit
aliquandiu certandum. Hic meus Cocleus futurus est.
Audio nescio quid regem Gallorum non libenter concilii
celebrationi consentire,
puto in odium Caesaris, qui ex concilio illud sperat
commodum, ut tota Germania
ei serviat. Itali pro certo habent fore, ut modo Augustae
Philippus detur Carolo
coadiutor et successor.  Vale, frater in Christo, et deum
roga pro me cum tota
ecclesia. Saluto d. Pellicanum, d. Gvalterum, d.
Bibliandrum, d. Gesnerum, d.
Frisium, d. Zvinglium,  d. Lavaterum, d. Otthonem, d.
Iosiam. Deus vos servet a malo per Christum, dominum
nostrum.
Claven[n]ae,  23. decembris 1550.
              Vergerius.
Clarissimo viro domino H[enrico] Bullingero.
