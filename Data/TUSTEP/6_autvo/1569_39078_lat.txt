<nr>[39078]</nr>
<ae>Bullinger an Tobias Egli.</ae>
<od>Zürich, 28. Oktober 1569.</od>
<vo>Zürich StA, E II 342a, 582. / Orig. (Aut.)</vo>
Graub. III, 169 R.
S. D.  Ab amplissimis viris a republica nostra Badam missis
binas tuas, chare frater, accepi nec habeo, quod nunc ad te
rescribam. Ante 8 dies nullas ad te dedi, quod praeter ea,
quae prius et ultimo scripseram, nihil esset allatum ut ne
nunc quidem. Scripsit quidem regis legatus Bellevreus multa
de prelio et captivitate, vulneribus et nece admiraldi; sed
nunc audio vana esse illa omnia et ipsum literis non recte
informatum incerta dedisse pro certis. Dicitur admiraldus
vivere nec captus nec vulneratus esse, id quod haud dubie
iam audisti a Pellicario et Lumaga recta Lugduno
venientibus. Sed et aliunde refertur rem longe aliter esse
gestam et habere in Gallia, quam spargatur. Ego tamen
nihildum tibi dixero certi propter variantes et contrarias
narrationes necdum ullas accepi literas vel Berna vel Bienna
vel Novioburgo vel Geneva. Ubi aliquid nunciatum fuerit
communicabo tecum ac vereor quidem utrinque plus nimium
sanguinis effusum, nondum tamen credere possum rem ita esse
gestam penitus, sicut narrat Bellevreius, cum ipsa narratio
alicubi secum pugnet et studium partis adversae vehementer,
quod mirum non est, redoleat nec moderati quidpiam habeat;
singula enim Franciscant, et ex musca aquilam faciunt, ut
moris est illius. Dominus luctuosum hoc bellum benigne
componere et pacem suis concedere dignetur per suam
ineffabilem misericordiam nosque servare a malo. Dum haec
scribo 9. antemeridiana nihildum Bada allatum est. Pridie
nunciabat d. consul nihildum certi allatum esse de prelio,
id quod multi interpretantur aliter rem gestam, quam
hactenus sit nunciatum, alioqui dudum fuisse perscriptum.
Interea audio ex aula Bellevreium accepisse literas post
illud nuncium, quod cons[ulem] fecisse dixi. Expectamus
ergo, quid ille rursus sit prolaturus. Sed quid credas
toties fallenti?
Vale. Dominus confirmet nos in veritate et liberet a malo!
Saluta d. consules*, (*a.R.: cos.) Carolum, Bonettum,
Pontisellam, Ganthnerum et precipue d. Ruinellam et amicos
alios una cum domo tua.
Tiguri Simonis et Iudae festinanter 1569.
Bullingerus tuus.
Ornatissimo viro d. Tobiae Eglio, Curiensis ecclesiae fideli
ministro, domino meo honorando et fratri charissimo.
                                               Chur.
