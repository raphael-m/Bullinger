<nr>[41057]</nr>
<ae>Edouard de Thienes an Bullinger.</ae>
<od>Heidelberg, 2. August (1571).</od>
<vo>Zürich StA, E II 367, 258. / Orig. (Aut.)</vo>
Observande in Christo pater. Quando ad vos venit piissimus
vir d. Benedictus Aretius, purissimam istam ecclesiam
invisurus, his te literis salutare visum est, quo certior
fias me grata semper memoria probitatem et humanitatem erga
me tuam prosequi ac etiam, ut si qua in re opera mea uti
libitum fuerit, omne meum tibi offeram studium. Insuper
volui pro mea erga te observantia tibi indicare singulare
dei optimi maximi erga me beneficium, quo me dignum duxit,
qui propter nomen suum a communi hoste antichristo
persecutionem patiar. Is enim dum mihi dixit, ut me ad suum
inquisitionis tribunal sistam et publicam meę fidei edam
confessionem. Ego vero, quamvis eum pro meo domino aut
iudice nec agnoscam nec agnoscere debeam, sed potius pro
Christi hoste ac membrum suorum tyranno acer[r]imo, volui
tamen summam doctrinae, quam profiteor, omnibus patefacere,
tum quia dei verbum ita nos admonet, tum etiam ut, si
ulterius progredi et me condemnare velit, quemadmodum non
dubito eum pro sua immani rabie non esse facturum, pateat,
quam inique id agat, et ita omnibus magis ac magis se ipsum
prodat, nempe se esse filium illum perditionis<f1>Vgl. Joh 17, 12; 2Thess 2, 3.<fe>, qui Christi
evangelio resistit. Iccirco autem hanc professionem lingua
nostra vernacula scriptam edidi, quia hac ratione fratribus
nostris, qui degunt in Italia, utiliorem fore duxi.
Nihilominus ad te mittendam censui, ut scias, quod te semper
debita reverentia prosecutus sum. Commendo me tuis apud deum
nostrum precibus; nam quod ad me attinet, donorum spiritus
sancti, quae large tibi ad aedificationem ecclesiae
communicata sunt, summum a deo incrementum et opto et
assidue peto. Salutem plurimam meo nomine dicas velim
symmystis tuis doctissimis piissimisque viris.
Datum Heidelberghiae quarto nonas augusti.
Tuus in
Christo filius Odoardus
Thyenaeus, Cyconiae comes.
Clarissimo ac piissimo theologo ac Iesu Christi ministro
domino Henrico Bullinghero, patri in Christo honorando etc.
Tiguri.
Jahr: Kurz vor B. Marti an Bullinger, 28. August 1571.
(de Thienes ist ab Mai 1569 in Heidelberg [Erast an
HB  2. Mai {1569}],
späterhin im Juli 1573 in Payerne [Graubünden, Korr. III
438].)
