<nr>[31154]</nr>
<ae>Bullinger an Felix Cruciger</ae>
<od>Zürich,  30. September 1561.</od>
<vo>Zürich StA, E II 342a, 418. / Kopie.</vo>
(........)
Füßli, Cent. 457ff.
Herrenhut X, 179.
Ep.Calv. 3540 (XVIII, 757ff.)
Wotschke 135 Notiz.
S. D. Accepi quas ex synodo vestra literas nomine fratrum et ministrorum minoris Poloniae ad me misisti, ac gratias agimus deo nostro pro gratia vobis concessa.
Quamvis enim de integritate fidei vestrarum ecclesiarum (licet interim admonuerimus frequentes ut a peregrinis dogmatibus vobis caveretis) nihil addubitaverimus, nunc tamen conspecta et expensa brevi confessione fidei vestrae, quam orthodoxam esse iudicamus, in domino vehementer laetati sumus, et oramus dominum ut vos in illa simplicitate
conservet et a perturbatoribus ecclesiarum custodiat.
Id enim pro certo vobis indicamus, quod plures obambulant qui pietatem quidem simulant, sed impiissimis dogmatibus referti nihil aliud spirant quam verae religionis perniciem.
Alii illudunt adorandae trinitati, alii de divinitate filii dei ita disputant ut Ariani videri nolint, cum Ario tamen revera faciant, alii de simplicitate fidei ita loquuntur ut interim ipsi involutas suas opiniones et retinere possint impune et data opportunitate aliis
quoque affricare.
Certe propter hanc multorum malitiam et versutiam coacti sumus certa conscribere capita in ecclesia et schola nostra, que advenis et peregrinis quibuslibet apud nos manere cupientibus recitari decrevimus, ea vero si aversentur non recipiuntur a nobis, sed abire iubentur protinus.
Si requiras quenam sint illa capita, referam: non ut hec tibi aut aliis obtrudam, sed ut cernas quid nos in periculosis nostris temporibus sequamur et quomodo advigilemus ne sectae variae protuberent.
Deus unus  etc [.......). Hec tibi, domine et frater, capita communico, ut dispicias pro tua prudentia, si quid his insit quod et ecclesiis vestris prodesse possit.
Vos certe in his maiori estis periculo expositi quam nos, quando proceres regni ministros, ut audio, recipiunt quos volunt, unde ex Italia et ex aliis nationibus veniunt ad vos spe consequendi functiones.
Hi vero, nisi diligenter examinentur prius, postea opiniones suas pravas aliis atque aliis instillare incipiunt, et viam sibi sternunt ad maiora, id est peiora, aliquando perrumpendi.
Vigilate ergo diligenter pro ovibus vestrae fidei creditis.
Hoc te et fratres ceteros celare non possum,
exaudiri quorundam non usquequaque syncerorum voces et praeconia, brevi longe alias per Poloniam exorituras ecclesias, in dogmatibus longe puriores quam inveniantur per Germaniam, Galliam aut Angliam vel alia regna, quae hodie videntur habere evangelium.
Intelligunt pii istos loqui de Servetanicis et anabaptisticis dogmatibus.
Sed utcunque hec habeant, vigilate vos et veram confessionem recte a vobis factam tenete puram in vestris ecclesiis.
Vidi Stancariana convitia et misi illa etiam, prout
voluisti, ad d.
Calvinum.
Perfricuit hic nebulo frontem, nec pudet illum amplius palpabilia proferre mendacia et calumnias nectere tam apertas, ut, qui non videt et iudicat crassissimas, nihil videat et vix dignus sit, cui fax aliqua incendatur illustrior.
Verum ubi prodierit liber, consultabitur, quid facto opus sit.
Vos perseverate in veritate et lupum istum pellite a Christi ovilibus . . . . . . .
