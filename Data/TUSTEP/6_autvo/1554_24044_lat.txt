<nr>[24044]</nr>
<ae>Simon Sulzer an Bullinger</ae>
<od>Basel, 17. Februar 1554.</od>
<vo>ZÃ¼rich StA, E II 336a, 364. / Orig.(Aut.)</vo>
S.  Eadem hora, qua tuas nuper accepi, respondi et libellum
simul misi, quem te arbitror accepisse, neque interea
reliquos tres potui comparare; sed fortasse ex
Francofurtensi mercatu poterunt haberi. Literas tuas una cum
libellis d.d. consulibus exhibui, quorum uterque admodum
placide respondit affinem tuum esse ipsi cognitum idque de
nota meliora, qua se hactenus bonis omnibus abunde
adprobarit, et proinde, quod in se sit, rebus tuis optime
cupere consultum idque sua etiam opera. Verum quod certi
apud nos nihil polliceri queant, in causa esse, quia
officium, quale is ambiat forte, nullum iam vacet et, si
maxime vacare contingat, sic multitudine postulantum, et
civium, senatum obrui, ut vix sciant, consequine aliquid
possit. Quod idcirco te noluerunt clam esse, ne spe minus
certe inductus occasiones rerum suarum meliores praetereat.
Hinc vero et scribarum copiam et eorum, qui publica munia
ambiant, esse affirmant, quod decrescente paulatim et
negotiationum et artificiorum praecio ad alia se studia
cives conferant. Non diffiderem tamen ego, si hic agere suis
sumptibus ad tempus posset, inventum iri viam, qua
rationibus eius consuleretur, et recte faceret meo iudicio,
si aliquando ad nos se conferret consilium cum magnatibus
capturus.
De Anglicanis motibus etiam ad nostros pervenit nuncium, quo
significatur civitatem Londinensem in idem, quod scribis,
consilium conspirare de non admittendo rege Hispano eoque
nomine Gallum invocatum, ut ferat per Scotos auxilium, nec
tamen in exiguo periculo esse eos, qui haec moliuntur, ne
forte adversae partis astibus et reginae viribus oppressi
extrema experiantur. Quare et precibus seriis commendandi
sunt domino. Libellos missos Argentinam prima quaque
occasione perferendos curabo. Vale cum tuis omnibus.
Basileae  17. februarii anno 1554.
T[uus] Sulcerus.
Viro praestantissimo d. Heinricho Bullingero, domino et
symmistae suo colendissimo.
