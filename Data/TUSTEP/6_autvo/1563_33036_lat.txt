<nr>[33036]</nr>
<ae>Fridolin Brunner an Bullinger</ae>
<od>(Glarus), 28. März 1563.</od>
<vo>Zürich StA, E II 377, 2392. / Orig.(Aut.)</vo>
Pacem et gratiam a domino etc.
Accepi literas marcii die  20. una
cum libello, quem mihi dono misisti, pro quo tibi ingentes
gratias ago, et orabo dominum, ut brevi beneficium recompensandi
occasionem praebeat.
Huic munusculo et multis tuis beneficiis me
tibi cordi esse et memorem mei semper plus satis intelligo et in
amicorum tuorum albo non ultimum esse.
Literarum tuarum ad me
raritatem excusare non necessarium erat, dum singulis septimanis
scripta tua consuli Beldio missa legere solo; omnia enim tua mihi
communicat.
Ex literis tuis 27. marcii ad nos missis magno
perfusus sum gaudio, ex quibus percepi in Gallia pacem restitutam
et iam omnia secura et tuta esse.
Utinam hęc omnia in gloriam dei
recidant.
Deo gratię sunt agendę immortales, qui preces piorum
non spernit, verum suo tempore ipsos e tyrannorum potestate
redimit et hostes in foveam cadere facit, quam piis foderunt<f1>Bibelzitat (mehrere Stellen!).<fe>.
Huic sit laus, gloria et potentia in sęculum,  amen.
Res nostras,
qualiter sese habeant non dubito tibi ex Beldio notum; ob id
supervacaneum foret de his multa scribere.
Hoc unum nunc abs te
peto et te volo oratum, ut quam primum nobis mittas verbi
ministrum fidelem, qui doctrina et pietate sit praeclarus, cuius
fidei ecclesia Bethswandensis committatur.
Periculosum est apud
nos Christi negotium tractare inter tot hostes; ob id oportet
ministrum non solum docterina, verum eciam honesta vitę
conversatione ecclesię praelucere; pietas enim si defuerit, bene
docta prophana vita destruet.
Annuatim habebit ex aerario
ecclesiastico 80 aureos; amplius stipendium nec ego habeo, sed
maximum vectigal parsimonia.
Si quem miseris, fac, ne absque tua
et magistratus commendatione ad nos veniat; oportet ipsum habere
de doctrina et vi[t]a literas testimoniales; alias in ministrum
ab ecclesia non susciperetur.
Vale feliciter, et dominus tibi Nestoreos concedat annos, ut
possis diu ecclesię suę prodesse, ut hactenus factum est.
Huic
sit laus et gloria in perpetuum.
Datę  28. marcii 1563.
                                   Fridolinus Fonteius tuus,
Claronensis ecclesię
                                             minister, tui
observantissimus.
Amplissimo et venerando viro d.
Henricho Bullingero, Tiguri verbi
minister, domino suo observandissimo.
