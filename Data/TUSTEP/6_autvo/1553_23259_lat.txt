<nr>[23259]</nr>
<ae>Pier Paolo Vergerio an Bullinger</ae>
<od>Tübingen, 11. Dezember 1553.</od>
Zürich StA, E II 356, 727ff. / Orig. (Aut.)
Accepi tuas a meo tabellario. Nunc quum Tuttlingem redeat
vector, qui mihi attulit dolium, scribo pauca raptim.
Iucundissimae mihi fuere literę tuae. Cras Stutcardiam ad
ducem proficiscor, cui et simul Brentio eas communicabo ob
multas causas, praesertim ut tuum iudicium de Martire
instillem. Nos putamus comitia non esse futura hoc anno;
scripsit enim Caesar ad quempiam ex principibus Coloniensem
et Treverensem sese excusasse et certas causas adduxisse,
quamobrem non possent ad comitia venire. Sed Caesar non
propter illorum archiepiscoporum excusationes comitia
differt, sed quia regno Angliae inhiat; quin fama est eo
reginam Mariam esse profectam, ut nuptias curet Philippo.
Interim loco comitiorum Caesarea maiestas de concilio spem
facit, et audimus scripsisse d. co[miti] de Monfort,
qui nuper erat eius orator Tridenti, ut se rursus ad eam
legationem paret. Quin spargunt Caesariani pacem futuram cum
Gall[iae] rege et hunc concilio reintegrando
consenssurum esse. Quae omnia huc pertinent scilicet, ut
interim, dum Britaniam veluti expugnet, lactet suos, quos in
Germania habet, et terreat hostes. Brunsvicensis nuper
incendit oppidulum Alberti; ardent animi.
Oro te, quandoquidem plura hac hora non possum scribere, ut
pauca haec de rebus novis describas et meo nomine ad eos
duos mittas, quibus per Iosiam (ut mihi scripsisti) curasti
literas, quas ad te miseram, atque iterum te oro, Bullingere
optime.
Si quid scribere ad me volueris aut literas aliunde scriptas
mittere, mitte tu ad d. Iacobum Rugger, Schaffusii pastorem;
nam ille ad ill   ad Tuttlingeni praefectum mittet, et is ad
me curabit in gratiam ducis. Sed nonnisi vulgaria hac via
mittenda; si quid voluero rarius, utar proprio nuncio.
Scripsi heri ad Martirem invitavi, si
vel t mecum hyemare; utinam veniat!
Dicas Cremonensi, ut eos libellos, quos tabellarius renuit
ferre, Scaffusium mittat. Alias, quae ad Nigrum pertinent,
oro te, cura, ut primo quoque tempore aliquis ferat. Galitio
si scripseris, dicas me mirari, quod non miserit ad me
literas synodi. Si quis occurreret, qui Genevam esset iturus
commenda illi eas, quae ad Martinengum pertinent.
Molineus modo non est ad scribendum paratus, sed interim
salutat te una cum Frekto, qui queritur, quod illum nimium
oneraveris titulis.
Vale et salve cum tota familia, ecclesia et schola. Deus te
servet ecclesiae. Mitte non solum librum de iustificatione,
quem ego statim vertam, sed quod de Catalogo scripseris; una
cum Catalogo ipso. Hodie incipio hic aliquid cudere incipio
contra mandata nuncii antichristi. Tubingae 11. decembris.
Vergerius.
Cardinalis Polus e Tolinga, ubi haesit aliquando, traiecit
in Flandriam. Est et hoc argumentum non futurorum
comitiorum.
Clarissimo viro Heinrico Bullingero, pastori Tigurino,
fratri honorando.    Tiguri.
(Datum: Stuttgarter-Reise  vgl. V. an HB.  19. Dez. 1553.)
