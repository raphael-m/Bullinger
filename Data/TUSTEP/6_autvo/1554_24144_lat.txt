<nr>[24144]</nr>
<ae>Simon Sulzer an Bullinger</ae>
<od>Basel, 2. Juli 1554.</od>
<vo>ZÃ¼rich StA, E II 336a, 374. / Orig.(Aut.)</vo>
v.a.Hd. ist beigeschr. (15)64!
S.  Iuvenis hic istuc proficiscitur, mi Bullingere, quod
spem foveat impetrandae eleemosynae vestrae. Non fuisset
etiam hic exclusus, nisi eleemosynariae vetarent, ne ex una
gente pluribus illa conferretur, cumque plures Sedunenses
hic beneficio eo fruantur, sustentationem hic alibi quaerit.
Pius est ingenuusque iuvenis, ut non dubito collatum iri
haudquaquam in indignum, quicquid praestitum illi fuerit.
Quare eum tibi et reliquis fratribus commendo. Pestis, quae
nuper admodum invaluerat, remittere nonnihil videtur. Ex
symmistis fratribus atque professoribus scholae praeter unum
d. Ioannis Huberi filium nullus attactus est hactenus dei
beneficio, quem precor, ut porro misericorditer dignetur
ecclesiam respicere idemque ut donet graciam, qua flagellum
benignum agnoscentes ad paenitentiam professione nostra
dignam convertamur. Quid Bernates nostri cum Sabaudo
peregerint conventu Novioduni habito, nondum mihi constat;
nisi consensum ibi est et transactum de religione, vix
obtinebitur pax, quae hoc tempore magnopere sit expetenda.
Exercitus, quem Marcus ab Ems colligit, quo spectet, etsi
certo non sciatur, non tamen pauco divinantur pontificis
Philippique impensis conflari ad oppugnandam evangelii
religionem obtrudendaque conciliabuli Tridentini impia
decreta, quo habeat consuetum cum aliis conciliis fructum et
hoc, bella nimirum et caedes. Satanam certum est vires
summas conversurum ad pietatis subversionem; sed reportabit
idem confusionem, si per fidem fuerimus fortes et constantes
in eo, qui vicit mundum. Galliae status dubius etiamnum
videtur; rex pontificiis plurima concedit nec ac aliud is
exercetur quam ad venationem, pugillatoriam et missae
frequentationem et, quod gravissimum est, a viro, ut aiunt,
pessimo regitur imbuiturque. Condensis et Amiraldus abesse
ab aula dicuntur. Lugduni templa 4or a nostris extruuntur
mirando studio; idem fit in Delphinatu et aliis locis,
posteaquam papistis sua omnia cedunt. Bene vale cum tuis
omnibus. Basileae  2a iulii anno 54.
T[uus] Sulcerus.
Doctrina et pietate * (* a.R.: fehlt "excellenti" oder
dergleichen.) d. Heinricho Bullingero, ecclesiae Tigurinae
antistiti, domino colendissimo et charissimo fratri suo.
