<nr>[21169]</nr>
<ae>Wolfgang Musculus an Bullinger</ae>
<od>Bern, 15. Juli 1551.</od>
<vo>Zürich StA, E II 360, 157. / Orig.(Aut.)</vo>
S. D.  Non erat opus, compater in domino charissime, mortuas
ad te literas, cum viva ad vos omnis vitę meae veniat
epistola d. Hallerus, dilectus in Christo compater. Verum
eam saltem ob causam scribere volui, ut revertenti ad nos
literas vicissim dare non detractes, quibus de futuro
antichristianorum conciliabulo quid tibi videatur, scribas.
Nostrorum constantiam satis probare non possum, qui ne
consultandum quidem putant quicquam supra id quod antea est
decretum et reliquis confoederatis responsum. Habent forsan
vestri suas rationes quibus ducuntur putantque accuratius
aliquid ad Romani tyranni petita posse responderi, quem ego
sane nullo dignum arbitror esse responso, et vestri, puto,
non illius, sed confoederatorum respectu consultandum esse
iudicant. Miror autem admodum, sintne confoederati vestri,
qui adhuc papae partes tuentur, ita stupidi, ut non
intelligant ex praeludiis istis, quale futurum sit
concilium, quod Martem habet praesultantem, non Christum,
principem pacis, praesidentem. Unde omnino manifestum est
usque adeo non agere serio pontificem, quod simulat in causa
concilii indicendi, ut malit Italiam propter unicam
civitatulam bello involvere et sanguine humactare quam orbi
christiano legitima, libera et christiana synodo consulere.
Sed desino de re odiosa et detestabili. Illud oro, si quid
de Magdeburgensibus accepisti, ut communices. Silentium hoc
turbat me; vereor enim, dum nihil de illis refertur,
accidisse aliquid, quod bonos nec scire nec referre
delectet. Optime vale. Domi meae pacata sunt omnia, deo sit
gloria. Idem opto tuae, quam mei omnes amantissime salutant.
Saluta mei nomine dominos et fratres d. Pellicanum,
honestissimum senem et ornamentum ecclesię vestrę, d.
Theodorum et Gvaltherum et reliquos. Bernę  15. iulii
1551.
W[olfgangus] Musculus, compater tuus in domino.
Clarissimo theologo m. Heinrycho Bullingero, compatri suo in
domino longe charissimo.
                                         Tiguri.
