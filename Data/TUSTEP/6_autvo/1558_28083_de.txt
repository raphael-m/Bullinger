<nr>[28083]</nr>
<ae>Bullinger an Friedrich von Salis</ae>
<od>Zürich, 11. Juni 1558.</od>
<vo>Chur StA, Ms. B 1818,11. / Orig.(Aut.)
Graub.
II, 82f.
R.
Min willig dienst und alles guͦts bevoran.
Edler, vester, insonders günstiger und fürgeliepter junckher, ich acht der brieff, den ich üch und ouch einen üwerem bruͦder junckher Casparn von Salis zuͦgeschriben und die Lienharten Lindinern, unser schuͦl stipendiario, des schuͦlmeisters Lindiners by üch zuͦ Chur, den üch zuͦ überantworten, gestern gäben und mitt ernst bevolhen, sye üch worden, und wo aber nitt, so vragend by dem schuͦlmeister; dann er hinuff zum vatter gereyset ist, und diewyl
ettliche umbständ sind, das ich argwhonen, gedachter Lindiner habe guͦt wüssens tragen üwer knaben hinlouffens, muͦß ich sorgen, die brieff an üch und üwern bruͦder habe er nitt überantwort.
So das were oder das er sich annäme, er hätte den brieff verloren, ist das die meynung, die darinn begriffen: Hans und Hector sind gestern nachmittag zuͦ mir kummen und habend begärt, ich sölle inen erlouben, gen Chur hinuff zuͦ faren.
Vragt ich, ob sy üwer schryben und geheyß darum hättind.
Sagten sy, nein;
aber Caspar hätte inen geschriben.
Und alls ich den brieff fordert, hatt er kein signet oder sigel, das mir die sach argwhönig was, insonders diewyl ouch imm brieff stuͦnd, das Hector begärt, das man sy hinuff gen Chur, fröud zuͦ haben, beschicken söllte; dann ich gedacht an das, wie siner muͦter bruͦder mir angezeigt, wie Hector so gruntlich bös ab der Ettsch, dahin man inn gethan, wider heym wöllen ryten etc.
Diewyl dann ir mir ouch yngebunden, die knaben nienan hin zuͦ schicken, es were dann,
das ein praest yn fiel und ir mir mitt üwer hand schribend, dann söllte ich sy by eignem botten uff Chur schicken, so dann ouch nieman vorhanden was, dem ich die knaben vertruwen kondt, und ich sorgen muͦst, es begegnete inen ettwas uff der straaß, besonders in so böser, untrüwer wällt, des sagt ich inen, sy sölltend daheym blyben; dann ich inen gar nitt könde noch wöllte erlouben; doch wölte ich üch und junckher Casparn zuͦschriben.
So neißwas üch angelägen, das ir iren begärtind, und die sach
nitt falsch were, wurdint ir über acht tag schryben, wöllte ich sy faren lassen, ja der wys und gstallt, wie ich von üch bericht empfahen wurde.
So vil ist der handlung zwüschen uns erlouffen und zum teyl in minen zweyen brieffen an üch begriffen.
Hiemitt hab ich vermeint, sy sölltend sich gehorsamklich wyters, üwers bescheidts wartende, vernügen lassen.
Aber wie ich ze nacht geässen hatt und mitt minen zweyen dochternmänneren hinus gieng, ettlich min geschäfft ze verrichten und uff der nacht
wider heym kumm, zeigt mir min hußfrow und volck an, das sy zwen in ein schiff gesässen, den see hinuff gefaren syend und by einer magt eines pfisters ein brieffli an mich gschickt, iren abscheyd anzeigend etc.
Es hatt sich ouch zuͦ inen geschlagen Dosy, der by minem dochterman herren Lavetern xin, hinder und wider sines herren willen.
Und wiewol ich alle zyt hab müssen entsitzen, Hector nach siner gewhonten boßheit wurde noch alls ein wunderbarer Danus interturbator ettwas anrichten, hab ich
doch Hansen so wol vertruwt, das ich nitt gedacht, das er sich in so frevnne ungehorsamme begäben wurde, sunder verständiger sin (alls er dann verstants gnuͦg hat), dann das er mitt sömlichem hinwäglouffen allerley verdachts wider sy und uns anrichten wurde etc.
Und so aber inen bas gefallen hat ir wys und lieber wöllen ire ungehorsamme uußstoossen, dann acht tag uff üwern bescheid und min erlouben warten, so muͦß ichs beschähen lassen, wiewol ich wöllt, das es nitt beschähen und sy anderer
gestallt von mir kummen werend.
Dann ich wil üch nitt verhallten, das, so ir vilicht willens werind, die knaben widerumb hinab zuͦ schicken und mir befälhen, wil ichs doch in min huß und sorg nitt me nemmen.
Bitten üch früntlich, ir wöllind rächt an minem flyß, müy und arbeit, den ich an sy gelegt, ein vernügen haben; acht ouch gentzlich, die knaben werdint, so sy die warheit sagen werdint, alles guͦts von mir und nüt args von minem volck sagen werden, es were dann, das sy das klagtend, das
wir sy ettwan ruch angefaren, doch alein dorumb, das ich sy in eer und zucht erhielte.
Hab ouch so ruch nie gehandlet, dann das ich fuͦg gehept, rüher zu handlen, doch nitt insonders gägen Hansen, aber wol gägen Hectorn.
Doch sag ich ouch kein uneer von imm, aber das er ein unrüwig, vast bös buͦb ist, der vil zucht, leerens, arbeit und meisterschafft bedarff und so vil, das ich des müd bin und mir ze vil ist etc. Ich wil aber diser tagen uffs fürderlichist erfaren, was sy by dem tuͦchman,
schnyder, schuͦmacher etc.
schuldig, ouch was sy mir oder ich üch (diewyl ir mir gällt uff die sach gäben habend) schuldig sye.
Das alles wil ich uffzeichnen, üch schicken, guͦter hoffnung, wir wöllind der sach wol eins werden und alle zyt guͦt fründ wie bißhar blyben und hierumb nitt unmus sin.
Ir plunder sol inen ouch wol gehallten werden, bis ir anzeigend, wemm man den gäben sölle.
Zuͦletst aber, günstiger, lieber junckheer, bitten ich, ir wöllind mir nitt verargen, was ich hiemitt üch gar guͦter meynung anzeygen.
Ir wüssend, das es gar nitt guͦt ist, so kind, zart erzogen, erst ouch, wenn sy zuͦ ander lüten kommend, die sy gern rächt zugend, mercken mögend, das sy ruggen an den iren habend und dieselben iren anfächtungen nachhängend und inen gern in irem begären wychend und willfarend.
Dann in sömlichem faal ist alle disciplina unfruchtbar und verderpt wenig zyts an den
meisterlosen kinden vil mee, dann ernst und zymliche zucht vil zyts wider möchte zuͦ eeren und rächt bringen.
Do Hector also begärt hinuff gen Chur zuͦ kummen, fröud zuͦ haben, wer vil wäger xin, man hätte imm ein dappffere antwort geschriben dann imm glugget und inn berüfft etc.
Ich kan üch sagen, das, diewyl er by Hansen xin, das sich Hans nitt vast gebessert hat, ouch ungeflißner xin dann vor.
Ich zwaren hab me arbeit und sorg haben müssen; sind vil usset dem huß gsin; dann Hector mag nitt
still sin noch ruͦw haben.
Ich hatt inen vil verbotten, sich fürnemlich zuͦ den Welschen (deren ettlich fräch und unzogen hie sind) zuͦ gesellen; aber Hector hatts nie gelassen und Hansen hin nachzogen, das min hußfrow zuͦ Hansen vil und dick gesagt: "Ich hatt gehofft, du wurdist Hectorn ziehen; so erfar ich wol, das er dich zücht" etc.
Und wirt üch, lieber junckher, von nöten sin, mitt den knaben, insonders mitt Hectorn dermassen ze handlen, das, wenn man rächt und zimlich mitt imm handlet, das
er nitt ein ruggen an üch oder andern habe, die imm gstandint, sunder das er wüsse, das er eben müsse gehorsamm sin und rächt thuͦn; dann sunst wirt nieman trüwer sich sin gern annemmen.
Dann er denocht nitt so desperatae sortis ist, dann das er noch wol mitt müy und arbeit ze ziehen ist, und ich whond, ich hätte inn an rächten wäg gebracht, so fart er einsmals darvon, wie ein haas, der inngehallten und hällen hymel sicht.
Ich besorg ouch, min dochterman herr Ludwig Lavater werde Dosy nitt
wider nemmen uff so frävvle ungehorsamme.
Hat ouch vil mitt unsern zuͦ handlen und flyßmen, das ich sorg, ye einer mach den andern böß.
Und ist zwaren wol mitt ernst mitt inen zuͦ handlen und reden; dann sunst thuͦnd sy wie unwüssend, verfürend einandren.
Das verstand in guͦtem von mir; dann ich thuͦs in guͦtem.
Gott mitt üch und den üwern allen!
Datum Zürych 11. iunij anno 1558.
                                                        Heinrych Bullinger.
Ich hab nitt wyl, in vile miner geschäfften den brieff abzuͦschryben; nämend für guͦt.
Dem edlen, vesten Fridrychen von Salis, und so der nitt zuͦ Chur were, Casparn von Salis zuͦ Chur, sinem günstigen, lieben junckheren.
^$Chur.
