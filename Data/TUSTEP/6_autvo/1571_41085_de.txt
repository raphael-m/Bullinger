<nr>[41085]</nr>
<ae>(Bullinger an Hans Rudolf Bullinger.)</ae>
[Zürich, nach 7. Oktober 1571.]
<vo>Zürich ZB, Ms F 37, 245. / Orig. (Aut.)</vo>
Diewyl das wyb länger hie gebliben, dann ich vermeint,
schicken ich dir hie die verzeichnuß der venedischen
victoria getruckt.* (*a.R.: Lepanto  7. Okt. 1571). Ich hab
sunst noch ein andere beschreibung, darinn ouch verzeichnet
sind die fürnemmen geschlächt der Venediger, die imm
schiffstryt bliben sind; wil dirs hernach schicken. Und mitt
den 50 muleßlen uß Hispanien stadt es also und wirt also von
Augspurg geschriben: 50 mulesel, geladen mitt gällt, 40
mitt silber, 10 mitt gold, sind in Franckrych kummen und
habend dem duca de Alba söllen zuͦgefuͤrt werden. Die
sind
uffgefangen worden von Hugonothen zuͦ handen deß
kuͤnigs;
dann die sy gefuͤrt, habend an zöllen und allenthalben
fürggäben, sy fuͤrind saffran; ist aber gällt und gold
gesin. Jetzund, so es nidergelegt, wirt gedichtet, alles das
guͦt sye nitt des königs uß Hispanien, sunder ettlicher
koufflüthen. Wie es darmitt gan wirt, mag man nitt wüssen.
So vil hab ich zuͦ dem vorigen minem schryben thuͦn
wöllen,
diewyl das wyb nitt so schnell darvongefaren. Hab für
guͦt.
Alle sachen schickend sich, daß sich wenig friden uff das
künfftig jar zuͦ versähen. Gott erbarme sich unser etc.
[Ohne Dat., Unterschr. u. Adr.]
