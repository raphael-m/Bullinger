<nr>[31007]</nr>
<ae>[Mathieu Coignet] an Bullinger</ae>
<od>
Solothurn, 10. Januar 1561.
<vo>Zürich StA, E II 368, 442. / Orig.(Aut.)
S. Tuas nunc accepi literas scriptas 8. huius mensis cum ultima parte in  Hieremiam et quatuor foliis de conciliis, que ego servabo apud me, dum reliqua habuero, nec cuiquam communicabo, ne typographo sit fraudi aut damno, nec dubitare debet, ea erunt omnibus acceptissima; si omnia ea contineant, que in eo iudicio, quod miseras Redonensi episcopo, erant contenta, non valde eo opus habeo.
Miseram, quod a tuo sumptum erat, et partes priores in Hieremiam archiepiscopo Viennensi, viro valde pio et
docto, qui tamen nuper mortem huius vita cum vera vita commutavit, quod molestum mihi fuit ob ecclesiarum iacturam.
Princeps a Conde liberatus est a carcere et se contulit in Ham, urbem regis Navarre fratris, dum de eius inocentia cognosceretur.
Comitia totius Gallie adhuc durant, et spes maxima est de progressu verbi dei et consiliis quietioribus. 28 diebus visa maxima cometa super urbe Aurelianensi, ubi est rex et nobilitas Gallie.
In Navarro multi maiores spiritus desiderarent; sed puto in
tempore non defuturum suo muneri deumque moderaturum omnia et imbecillibus vires additurum.
Valde delectatus sum eo, quod scripsisti  3. huius mensis de Rambouleto; eius pater et parentes mihi fuere intimi et valde familiares fere a puero; eius mater erat sanctissima matrona.
Ipse filii curam poterit unice suscipere estate proxima aut vere ineunte.
Quod attinet ad Glaronenses adhuc hodie dominos huius urbis oravi, ut obnixe curarent, quo totum negocium amice et legitime transigeretur; mihi sunt
polliciti se daturos operam, ut ita fiat, nec in comitiis Badensibus ipse aliquid prętermittam.
De morte ducis Florentie nihil ad me e Gallia scribitur; ob id vanum puto esse rumorem.
E Badena strenas mittam.
Salutabis amicos omnes et nos amabis.
Bene vale.
Sol[uturi]  10. ianuarii.
                                                       Tuus ex animo.
D. Henricho Bullingero ec[c]lesie Tigurine pastori vigilantissimo.
^$Tiguri.
