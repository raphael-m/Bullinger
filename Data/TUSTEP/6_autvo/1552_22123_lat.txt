<nr>[22123]</nr>
<ae>Marcus Hoffmann an Bullinger</ae>
<od>Wittenberg, 12. Juni 1552.</od>
ZÃ¼rich StA, E II 335, 2182ff. / Orig.(Aut.)
Gratiam et pacem in domino nostro Iesu Christo. Amen.
Aliquoties me scribere conantem, observande patrone, pudor
repressit, atque adeo non ignoro, quam parum verecundi
hominis sit in mala causa patrocinium a bono, honesto ac
bene merito viro petere. Sed cum sperem mihique prorsus
persuasum habeam delictum meum, quod in vos omnes
scholarchas ac meos praecpetores commisi, <gr>amnistian</gr>
ac condonationem mereri posse, vici tandem pudorem nec
erubui a singulari tua humanitate ac pene divina
benevolentia erga omnes verae religionis ac honestarum
artium studiosos veniam ac condonationem petere. Nam spero
ac omnino confido te hac in re exorabilem ac placabilem
fore. Non ignoro maximeque doleo me tuam praestantiam valde
offendisse tacito meo ac repentino discessu, cum tanto
temporis spacio vester alumnus tam liberaliter vestra
munificentia ac disciplina sim educatus. Verum causas meae
peregrinationis spero vobis adhuc notas esse ex literis meis
post tergum domi relictis. Rogo igitur obtestorque tuam
praestantiam, ut illas in memoriam revocatas diligenter
perpendat ac inobedientiam meam condonatione dignam
existimet adeoque me aliquando per omnipotentis dei gratiam
et clementiam in patriam reversum in clientelam ac pristinam
gratiam benigne recipiat. Nam cum homines ad communem vitae
societatem nascantur, nihil magis convenit quam bene de
aliis mereri; sicut enim in beluis videmus esse
disiunctionem ac perpetuum solitudinis amorem, eo quod
mutuis operis non indigeant, ita in hominibus societatis
amor est. Quare maxime secundum naturam est aliis bene
facere. Quod cum tu, venerande patrone, hactenus mihi semper
feceris, prorsus confido te etiam nunc acturum, quod me tibi
tuisque omnibus devinctissimum ac omnibus in rebus
promptissimum reddet. Nam his rebus aliquem adiuvare longe
superat aliorum beneficiorum magnitudinem; pertinet enim hoc
beneficiium ad optimam hominis partem, qua ut nihil est
praestantius, ita neque studiis in eam confirmandam collatis
quicquam iucundius est. Si igitur pro aliis officiis nunquam
debita gratia referri potest, quanto magis in hoc tuo
beneficio semper desiderabitur, cumque ea maiora
existimentur beneficia, quo plus utilitatis afferunt, quid
maius tua opera in me collata aestimari poterit? Nec enim
mihi tantum bona est, sed multis etiam aliis profutura est,
qui ea aliquando fruentur. Habeantur sane alia aliis in
magno praecio, sed profecto ad ea, quibus ingenium et
prudentia excitantur, relata perexigua sunt. Quare probe
scio lubensque fateor, venerande patrone, me tibi plurimum
debere adeoque maxime doleo me non satis gratum esse posse.
Sed tamen gratias ago tibi maximas et nunquam morituras ac
praecor deum patrem domini nostri Iesu Christi, una cum
filio suo coaeterno domino nostro Iesu Christo ac spiritu
sancto, ut tibi clementi sua benedictione semper adsit
augeatque et spiritualia et corporalia bona, ut quam
plurimis beneficiis praestandis tibi sit facultas et ea
liberalitas tibi cedat coram deo foeliciter; certissima enim
promissione dixit: Qui dedit uni ex minimis hisce meis potum
aquae frigidae etc.
Non dubito te, colende patrone, me non posse apud multos
effugere suspicionem Lutheranae religionis contractae, cum
nunc aliquandiu in eo loco versatus sim, in quo sint
acerrimi eius religionis defensores ac propugnatores. Quare
magno moerore afficior, praesertim cum mihi ne minimi quidem
puncti illius religionis vel approbati, nedum contractae
conscius sim. Firmissime enim credo ac confiteor iuxta
catholicam fidem: filium dei, dominum nostrum Iesum
Christum pro toto genere humano passum, crucifixum, mortuum
tertia die resuscitatum vero corpore ascendisse in coelum
ibique sedere ad dextram dei patris ac pari potentia ac
gloria regnare cum aeterno patre inde venturum iudicare
vivos et mortuos. Hanc fidem firmissime confiteor et
confitebor etiam ad extremum usque vitae halitum nec patiar
mihi ullis vel blanditiis vel minis ex corde divelli aut
excuti.
Quod ut eo fortius et confidentius agere possim, oro deum
optimum maxime, ut me suo sancto spiritu regat ac contra
omnes falsas ac Epicureas sectas ac religiones protegat ac
defendat cum universo nostratium vere credentium coetu,
amen.
Non eo animo ac voluntate, venerande patrone, ex charissima
patria discessi, ut cupiam variis variarum gentium moribus,
ritibus ac caeremoniis operam dare ac illis imbutus tandem
patrias revisere terras, sed potius illis rebus invigilare,
quarum cognitione nostrae ecclesiae ac reipublicae aliquando
usui esse possim. Quare summa, qua possum reverentia oro
obtestorque te, colende patrone, ut illam falsam et
iniustam, si qua fuerit, suspicionem ex meorum charissimorum
necnon summa observantia colendorum praeceptorum animis
eximere velis ac fidem et confessionem meam omnibus pro tua
humanitate significare. Praeterea quoque te maxime rogo,
charissime patrone, ut me, res ac studia mea tibi semper
habeas quam commendatissima et, nisi tibi molestum fuerit,
mihi regulam ac rationem vitae ac studiorum meorum
praescribas, iuxta quam cursum ac conatus meos dirigere
queam. Novisti etenim nos facile posse labi ac potius
sinistre omnia quam dextre a iusto ordine agere. Nihil magis
cupio quam aliquem habere, cuius consilio et iudicio in
studiis utar; plurimum enim refert in omnibus rebus, sed
praecipue in literarum studiis habere aliquem ceu
<gr>ceiragwgon</gr>, qui impeditum expediat. Nam multa
subinde occurrunt, quae discentis progressus non parum
retardant. Subiungerem nunc cursum et rationem meorum
studiorum; sed quia vereor, ne turpe sit suavissimas tuas
aures iam prima et inerudita ac omni sermonis elegantia
carenti epistola obtundere, differam in aliud tempus
commodius. Nam cum animadvertero literas meas tibi gratas ac
acceptas esse, summa qua possum diligentia ac observantia
operam dabo, ut, quotiescunque in aliquem tabellarium ad te
profecturum incidero, tibi saltem aliquas, si non multas
literas a me habeas.
Haec sunt, observande patrone, quae hoc tempore ad te
scribere volui, partim ut et me in syncera et catholica
nostratium religione constanter perseverare intelligas,
partim ut hac mea mente ac synceritate cognita in pristinam
tutelam ac gratiam me benigne recipias.
Novarum rerum, quae nunc apud nos feruntur et quae auribus
tuis digna esse iudico, nihil habeo. Statum huius regionis
Saxonicae melius intelligere poteris ex ipso literarum
latore, qui te facile certiorem reddet de omnibus rebus,
quae per totum biennium hic apud nos gesta sunt. Praeterea,
quomodo dux Mauritius in omnes totius suae ditionis
munitiones ac urbes praecipue praesidia collocaverit, ne
quis hostium in sua absentia suae ditionis fines invadat
etc.
Academiae status nunc non adeo probandus est, quia maxime
impedimur a militibus, quorum apud, ni fallor, 400 habemus.
Praeterea imminet nobis pestis, quae certe toti scholae
minatur dissipationem; quod autem ne fiat, invocamus deum
optimum maximum, conditorem ac conservatorem generis humani,
ut eam suo spiritu sancto clementer protegat contra diabolum
et eius organa, qui totis viribus in hoc incumbunt, ut
scholas ac totam ecclesiam funditus evertant.
Vale. Salutabis meo nomine quam officiosissime omnes
scholarchas ac meos praeceptores, praecipue autem venerandum
d. Pellicanum et reverendum d. Theodorum Bibliandrum, quibus
nunc libenter scripsissem, nisi tabellario perpercissem. Sed
spero me illis brevi scripturum; quare rogo, ut me apud
illos excusatum habeas. Salutabis mihi etiam tuos filios,
Henricum scilicet et Rodolphum, mihi charissimos. Datae
raptim ex collegio Wittebergensi anno salutis humanae 1552
in die trinitatis.
Rogo, ut hanc meam epistolam incompositam ac omni sermonis
elegantia carentem aequi bonique consulas ac mihi, si
licuerit, brevi rescribas.
Marcus Hoffmannus Tigurinus, cliens ac discipulus
tuus tibi obsequentissimus.
Clarissimo viro virtute, eruditione et pietate excellenti d.
Henrico Bullingero, ecclesiae Tigurinae antistiti, patrono
ac mecaenati suo semper unice colendo et observando.
