<nr>[33144]</nr>
<ae>Johannes Calvin an Bullinger</ae>
<od>Genf, 20. Oktober 1563.</od>
Genf 107a, 274b.
/ Entw.v.Jonv.
Ep.Calv. 4037 (XX, 172ff.); englische Ãœbersetzung: Letters of Calvin IV 339-341, Nr. DCLIX
In statu Galliae nihil mutatum, ex quo ad te scripsi, nisi quod
Parisienses magis ac magis quotidie altos spiritus demittunt.
Primum curia fracta est vel saltem subacta regis decreto; deinde
ad commune urbis ventum est.
Malo quidem exemplo omnia curiae
acta rescissa sunt et abrogatum, quidquid fuit dignitatis in illo
ordine, et quanquam violento remedio opus fuit ad corrigendam
vesaniam, mihi tamen non placet pro imperio et prope tyrannico
more everti autoritatem, quae duobus iam saeculis illic viguerat.
Utile enim fuit valere intercessionem, quae regiis placitis
fraenum iniiceret; nunc vero coacti sunt omnes consiliarii
adesse, quum valvis apertis pronunciatum fuit decretum, quo
notantur insigni infamia.
Nihil enim magis probrosum quam acta
omnia, ubi modum excesserant, in eorum conspectu lacerari
ipsisque interdici, ne quid tale in posterum tentare audeant.
Legatos, qui semel atque iterum missi fuerant, rex ipse
contumeliose excepit; terrore igitur omnes adacti ad parendum.
Iam domita illius turbulentae plebis ferocia, alii tumultuari
desinent.
Provincialibus severe iniunctum est, ne edicti
exequutionem amplius morentur vel impediant.
Guisiani etiam
cohibiti sunt nec vero aegre tulerunt regis minas intervenire,
quia admiraldus copiis erat superior.
Bona spes iterum affulsit
quoad intestinas discordias; verum incredibili modo pestis
grassatur tam apud Vascones quam in tractu Ligeris; Lugdunum
adhuc est intactum.
Missa fuerant viginti quinque vexilla, quae
in itinere subsidunt, donec allatus fuit de morte vicini nostri
nuncius, quem tamen ferunt convalescere; nondum diem indixit
Bernatibus.
Quod vestros excusas, nolo tecum litigare; deus
iustus iudex iustas querimonias nostras exaudiet.
Si tamen
diligentius inquiras, comperies legatos vestros, postquam
mandatis erunt perfuncti, magis strenue incubuisse in causam quam
Lucernanos.
Tacemus, donec opportunitas ad loquendum nos invitet.
Quod apud amplissimum senatum iterum bonis viris impetrasti, quod
petebant, gratias meo et eorum nomine tibi ago.
Vale, clarissime vir et mihi venerande frater.
Dominus te
incolumem tueatur, virtute sustineat laboresque tuos benedicat!
Symmystis, uxori et toti familiae plurimam salutem.
Genevae  20. octobris 1563.
                                                         Iohannes
Calvinus tuus.
Ionvillaeus tuus reverenter et ex animo te salutat.
