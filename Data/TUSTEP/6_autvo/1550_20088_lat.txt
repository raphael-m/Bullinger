<nr>[20088]</nr>
<ae>Johannes Hospinian an Bullinger</ae>
<od>Basel, 13. April 1550.</od>
<vo>Zürich ZB, Ms F 62, 283. / Orig.(Aut.)</vo>
S.   Reddidit mihi superioribus diebus Coelius noster
Secundus sanctissimorum
tuorum sermonum, observandissime domine et frater
Bullingere, Decadem tertiam a
te mihi dono missam. Gavisus sum vehementer, tum quia iam
pridem ex lectione
aliquot sermonum 1mae Decadis nescio quo desiderio fueram
affectus reliquas
quoque Decadas cognoscendi. Utinam domino deo placeret (si
modo faceret ad sui
nominis gloriam et ecclesiae emolumentum), ut tandem
aliquando a profanis istis
literarum professionibus me vindicaret; nam profecto in
Aristotele explicando,
tam caeco et caliginoso scriptore, tantum mihi temporis
consumendum est, ut
aeque quidem nihil prorsus, interdum vero idque rarius parum
admodum spacii
supersit, quod possim sacrae lectioni impendere. Hinc est,
ut priores Sermonum
tuorum decadas adhuc non potuerim totas perlustrare. Ea
tamen, quae in ipsis
legi, ita probo, ut aliis quidem, quibus ocium datum est in
coelestibus istis et
vere salutaribus disputationibus versandi, de hac sua
felicitate gratuler, meam
vero vicem, qui invitus cogor in aliis, terrenis videlicet
argutiis et interdum
nugis, propemodum omnem aetatem meam conterere, acerbe
doleam. Sed quoniam in
praesens haec est vocatio mea, orabo dominum, ut gratiam
mihi suam largiatur, ne
profana ista studia salutis mihi semitam praecludant aut
aliquam mihi impietatis
notam inurant, quam sanguis Christi abstersurus esse non
videatur. Etenim video
istam profanarum artium tractationem nescio quam impiam
fraudem habere insitam,
qua qui fuerit irretitus, is sit longissime a regno dei
aberraturus. Annon magis
impii homines nulli omnibus omnium sęculis inventi fuere
ipsis philosophis?
Unde manavit pervagatum illud vulgi proverbium, quo doctior,
eo pravior atque
perversior. Testes sunt tum alii permulti tum vero
Porphyrias, Simplicius,
Galenus, Averrhous, in quorum tamen plerisque versari me
propter Aristotelis
explicationem oportet. Annon putas, mi domine et frater
Bullingere, malle me
tuas salutares et consolatorias aliorumque piorum virorum
commentationes in
oracula dei legere quam istorum philosophorum in hominum
inventa spinosas et
saepenumero horrificas subtilitates et acrimonias? Verum
quia nunc haec est mea
(ut dixi) vocatio, ut profanorum scriptorum obscurissimum
enarrem atque
explanem, in eo mihi velim nolim elaborandum est, ne
spartam, quam nactus sum,
parum pro virili parte videar adornasse. Interim expectabo
domini mei
voluntatem, qui me quoque tacente novit, qua re mihi sit
opus, eamque, non
dubito, suo tempore liberaliter suppeditabit meque paterne
eripiet ab ethnica
ista impietate, quam scit me maxime odisse atque avers ri.
Tibi, mi domine et
frater Bullingere, immortales gratias ago et habeo. Utinam
possim aliquando
dignas referre, quod me quoque tertiae sermonum tuorum
Decados exemplari
honorasti, et hoc tibi persuade et hanc et superiores duas
haberi a me in summo
pretio easque legi, quotiescunque mihi datum fuerit ocium,
in quibus ea invenio,
quae maximopere suspicio et admiror. Faxit Christus
termaximus, ut reliquas
quoque septem nobiscum brevi communices. Vale cum lectissima
uxore et liberis
mellitissimis in domino Iesu feliciter, quos meis meorumque
verbis officiose
saluta. Generum quoque tuum m. Huldrichum Zvinglium,
compatrem meum charissimum,
d. item Rodolphum Gvaltherum et reliquos fratres salvere
cupio. Iterum vale et
me meorumque esto memor. Datae Basileae  13. aprilis anno
humanae salutis 1550.
Tuus ex animo Iohannes Hospinianus.
Sacrarum humanarumque literarum scientissimo viro d. m.
Heinricho Bullingero,
urbis Tigurinae archiepiscopo, domino et fratri suo in
Christo dilectissimo.
Zürich.
