<nr>[44035]</nr>
<ae>Johannes Haller an Bullinger.</ae>
<od>Bern, 5. Mai 1574.</od>
<vo>Zürich StA, E II 370a, 502. / Orig.(Aut.)</vo>
S.  Accepi tuas per Fietzii, affinis mei, famulum, et per
eundem iam pauca haec;
cum ipse redierit, plura per ipsum dabo. Quod ad res
Gallicas, non dubito, quin
eadem illic habeatis, quę nos hic. Diversi tamen sunt
rumores. Argentinenses
scribunt, quomodo rex comprehenderit fratrem iuniorem et
Navarręum cum
Mommorantio, Condaeum aegre evasisse ad illos et ad
Palatinum concessisse;
quomodo item quidam Pfaltzburgi ex comitibus Condaei sint
trucidati, alii
evaserint; ipsum Condaeum per Sarbrügken itinere arrepto
evasisse. Haec illi
quidam Friburgensis, non ignarus rerum homo, his diebus
affirmavit hic Navarreum
esse caesum. Regis legatus, ut audi, prorsus diversum
evulgat: pacem esse
compositam et regem inhibuisse, ne milites conscribantur.
Constat, ut hodie mihi
quidam retulit, Tugginerum sine supplemento militum (cuius
rei gratia redierat)
in Galliam reversum. Sed, quicquid illi de pace dicant,
nostri omnes hoc
affirmant nunquam maiores fuisse in Gallia commotiones.
Haec sunt praecipua,
quę nunc habemus. Aretio nondum designatus est successor.
Ago tibi autem
magnas gratias pro tua opera. Dominus deligat eum, qui
ecclesiae et scholae sit
ornamento! De clade Christophori Palatini nihildum
accepimus. Schmidelinum De
copia verborum percurro et remitterem illum tibi, nisi aliis
quoque inspiciendum
dedissem; remittam tamen proxime per affinem meum. Est mihi
concionandum, ut plura iam non possim; bene  ergo vale.
Bernae  5. maii summo mane 74.
I[ohannes] H[allerus] tuus.
Clarissimo viro d. Heinrycho Bullingero semiori, domino et
compatri perpetua mihi observantia colendo.
