<nr>[24244]</nr>
<ae>Bullinger an Bernardin Bochetel</ae>
<od>Zürich, 2. Dezember 1554.</od>
<vo>Zürich StA, E II 342, 296.</vo>
Kopie v. Ludw. Lavater.
S. D.  Mirum sane fuerit, vir ornatissime, si confoederati
nostri nostris bellum nihil male meritis inferre pergant,
neque audio nostros sua mutasse consilia et responsa.
Incolumia manere volunt et foederum et pacis capita, modo
adulterino sensu non corrumpantur. Quodsi de sententia sit
certamen, non bello, sed vel amica transactione vel iure
componi volunt, sed et suffragia valere concedunt. Itaque
ignoro, qua in re dissensio supersit, nisi in eo, quod
nostrates consentire renuunt in ullam, quae Locarnensibus
minatur, mulctam. Iniquum enim videtur et irae dei
dignissimum in aliis illam ipsam mulctare religionem, quam
ipse agnoscis synceram esse et quam pro certissima
profiteris. Interea, si isti pergunt mulctare, id quidem
nostros commendare domino, se autem nolle participare. An
vero iusta haec belli inferendi causa videbitur, quod
pergimus nostram nolle persequi religionem? Ubi itaque pacis
capita, quae iubent tranquille quemvis frui et uti sua
religione? Porro si mulcta non videtur migratio, iusto
appelletur vocabulo et appelletur exilium. Exilium vocant
omnes iurisperiti mortem civilem, et si quis instructior sit
facultatibus, mallet is certe compensare mille coronatis
quam solum vertere patrium. Magistratus a deo institutus
est, ut bonos tueatur, pravos coherceat; at materia
cohercendi redundat ubique uberrima. Cur non cohercentur
blasphemi, truculenti, luxu perditi, constupratores virginum
et matronarum? His fere parcitur, gladius stringitur in
innoxios non alia de causa, quam quod defecerunt ab errore
communi et verbo dei se consecrant deum solum per  Christum
invocando et colendo. Deus interea verax et iustus est,
minatur affligentibus innoxios iram suam et maximis semper
adfecit suppliciis peccantes contra conscientiam suam.
Consentiunt nunc universi in eiectionem Locarnensium
certissimum nihilominus manet domini consilium, quo non tam
facientes pravum quam consentientes sunt poenae subiecti.
Huiusmodi ergo factis non solida firmatur pax, sed irritatur
dei ira, quae pacem convertit in bellum, sicuti olim factum
legimus in libro Iudicum inter Sichimitas et Abimelechum.
Timore dei, pietate et iustitia solidatur et prorogatur pax.
Ego itaque, qui veram pacem amo et promotam cupio, optarem
confoederatis nostris animos clementes, et siquidem omnino
in aliquot animadvertere vellent, alios tamen non abs re
abhorrentes non urgerent in id ipsum consentire. Et quidem
suasor sum ecclesię me  creditae ministerio, ut pacis
bono
concedant, quaecunque sana ratione, inviolata religione
integraque fide possunt concedi, contra deum autem et
religionem sanam et contra suam ipsorum conscientiam nihil
concedant. Interim nulla vi agant aut suam religionem extra
suum dominium merum vel legibus promovere pergant, nedum
gladio, in mixtis dominiis faciant, quod aequos et bonos
viros deceat et quantum quidem per pacem liceat. Atque
utinam aequitate contenti foederati nostri intelligerent
religionem veram neque exilio minui neque gladio excindi
posse. Sed et esse iudicem extra hunc mundum, ante cuius
tribunal aliquando nobis omnibus et singulis comparendum
erit, et hoc quidem iudicium semper ob oculos nostros
versari oportere qui non videt, nihil videt. Spero tuam
pietatem in his omnibus nihil improbaturum. Vigilandum tibi
videtur, ne aliunde incitentur animi; adventus episcoporum e
Roma in Helvetiam semper fuit infaustus et regibus Francorum
et foederatis omnibus. Veniebat Ennius et conflabat bellum,
quod gestum est contra Ludovicum in agro Mediolanensi anno
1512 etc. Venit Antonius Buccius, et mox insequutus est
Sedunensis, et commoverunt secundum Tigurinos et nonnullos
alios, ut mitterent militem in Italiam. At tum ducatus
Mediolanensis regi Francisco ademptus est a Caesare anno
1521. Infelix est nidus Roma et, ut Petrarcha canit, mater
et fons bellorum. Praetexitur pax; sed sub pace bellum
paratur. Dominus Iesus misereatur nostri et concedat pacem
in diebus nostris et quidem stabilem, non vulnerabilem. In
ea consequenda libenter omnem meam operam incolumi semper
religione syncero impendam; facient idem mecum omn    viri
boni. Vale. Tiguri  2. decembris 1554.
Bullingerus.
[z. Anfang a.R.:]  Oratori regio San Laurentio, Badenae.
