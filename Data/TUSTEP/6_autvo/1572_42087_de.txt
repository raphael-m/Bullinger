<nr>[42087]</nr>
<ae>Bullinger an Hans Rudolf Bullinger.</ae>
<od>(Zürich), 6. Juni 1572.</od>
<vo>Zürich ZB, Ms F 37, 358. / Orig. (Aut.)</vo>
Gott mitt uns. Fürgeliepter sun, es stadt umb uns alle
zymlich wol; gott gäbe
ouch üch gsunde und guͦte zyt. Hie habend wir allerley
unruͦw von ettlichen
unruͤwigen lüthen, die allerley reden uußstossend, und
sind ettlich gelegt in
den Wellenberg, nach zuͦ fragen und uff ein grund zuͦ
kummen; dann unser herren
ein ernst anwendent zuͦ erfaren, wohar doch sömlich reden
kummind, alls ob man
hie wölle meß hallten, wie du one zwyfel darvon och gehört
hast etc. Ist fast
ein böse sach; gott mache es alles guͦt.
Das conclave cardinalium hat ein bapst erkoren, heyst Bon
Companye, cardinal zuͦ
Bononia. Der cardinal aber zuͦ Florentz und die
französischen protestierend
wider inn und die election, dorumb das sy praepopera und sy
nitt mögen darzuͦ
kummen. Ich wöllt, das sy einandren zerzarlind. Und wie der
könig in Franckrych
ettliche stett für mißtruwen den evangelischen yngeben, also
habend jetzt die
evangelischen dieselben dem könig widerumb zuͦgestelt;
dann sy wöllind kein
mißtruwen gägen könig behallten, sunder sich imm aller
dingen ergäben in sin
trüw etc. Sömlichs hat der könig zuͦ höchstem danck
uffgenommen und inen gesagt,
sy muͤssind sähen, das er sy trüwlich schirmen wölle.
Daruff hat er die
gwalltigen und regenten in Franckrych beruͤfft und sy
geeydet, den
evangelischen guͦten schirm, gricht und rächt zuͦ
hallten etc. Gott sye lob in
eewikeit. So sol der synodus zuͦ Nimmeß uß sin und sy all
wol einig; das gäbe
gott, daß imm also sye. Imm Niderland sol der krieg starck
angan, und ist
Albanus in sömlicher rüstung und gwallt, das zuͦ besorgen
(es würcke dann gott
wunder) die meergösen wurdint sich schwarlich siner erwerren
one sterckeren
ruggen. Gott mache das ouch guͦt. Andere zytungen sind me
vorhanden; mag eben
nümmen schryben, bin gar erleijen und muhtloß. Der arm h.
Hans Rodolff Bygel zuͦ
Cappell ist in das loch gelegt, das er von sinnen kummen,
erbarmpt mich übel
etc. Patrisare metuitur. Disen brieff fertig bald gon
Schaffhusen Batt Löwen,
begären an imm, das er von wägen siner schwyger ein ritt
heryn thuͤye und den
andern schwägern oder mir 8 tag vorher anzeige etc.  Gruͤß
uns Susannan und
die kind. All unser volck gruͤst üch, und schick mir
widerumb die küsse ettwan by Dyessen.  6. iunii 1572.
H[einrych] Bullinger.
Minem lieben sun Hansen Rodolffen Bullingern, pfarreren
zuͦ Berg.
Bemerkg. v. Hans Rudolf Bullingers Hand:
Verordnete pfarer: Zindel von Zurzach gan Capel. Kerez uß
dem Rhinthal gan
Altstetten. Boshart us dem Turgi gon Hasli, Widler von Gäs
gann Kyburg."
