<nr>[21047]</nr>
<ae>Bullinger an Oswald Myconius</ae>
<od>(Zürich), 6. März 1551.</od>
<vo>Zürich StA, E II 342, 256. / Orig.(Aut.)</vo>
S. D.   Quam bene mecum agitur, colende mi Myconi, quod
mercator noster ad te proficiscitur; nam hic vivae epistolae
loco esse potest. Ego tantis distringor capitis doloribus
contractis ex nimiis vigiliis, curis et laboribus, ut vix
haec potuerim exarare, qui tamen tibi copiosissimas
promiseram per Gastium nostrum.
Verum habes hic copiosam Decadem nostram 5., habes
Consensionem nostram et chari fratris Calvini, qui iam aedet
Commentarios in Isaiam et 7 canonicus[-as] cum praefatione contra
concilium ad Edouardum VI. Oro, ut hoc meum munusculum boni
consulas. Utinam vero* (*a.R.: et per?) ocium diligenter
liceret legere; scio tibi haec non displicitura. Scio satis
plurimos rectius de nobis iudicaturos, qui hactenus pro
sacramentariis condemnarunt. Neque enim frustra multum
laboris insumpsisse me spero in scribendis 4 sermonibus de
sacramentis; sed cupio et tuum audire iudicium. Habes,
inquam, et mercatorem nostrum, in quem magno cum fructu
contulisti, quaecunque contulisti. Examinatus apposite et
docte respondit; receptus est ergo a praefectis collegio in
numerum stipendiariorum. Gratulor ergo tibi de tam bonae
spei homine. Tu hortare, ut pergat esse optimus et
studiosissimus.  Vale aeternum. Dominus mox te nobis
incolumem restituat, das wir mitteinandren könnind faren ins
concilium zuͦ Trient; dann ein kranck houpt und bo$ fuͤß
wellend sunst nitt wol fuͤgen.  Martii  6. anno 1551.
Salvi sint fratres omnes; salutant te fratres.
Bullingerus tuus.
D. Osvaldo Myconio, colendissimo domino suo et fratri.
        Basel.
