<nr>[42146]</nr>
<ae>Josua Finsler an Bullinger.</ae>
<od>Biel, 17. September 1572.</od>
<vo>Zürich StA, E II 375, 907. / Orig.(Aut.)</vo>
S.   Quo in statu res sint ecclesiae Gallicae, reverende
pater, nimium forte
cito audivistis atque etiam ex praesenti homine Gallo, quem
dominus incolumem
servavit, audietis. Ergo pluribus detinere te nolo; ipse
quoque abitum festinat,
ut longior esse non possim. Non hic dubitamus, quin admodum
vos omnes miserandus
admiralii casus perculit; excitabit procul dubio dominus
alios bonos viros; suum
enim opus imperfectum non deseret. Quid apud dominos
Bernenses egerit, ex ipso
cognosces. Legati Gallici mirifice fumos vendunt et regem
suum purgare conantur,
qui tamen tantis sese aspersit maculis, quae aeternum dici
non possunt. Fidat,
qui volet, posthac fidei Gallicae. Furere et insanire aiunt
regem in fideles
Neronis instar, cuius quinquennium absolvit.   Remitto per
hunc ea, quae in Acta
ad me misisti; caetera quoque, si licet, quaeso, ad me
transmitte; arbitror enim
hunc mox rediturum. Apud me uxorem debilem cum filiola
reliquit. D. consul
Wittembacchius te plurimum salutat et, quid spei reliquum
sit, ex te cognoscere
cupit. Aroviae aiunt coitura comitia Evangelicorum. Dominus
suae ecclesiae in
extremis casibus laboranti subveniat et opem adferat ad
gloriam sui nominis.
Bielae  17. septembris anno 1572.
Christus te nobis diu incolumem servet. Magnas tibi quoque
ago gratias pro
libellis, quibus me donasti; utinam aliquando aliquo modo
rependere possem.
Crebris apud  nos micat ignibus aether; annona iterum carior
redditur; mensura
vini novi batzio venditur. Bernenses suis prohibuerunt
frumenta in foro vendere,
ni prius magistratui pro decimis et censibus annuis satis
fecerint; vix ergo
speram magnam annonae vilitatem, maxime cum fruges aestivae
non admodum
foeliciter provenerint. Item vale et me meosque commendatos
habere digneris etc.
T[uus] t[otus]
I[osua] V [inslerus] T[igurinus].
Clarissimo viro d. Henrico Bullingero, Tigurinae ecclesiae
episcopo
vigilantissimo, domino et patri suo plurimum observando.
An m. Heinrych Bullinger Zürych.
