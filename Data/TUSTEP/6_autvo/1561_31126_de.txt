<nr>[31126]</nr>
<ae>Simprecht Hoser an Bullinger</ae>
<od>
Augsburg, 29. August (1561).
<vo>Zürich StA, E II 346, 455f.
/ Orig.(Aut.)
Gnad und frid von got dem vatter durch unsern hern Jesum Christum sampt erpietung meiner willigen dienst zuvor.
Erwirdiger, ginstiger, lieber her Bullinger, dieweil ich jettz ain gewissen boten zu euch hab an mein lieben hern und fraindt magister Engelberto Milandro, hab ich nit kinden unterlasen, euch ainmal zu schreiben.
Dan kurtzlich hat mir mein lieber her Joerg von Stetten vil grus und guts von euch anzaigt, auch mir von eurtwegen verert eur teusch biechlin contra ubiquitatem, das ich mich
hochsten bedanck.
Es freuet mich nit wenig, das ir mein also in gutem gedenckt.
Eur biechlin send darvor verteuscht vil herkumen, haben warlich bei dem gemain man vil guts ausgericht, der mit der ubiguitet hart ist verwirt worden von unsern predicanten.
Der her got im himel sei eur ewiger lon, amen etc.
Ich vernim, doctor Petrus Martyr schreib auch gewaltig und gruntlich ding contra ubiquitatem.
Ich mocht wol vernemen, ob es in die Franckfurter mes kumen wurd.
Es hat magister Joannes Parsimonius zu Stugart ain biechlin lassen ausgen, warlich spotlich ding, die ubiquitatem zu confirmieren.
Si machen sich selb und ander leut mit in ganttz unriewig in der materia.
Ich wil nun gern sechen, wan ainmal des zancks ein end sein woll.
Die predicanten zu Strasburg haben ir confession lassen ausgen von des hern abentmal, schon gruntlich ding; aber die zenckischen kirchendiener sagen, es sei ein cothurnus, und kan in niemant genug thon.
Lieber her, ich hab kurttzlich vernomen, wie her Bernhardinus Ochinus bei euch zu Zurich haus; ich bit, ir wolt mir in fraintlich griesen.
Ich hab vil schoner predig von im gehort, und ob er mein vergessen het, so sprecht, ich sei der, so im das ros hab verordnet in des Alexander Krafters haus,
da in meine hern verschickt haben vor dem kaiser; dan mein vater ward eben derselben zeit burgermaister etc.
Ginstiger, lieber her, bei uns ist die sag, wie auf Partolmei sol zu Leipzig ain hochzeit werden, herttzog Morittz tochter mit aim von Nasau.
Da vermaint man, es werden ob 5000 pferd zusamen kumen: nun wil man darfür achten, es mocht sunst auch etwas daraus volgen, daa kurttzlich haben die fursten geschickt zu etlichen stetten, ob si bei der augspurgischen confession wollen bleiben oder nit; des sollen si sich erkleren.
Darauf sagt man Strasburg, Nierenberg, Ulm und ander mer stet haben sich
unterschriben, darbei zu bleiben.
Aber mit Augspurg ist es noch zweifelhaft; dan die furnemisten in unser oberkait send der romischen religion und sunderlich der gehaimrat, deren 7 hern send; an disen ligt die maist verwaltung unser stat.
Christus Jesus wol unser stat und kirchen schützen und schirmen.
Solt es zu aim krieg kumen, es wurd uns vir ande[r] stet gefarlich fallen.
Lond euch unser kirch in eurm christenli[chen] virbit treulich befolchen sein.
Wir haben vor jarn gotsgelerte, verstendige menner gehabt, die unser kirch treulich erbauet hond; aber die ubiquitarii haben das jar in unser kirch vil zerit und abrochen.
Got der her woll allem unrat und falscher ler steuren und weren, amen etc.
Der churfurst zu Heidelberg stelt die zenckische kirchendiener im land fast ab, lat das evangelium Christi rain und lauter predigen, trachtet fast nach gelerten, fridlichen menner.
So sagt man, er sei calvinisch worden; damit vermainen si, das si im
hart geschmecht habent.
Der landg  af hat ouch dapfere, gelerte menner, des geleichen die stat Strasburg und andere, das ich verhof, die warhait soll je lenger je bas an tag kumen etc.
Es hat sich bei uns begeben auf 7. iunij da ist ain furnamer her aus dem gehaimen rat, her Marx Pfister, den hat unsers hern gewalt trofen auf freiem marckt, das man in nur schlecht hat in ain nachent haus bracht; da ist er gestorben, hat kain wort geredt; quantum ad religionem fuit neutralis.
Darnach auf 24. iulii hat den hern burgermaister Schollenberg[er] in offem rat unsers hern gewalt trofen, das er kain wort mer geredt hat; ist also auf dem rathaus gestorben; quantum ad religionem
fuit omnino papisticę religionis.
Den casum diser zwaier furnemen regenten vermainen etlich, es bedeut ain grosse enderung unser stat.
Unser lieber her wol uns im rechten glauben (der durch die liebe wirckt) erhalten bis ans end. Amen, amen etc.
Auf 29. iulii kam herttzog Albrecht von Bairn gen Augspurg mit des kaisers 5 tochtern; den hat man hie alle freud erzaigt mit tanttzen, fridenfeur und allerlai kurttzweil, wie der welt gebrauch ist.
Send bei 8 tagen hie gewest, die stat besechen; dan si send vormals nie hie gewest etc.
Damit seit got dem hern befolchen.
Datum Augspurg adi 29. august.
Dieweil ich heut ondas meim lieben hern und bruder Ambrosio Blaurer schreib, hab ich disen brief mitschicken wollen; dan ich wais nit, wie lang magister Engelbertus noch hie bleibt etc.
Man sagt, die zenckische kirchendiener seien zu Luneberg bei ainander gewest,  alda ain besondern synodum gehalten, etwas besunders anzurichten.
Got wol allen bosen ratschlag weren etc.
                                   Eur erwird dienstwilliger Simprecht Hoser.
Dem erwirdigen und hochgelerten hern Heinrycho Bullingero, meinem ginstigen, lieben hern, zu Zurich etc.
^$Zurich.
