<nr>[24240]</nr>
<ae>Simon Sulzer an Bullinger</ae>
<od>Basel, 20. November 1554.</od>
<vo>ZÃ¼rich StA, E II 336a, 382. / Orig.(Aut.)</vo>
S.  De Frankofurtensium comiciorum eventu scripsissem dudum,
si aliquid mihi certi constare potuisset; accipio autem non
postremum locum deliberationi dedisse principibus postulatum
Caesaris, quo ille sub praetextu fovendi equitatus in
Alsatia bene numerosi ob Albertum marchionem ea parte
cervicibus Germaniae incumbentem pecuniarum vim immensam
requirebat, nimirum ut ea ad pertendendum Gallicum uteretur,
et iam quidem ab episcopis aliquot assensum fuit, ut quos
habet fere ad sua vota paratos. Sed Saxonicus, quem vocant
circus et Svevicus detrectarunt eam contributionem, quod
proximi belli cladibus impendio sint attriti. Quare totius
negotii summa ad Augustanensium comitiorum nunc instantium
consultationem devoluta est. Remoram autem hanc votis
imperatoriis Gallus iniecit, qui re intellecta per literas
primum * (*a.R: se alld. gestrichen) apud ordines imperii
propter receptum Albertum, ut cui non eo nomine locum faciat
sui regni finibus, ut incursionibus inde vexet imperium,
quem malit apud suos posse bona in pace degere, sed ut
profligato perfugium praestet, quod pro more principibus
Germaniae extorribus eam gratiam facere Galliarum reges
consueverint. Non commissurum se, ut quemquam is laedat ex
imperio, sed usurum tamen eius opera contra Caesarem,
utriusque hostem, contraque ditionem Caesaris propriam. Per
caetera vero serio hortatur, ne vires imperatoris contra
ipsum suis foveant sumptibus auxiliisque memores, quam id
anno 44. factum luculento ipsis incommodo cesserit. Facit
haec more suo neque nullos habet suffragatores; verum, ut in
solidum conferantur ad salutem patriae in commune consilium,
vix possumus sperare adeo libertate sententiarum pridem per
affectus pravos et <gr>diconoian</gr> ordium oppressa. Sed
dominus est, qui corda regum in manu habet; cuius
misericordiam non desinamus implorare. De Locarnensium statu
utcunque conservando non prorsus desperant nostri; sed media
causasque non prorsus intelligo. Sed mox docebit omnia
comiciorum Badensium exitus.      Iuvenem hunc Lausannensem
Ioannem Perrinum tibi commendo, qui pietate sedulitateque in
literis se hic praeceptoribus omnibus egregie adprobavit.
Vale in Christo Iesu, cuius te gratiae te unice commendo.
Basileae  20. novembris anno 1554.
T[uus] Sulcerus.
Viro praestantissimo d. Heinricho Bullingero, domino et
symmistae colendissimo suo.
