<nr>[31117]</nr>
<ae>Johannes Haller an Bullinger</ae>
<od>
Bern, 27. Juli 1561.
<vo>Zürich StA, E II 370, 287. / Orig.(Aut.)
S. Redditae sunt mihi tuę per Paulum Altorfferum, et quod ipsum attinet, nobis prius quoque fuit notus; cuperemus ipsi bene consultum; sed aegre apud nos locum inveniet; faciemus tamen, quod poterimus.
Eodem vero fere momento, quo tuas accepi, d.
Coignetus ad Musculum quoque scribit de libello isto Wurstembergero dedicato simulque exemplar ad ipsum transmittit.
Superveniunt mox tuę literae.
Visum fuit fratribus id senatui indicare; indubitatus enim confessionis, imo blasphemię huius author
est Gribaldus; eadem enim pene continentur in hoc verba, quę in iis libellis, quos apud nos reliquit et pro quibus recantare coactus est.
Dominium illud, quod habet, in praefectura Gaiensi situm est, unde fit, ut, postquam illi iterum concessum est uti ditione Bernensi, se praefecto huic ita insinuet.
Scio vero gravissimam hanc dedicationem futuram bono viro, si intelligat, quid liber contineat; miror tamen, si non a suis ministris admoneatur.
Aut invenit fortassis hic nebulo inter ministros
etiam (sicut eiusmodi morbi serpere solent), qui ei aures praebeant.
Senatus indiginissime fert, et puto fore, ut comprehendatur; non enim praefecto tantum gravem intulit infamiam, praesertim quod eius iussu se haec scripsisse profert, sed et universae Bernensium ditioni maculam aliquam aspergit, ubi omnibus modis curandum erit, ut abstergatur.
Interea audimus d.
Bezam ad vos profectum, a quo res Gallicas omnes cognoscetis.
Hoc flagitant et rogant amici et fratres omnes, et quotquot sunt, quibus
negotium domini cordi est, ut, quoniam audiunt d.
Martyrem a regina matre ad colloquium futurum tanquam conterraneum suum expeti, ne denegetis vos neque deneget ipse quoque tantum Christo et ecclesiae praestare officium.
Quid efficere possit et quanta sit illius eruditio et authoritas et in huiusmodi disputationibus dexteritas, nemo ignorat.
Scimus illum senem esse et quietem nunc expetere; sed hic labor paucorum erit dierum.
Utinam de regno Gallię adhuc triumphare possit! Quanta vero erit
hęc gloria non universae modo Helvetię, sed ecclesię inprimis Tigurinae? Exiguus fuerit splendor illius, quem habuit hactenus, erga eum, quem habitura esset deinceps.
Debemus etiam propterea in hoc opus omnes nervos intendere, quoniam non alia ratione apparet cicurari posse vicinos et confoederatos nostros, quam si Gallia in nostras partes concedat.
Res est etiam sine periculo; praeterquam enim quod Gallica gens non malitiosis dedita est artibus, sunt principes viri et maior nobilitatis
pars, qui tanquam angelum, imo velut Christum ipsum suscepturi erunt ipsum.
Haec non ex me tantum, sed nomine omnium fratrum et multorum aliorum illustrium virorum scribo.
Scriberem plura; sed ex Beza iam prius abunde omnia cognovistis.
Proinde bene vale.
Salutant te vicissim d.
Musculus, socer, Diesbachius et Steigerus, quibus tuas literas tradidi.
Bernae  27. iulii 1561.
                                                          Tuus, quem nosti.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
