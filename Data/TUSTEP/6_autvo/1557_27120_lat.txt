<nr>[27120]</nr>
<ae>Johannes Utenhove an Bullinger</ae>
<od>Wladislaw, 23. Juni 1557</od>
<vo>Autograph: Zürich StA, E II 369, 126.(Siegel...)</vo>
<dr>zur. lett. III, S. 596ff; Ep. ig. III, S. 388ff; Ep. Calv.
2652 (XVI, 524ff.)<dr>
<re> </re>
<tx>S. p. Ut rerum hic nostrarum cognitionem aliquam habeatis,
viri clarissimi, sciatis nos 23 superioris Februarii die
Cracovia Vilnam (quę est metropolis magnę Lituaniae) ad
regem profectos esse, quo 17 Martii incolumes, dei gratia,
pervenimus. Biduo vero post accessimus regem, qui illustrem
virum D. Joannem ŕ Lasco amantissime (non sine multorum
admiratione) data etiam utrique nostrum dextra excepit, eumque
dicentem ipsique regni ipsius, ut fit, felicitatem ac istam
evangelicę doctrinae lucem, simulque et patriae toti sub ejus
gubernatione gratulantem, et reditus sui in patriam occasionem
vocationemque suam indissimulanter exponentem, attente et
plane benevole audivit, et suo ipsius mox ore respondit ipsius
reditum sibi esse gratissimum. Vice-cancellarius vero, homo
scilicet ecclesiasticus, innumeris beneficiis oneratus,
coadjutor archiepiscopi Gnesnensis, primique praeterea
vacantis episcopatus anhelus expectator, ut suae in papam
fidei et observantiae satisfaceret, 22a-post die regio nomine,
rege pręsente, inter alia respondit: regem nullam aliam lucem
evangelii agnoscere quam agnovissent majores ejus, quamve jam
a sexcentis plus minus annis agnovisset Polonia; eamque
doctrinam esse rectam, ipsiusque majestatem, exemplo majorum
suorum, in ea perstare velle: ad haec solius regis esse vocare
quospiam ad reformandas hic ecclesias, ac proinde non vocandum
fuisse ipsum a nobilitate Polonica. Rex vero jam ante
indicaverat domino ŕ Lasco per D. Palatinum vilnensem, vice-
cancellarium omnino urgere et parare responsum ad illam ejus
salutationem; duo autem (ea nimirum quę nunc commemoravi)
fore in tota illius responsione, quę ipsum merito essent
offensura: admonens eum ut quam brevissime responderet, ne
ille novam replicandi telam, ipsius majestatis nomine, denuo
ordiretur; ex mutuis enim nunc disceptationibus nihil
utilitatis progressui religionis accessurum esse. Si quid
porro D. ŕ Lasco ipsi vellet, hoc clam, semotis arbitris,
ageret; se enim ipsi privatum secum colloquium concessurum
esse, in quo libere de quibusvis agere queat. Dominus vero ŕ
Lasco, quum primum vice-cancellarius suam absolvit orationem,
paucis (ut regiŁ hac parte postulationi satisfaceret, spe
alioqui privati cum rege colloquii fretus) respondit, se
quidem haud temere regi regnoque ipsius hanc evangelicae
doctrinae lucem gratulatum esse. Interim (inquit) videat
majestas sua, ut se fidemque suam approbet Deo Patri et
Christo Domino, ad cjus tribunal ipsi olim sistendem erit,
regięque suae administrationis ratio reddenda fuerit: se
nihilominus, quemadmodum semper speravit, de ipsius majestate
non desiturum adhuc sperare, Deum ipsi aliquando daturum esse
gratiam, ut puram Dei religionem serio amplexetur, publicaque
professione contestetur; seque, ut hoc fiat, ardentissimis
votis ac precibus a Deo Optimo maximo hactenus contendisse, et
deinceps contensurum esse. Quod porro vocationem a rege
faciendam ad reformandas hic ecclesias attinet, se quidem hic
regiae majestatis authoritatem semper ingenue agnovisse, ac
reverenter etiamnum agnoscere, pręsertim si generalis quędam
regni totius reformatio institui debeat. Verum hinc non
impediri, quominus sui agnati, cognati, affines ac nobiles
alii ipsum aut alium quemvis (pro singulari nobilitatis hic
libertate) vocare potuerint, ut eos, promovendo religionem, in
ipsorum ditionibus adjuvaret; qui unicus fuit scopus eorum,
qui ipsum vocarunt, ac etiam ipsius divinae huic vocationi
parendo; quicquid tandem adversarii calumnientur.
^$Biduo vero post admisit rex D. ŕ Lasco ad privatum (uti
promiserat) colloquium, multis quidem praesentibus, sed nihil
audientibus: in quo admonuit regem peccati sui, ejus nimirum
abnegationis Christi domini, quam biduo ante fecerat, et
aliarum quarundam gravium rerum, tradens ei scriptum quoddam
eximium, quod Vilnae jam recens conscripserat; de officio
regis in tollenda idolomania et promovenda vera religione;
deque fuco episcoporum papalium, et quę regem regnumque ipsum
ab eis maneant pericula, nisi tempori prospiciatur, ac de
pręparatione necessaria ante comitia. Rex  autem ęquanimiter
tulit ejus admonitionem: se tamen non potuisse nunc aliud
pręstare, in tanta pręsertim adversariorum importunitate;
cęterum absoluto hoc bello Livonico (quod jam magno sane
apparatu in procinctu est) se serię reformationi ecclesiarum
incubiturum esse, quemadmodum postremis regni comitiis toti
nobilium ordini se facturum promisit. Et agnovit dominum ŕ
Lasco non tantum pro subdito, verum etiam pro servitore suo,
nempe secretario, eoque loco quo fuerat olim apud divum
Sigismundum regiae majestatis parentem: et promisit se ipsum
defensurum esse adversum omnes ipsius calumniosos adversarios;
permisitque ei, ut et domi suae nobilium virorum
ministrorumque conventus habeat, et ipse quoque in aliis
ędibus conveniat cum fratribus quoties videbitur, quatenus
saltem religioni propagandae, non autem seditioni alicui
excitandę incumbatur. Multaque alia benevolentiae suae erga
D. ŕ Lasco res prębuit signa; quę nunc non est narrandi
locus. Ac tandem data utrique nostrum dextra decessit a nobis.
^$Palatinus quoque Vilnensis, princeps clementissimus variisque
naturae Spiritusque dotibus ornatus, qui luculentissimam anno
superiore fidei suę publico scripto ędidit confessionem, nos
domi suae per mensem integrum tractavit multo humanissime,
dominoque ŕ Lasco honestam pensionem annuam assignavit, ac
filiae ipsius majori natu, ipsi nondum visae, quam sibi in
familiam dari postulavit, mille florenos Polonicos in dotem
promisit, eique maritum ex sua ipsius cognatione spopondit;
multisque pręterea muneribus ipsum, ac etiam me quibusdam,
honoravit. Qui princeps cum sit vestri isthic multo
studiosissimus, consulto mihi videbimini facturi, si ei librum
aliquem inscribatis ad excitandum ejus animum in causa
religionis. Scitis enim ipsi ejusmodi principes pręsertim
viros, qui ita varie intricantur, stimulis et calcaribus
quibusdam egere, ut alacrius currant in instituto itinere.
Ille autem latine novit, tantaeque est authoritatis prę
cęteris in Lituania, ut quidam aiant, eum vidisse omnia in
Lituania, qui ipsum viderit. Neque est quisquam apud regem
ipsum, qui majore authoritate sit pręditus. Quare multum
fuerit tantum virum ecclesiae Christi Domini magis magisque
confirmasse. Cęterum dominus ŕ Lasco Vilnae magna sane cum
ędificatione subinde est concionatus, pręsentibus etiam
multis aulicis regiis, regeque sciente et permittente. In
reditu quoque nostro ex Lituania, quoties sese offerebat
occasio, est concionatus confirmando fratres cum in aliis
articulis tum in negotio sacramentario.
^$Interea autem, dum Vilnae essemus, venerunt eo septem monachi
ordinis S. Basilii ex Moscovia (quae Graecae est fidei), qui
nomine verae religionis eo perfugiebant. Tanta enim apud illos
nunc est persecutio, ut si non mature sese inde subduxissent,
de eis jamdudum actum esset. Primarium inter eos fratrem, qui
magnus apud Moscos fuerat, reliquosque hic autoritate, ętate,
et sacrarum literarum cognitione precellere videbatur,
examinavit D. ŕ Lasco per interpretem; sed adeo dextre
respondit in pręcipuis quibusque religionis capitibus, ac
etiamnum in re eucharistica, ut dexterius vix potuisset, ut
eos totos nostros esse proque fratribus nostris vere
agnoverimus. Aiebant autem illi, sub ipsorum inde recessum jam
70 circiter nobiles viros ob causam religionis in vincula
conjectos fuisse, sibique plusquam quingentos fratres, quibus
cordi esset religio, in Moscovia notos esse. Hinc videmus
mirabilem divini Spiritus in electis Dei potentiam: illi enim
a nostris, quorum scripta non intelligunt, eam cognitionem
haudquaquam hauserunt, sed ab iis, quos Deus ipse Spiritu suo
excitavit in Moscovia. Porro Ruteni, Grecę etiam fidei
homines, qui Vilnae habitant ac templa sua habent, non possunt
conspectum horum fratrum ferre; ac eos initio adventus eorum
graviter fustigabant ob suam ab ipsorum fide defectionem,
neque eis tuto illic habitare licuisset per Rutenos, nisi D.
Palatinus Vilnensis eos in suam protectionem recepisset.
Cęterum rex nunc scripsit ad episcopos regni hujus, qui non
ita pridem in synodo quadam congregati erant, jubens nt? ipsi
sine ulteriore procrastinatione serio cogitent de reformandis
hic ecclesiis, idque non tantum in moribus, sed etiam in ipso
Dei cultu; se enim (sicuti episcopo Romano jam pridem
significavit) sine certo regni sui periculo reformationem
ecclesiarum suarum non posse diutius protrahere. Faxit Dominus
Deus Spiritu suo sancto, ut ea fęlices faciat progressus ad
adorandi sui nominis gloriam.
^$Ut autem succedat fęlicius reformatio, quam rex Dei favore
meditatur sub proximam hyemem, necesse fuerit (meo quidem
judicio) fidelem aliquem c[h]oragum esse totius actionis, qui
reliquis pręeat, et reformationem ipsam ex Dei verbo
formando, et jam demum formatam executioni mandando. Nam si
omnes suas promiscue cogitationes adferre, easque,
qualesquales fuerint, pro suo arbitrio obtrudere volent, non
bene haud dubie successurum est reformationis negotium. Ac
rursum, etiam si optima quęque instituta essent, parum sane
prodessent ad bene regendam hanc Dei ecclesiam, nisi sit vir
aliquis fidelis, prudens, et in exercitio disciplinae
ecclesiasticae exercitatus, qui ea exequatur. Quare videremini
operę precium facturi, viri charissimi, in isthac pręsertim
ecclesię hujus infantia, si vos (quę vestra hic passim et
apud regem ipsum est authoritas) dominum ŕ Lasco, cujus fides
et prudentia (ut alias ejus divinas dotes non attingam) vobis
isthic non sunt ignotae, ad hoc regi ipsi simul et Palatino
Vilnensi missis ad ipsos literis commendaretis, quemadmodum D.
Philippus melanthon nuper fecit. Alioqui enim metuendum est,
ne parum fęliciter succedat reformatio, aut saltem
reformationis quantumcunque alioqui bonae executio. Certum est
enim hic pene omnes neophitos esse, quibus citra certissimum
ecclesiae periculum hęc provincia imponi non potest.
^$Reliqua ex D. doctore Lismannino, patre ac fratre nostro
honorando, facile cognoscetis: cujus fata (ut ita loquar) sic
ferunt, Deo ita providente, ut aliquandiu adhuc peregrinari ab
hoc regno (quod ei veluti patria jam fuit) cogatur; nulla sane
culpa sua, cum et de rege ipso et regno hoc quam optime sit
meritus; sed Satanę et adversariorum Christi Domini nimia
rabie, quam rex omni ex parte (quę ipsius est infirmitas)
sustinere nequit. Ipse interim summam erga d. Lismanninum,
quem interea ad vestram isthic ecclesiam prę omnibus totius
Germaniae ecclesiis cupit divertere, semper declaravit ac
etiamnum declarat benevolentiam. Nihil autem dubitandum est,
quin hęc crux argumento sit peculiaris cujusdam erga dominum
Lismanninum bonitatis Dei, qui suam erga suos electos
benevolentiam ejusmodi tesseris ac veluti symbolis quibusdam
declarare consuevit. Et quandoquidem diligentibus Deum omnia
cooperantur in bonum, persuasus sum in Domino, hoc ipsum
exilium (nobis hic alioqui permolestum) ei et ędificationi et
consolationi futurum esse. Quod si in Misech aut Cedar, apud
populum nempe barbarum omnisque cognitionis metusve Dei
expertem, ei exemplo Davidis vivendum esset, dura haud dubie
foret peregre vivendi ratio. Sed suavis ille convictus inter
primarios fratres sanctissimosque eruditissimorum
pientissimorumque virorum cętus ac congressus non poterunt
ipsum non summopere oblectari et consolari, instructioremque
ac utiliorem magis magisque reddere ecclesiae Dei et Domini
nostri Jesu christi. Quę res omnibus alioqui adminiculis
destituta deberet nos fratresque hic nostros abunde consolari
in isthac fratris nostri visitatione.
^$Fuit hic non ita pridem quidam vobis isthic non prorsus
ignotus, qui conatus est hasce ecclesias clanculum turbare;
qui et parum honorifica etiamnum spargit passim in Germania de
domino ŕ Lasco, bene alias de eo merito, quemadmodum et in
majore Polonia nuper fecit, quoties fenestella aliqua ei
aperiretur, apud eos nimirum, quos non prorsus nobiscum
sentire sciret in re sacramentaria, ut animos quorundam hic
nobilium ad occipiendam? confessionem Augustanam praepararet:
cum tamen, dum hic apud nos esset, se nobis conformaret, sque
nobiscum prorsus sentire diceret ac dissimularet; adeo ut
dominum D. Lismanninum pręter alios plurimos in eam
persuasionem de eo pertraxerit, qui ea occasione vobis isthic
non inhonorificum testimonium de homine prębuisse fertur.
Hęc ego pro mea in ecclesiam Christi fide vobis indicanda
esse existimavi, ne vos ejusmodi delationibus forte
decipiamini, quin potius ipsius calumniis ac hypocrisi ad Dei
gloriam occurratis: de quo plura per d. Lismanninum
cognoscetis.
^$Valete, viri multo ornatissimi, preceptores ac fratres
observandissimi in Christo Domino, cui ego vos ministeriumque
vestrum summo studio commendo, quo copiosum ei fructum
adferatis in vitam ęternam. Amen. Salutate, queso, mihi
officiose? D. Bernardinum Ochinum ac D. Conrardum? Gesnerum in
Domino, ac me precibus vestris Domino deo commendate. Ego
omnem reddam vicissitudinem.
^$Wlodislaviae, Anno 1557. 23. junii.
^$Vestrae omnium pietati multo addictissimus,
^$Jo. Utenhovius.
<lz>[Adresse ...]: Clairissimis viris domino Henrico
Bullingero ac d. petro martyri, reliquisque Tigurinae
ecclesiae pastoribus ac professoribus, preceptoribus ac
fratribus suis colendissimis. Tiguri.
