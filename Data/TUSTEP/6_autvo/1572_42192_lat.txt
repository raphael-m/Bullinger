<nr>[42192]</nr>
<ae>Tobias Egli an Bullinger.</ae>
<od>Chur, 24. November 1572.</od>
<vo>Zürich StA, E II 376, 214. / Orig.(Aut.)</vo>
Graub. III, 385f.  Exc.
S.  Quod collega meus amplitudini tuae, reverendissime
domine, satis superque
depinxit, quanta protervitate haeretici nostri sub ovilla
pelle superiores in
dies evadant idque horum maxime opera, qui scientiam aliquam
prae se ferunt aut
ferre videntur, non est, ut ego sexcentis aliis implicitum
curis verbosius
obtundam. Non vituperamus, quod Gantnerus Tigurinam
confessionem amplexari
videatur, contra quam ne ante synodum disputatricem
commisisse aliquid voluit
haberi. Aegre autem ferimus, quod contra sententiam,
literas, sigilla, conventa
a senatu nostro absolvitur, qui pauciores senatui quam
synodo vigilias creavit,
posthabito scandalo, quod ille invexit quodque ceu
mortiferum spiculum animis
hominum persuasis adhuc inhaerescit, poenitentia et
reconciliatione conspicua
non eluitur. Persuasit homo arrogantissimus pene omnibus se
Tiguri nuper fuisse,
ubi vestris consiliis imploratis responsum acceperit satis
esse, si Tigurinę
confessioni subscripserit. Unde, quod dudum augurabar,
sequitur nos odio ringi
mero et nolle nobis satisfieri esseque vobis omnibus
acerbiores etc. Si ergo hoc
satis est et flocci interim pendendum, quod antecesserit,
nec ita agendum sit,
ut ad tollenda scandala et suspiciones insontibus iniectas
eruendas clara
revocatione et poenitentia discrimen veritatis et mendacii
ponatur, non video,
non inquam video, quid in his partibus sim utilis; malo
inglorius in angulo
aliquo delitescere etc. Rogamus tuam amplitudinem, ut, quid
cum insano Gantnero
egeritis, nos quamprimum certiores faciatis. Satis mihi
iampridem haec
declarasti; interim vestro patrocinio cum ille turpissime
abutatur, cupimus ea
de re informari luculentius. Aut enim impium hoc
senatusconsultum irritum
habebunt, aut concionandi munere interdictum nobis erit.
Puto autem haec ita
deum moderari, ut manifestentur interim occulti quidam
haereticorum fautores,
quorum operam prodesse nobis antea putabamus; inter hos
P[ontisellam] non
immerito numero, qui unicum Gantnerum pluris facit quam
reliquos fratres omnes,
quorum nullus est, qui Gantnerum eruditione aut non superet
aut exaequet. Quid
autem P[ontisellam] urgeat aut moveat, qui reliquis
stupidioribus schola esse
debebat, divinare non est difficile. Verum certum est, quod
proverbio dicitur:
cum claudis subclaudicare disces. Si Müllerus de Gantneri
negocio ex arbitrio et
relatu P[ontisellae] aliquid narravit, certe imprudenter hoc
fecit,
siquidem, quomodo res tota se habeat, plane ignoret. Nunc ea
de re plura
scribere supersedeo postea brevitatem istam verbosioribus
pensaturus. Detegitur
proditio quaedam Rh[etiensis], de qua alias. Nunc desino te
obtundere.
Salutat te d. consul Willius et d. Ambrosius, quibus dolet
protervitas quorundam tenebrionum etc.
Ocyssime sub undis negociorum 1572.  24. novembris Curię.
Tuae amplitudini subiectissimus Th[obias] Ic[onius].
Amplissimo viro eruditione, virtute, pietate et dignitate
ornatissimo d.
Heinrycho Bullingero, Tigurinae ecclesię antistiti
primario, d. suo singulari
observantia colendissimo.
                                     Zürich.
