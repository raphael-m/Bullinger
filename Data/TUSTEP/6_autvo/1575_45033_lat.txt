<nr>[45033]</nr>
<ae>Christoph Thretius an Bullinger.</ae>
Heidelberg, August (1575).
<vo>ZÃ¼rich ZB, Ms F 62, 503.</vo>
Wotschke, S. 383ff. Nr. 476.
Quamvis, ut scripsi, praeter omnem meam expectationem
Heidelbergam, addo etiam, et invitus excurrerim,* (* Ueber
diese Reise des Thretius vgl. Wotschke, Thretius S. 85.)
tamen cum doctore Erasto et aliis amicis consilia agitavi,
quonam pacto Iodocum [Szadkowski] evocare a vobis Heidelbergam potuissem,
ut eum mecum hac commoditate, quam in praesentia habeo,
curru in patriam abduxissem. Verum cum nullam rationem
invenire potuimus, ut tam brevi temporis spatio Iodocus
adduceretur, et me urget gravis necessitas redeundi ad
comitia regni, eo enim iussus sum redire a palatino
Cracoviensi et ab aliis nostrae ecclesiae patronis, non
video aliam rationem, per quam Iodocus in patriam possit
redire, nisi ut tuum consilium ea de re cognoscam, num
Tiguro possit aliquo modo Norimbergam cum aliquibus aurigis
per Sangallum, modo id fiat tuto, remitti, ibi ego apud
Gutteteros et Schlissembergerum nostrum constituerem, quid
porro illi faciendum esset de consilio eius tutorum
magnificorum, ut aut aliquantulum maneret Norimbergae
exercendae artis gratia, aut mitteretur tutissime a
Gutteteris Cracoviam. Quodsi hoc fieri non possit, tum nulla
alia restat via, nisi ut cum Froschouero veniat Francofurtum
et inde Lipsiam ad Ludovicum Camerarium, filium Ioachimi
Camerarii, postea tandem Cracoviam, quamvis non ita facilis
esset nobis ratio eum Francofurto reducendi Cracoviam, atque
esset Norimberga.
Verum tamen peto obnixe a te non modo meo, sed et
magnificorum dominorum tutorum Iodoci nomine, ut quam primum
chartula una significes mihi, quam viam putes commodissimam
remittendi eum, et ut id fiat sine mora, ut et ego
prospicere possim in illis locis de hominibus, ad quos
confugere possit, praesertim si putares per Francofurtum
illi esse proficiscendum. Nam ibi mora esset illi valde
nociva, non secus autem si per Norimbergam iudicaveris, nam
per ilam viam nihil negligeretur. Ego autem nullam
cogitationem de eo instituere possum, nisi instructus ero
hac de re tuis literis. Quantum vero ad pecuniam attinet, si
literae tuae perferentur tempestive et significaveris,
quantum mittendum sit, sine mora apud Schlissembergerum
nostrum Norimbergae pecunia erit. Si vero aliter res
ceciderit, aut per aliorum et non per meam negligentiam
alicubi pecunia haeserit, impende de tua ad tempus. Promitto
ego tibi fide bona et sancta ad minimum quadrantem
restituturum idque sine ulla mora, hoc autem ita mihi
credere debes, ut si unquam mihi aliquid credidisti. In
summa autem nihil tutius mihi videtur, nisi ut de Iodoco
mittendo semel atque iterum per literas colloquamur, ut de
necessariis illi rebus statuamus. Id autem fieri poterit, si
per Norimbergam mitti eum facile posse mihi significaveris.
Cum his iterum atque iterum me paternitati tuae reverendae
commendo et filios tuos, fratres ac dominos meos
observandos, atque filias officiosissime saluto.
Non dubito te intellexisse Ioannem Miscovium una cum Nicolao
Miscovio ivisse in Italiam, Cikovii vero sunt aulici, alter
est in aula Transylvani, alter in inferiori Germania nescio
quocum principe. Laurentius Zemlinus fungitur ministerio et
bene se gerit. Caspar [Malinius] nunc mecum est, eum decrevi
relinquere Vitembergae apud Esromum, virum pium, ad annum
unum, nam diutius eum alere non mihi suppetunt sumptus.
Postea eum scholae et ecclesiae dei consecrabo.
Quod mihi iam iam venit in mentem, thesaurarium regni,
zupparium olim illum, ad quem tuum librum de origine erroris
misisti et qui etiam ad vos munuscula mittere decrevit, me
rogasse vehementer, ut suum filium, optimae indolis puerum,
in has regiones adducerem, quodsi hoc contingeret, ante
septembrem vos omnes inviserem et tum demum Iostum [Szadkowski?] mecum
abducerem. Sed cum ista adhuc non sint certa, tu ne
negligito ad me consilium tuum de profectione perscribere.
Augusti Heidelbergae.
