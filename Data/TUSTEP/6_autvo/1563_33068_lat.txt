<nr>[33068]</nr>
<ae>Charles de Jonvillers an Bullinger</ae>
<od>Genf, 4. Juni 1563.</od>
<vo>Zürich StA, E II 368, 280. / Orig.(Aut.)</vo>
Ep.Calv. 3962 (XX, 36f)
S. Haec pauca festinanter, vir clarissime, addere volui, ut
intelligas doloribus colicis ac nephriticis d.
Calvinum adhuc
torqueri.
Quod quam grave et acerbum mihi sit, nullis verbis
possum exprimere; dolorem vero meum auxit, cum viderem
permolestum illi esse, quod ad te scribere non liceret ac ne
dictare quidem ob morbi gravitatem, et scio, quanti te faciat, ut
dignus es.
Haec sine lachrymis vix scribo.
Mihi certe nihil
gratius esse potest, quam dum ille potest dictare aliquid, quod
ad te excipiam, quia persuasus sum te eius literis vehementer
oblectari.
Tu, vir humanissime, Ionvillaeo tuo ignoscas, si haec
addat; nam malui, quidquid hoc est, effundere quam moerore
oppressus apud te tacere.
Potuissem, fateor, prorsus silere; sed
tua humanitate singulari coactus sum in istos versus erumpere.
Interim tuis precibus et totius vestrę ecclesiae apud deum
commendes illum et nos omnes; vicissim te et reliquos domino
commendabimus.
Vale, vir pręstantissime; deum oro ex animo, ut te diu incolumem
servet, spiritu suo regat et tuos labores benedicat.
Budaeus
frater te salutat reverenter.
Si iam abierit Trecius noster, ut
nihil ad me scripserit, mirabor, cum praesertim nihil
posterioribus meis literis responderit.
Genevae pridie nonas iunii 1563.
                                                    Carolus
Ionvillaeus, tui observantissimus.
Clarissimo viro d.
Henrico Bullingero, ecclesiae Tigurinae fido
pastori ac mihi plurimum observando.
Tiguri.
