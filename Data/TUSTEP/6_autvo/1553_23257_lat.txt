<nr>[23257]</nr>
<ae>Charles du Moulin an Bullinger</ae>
<od>Tübingen, 11. Dezember 1553.</od>
<vo>Zürich StA, E II 338, 1494. / Orig.</vo>
S. P.   Doctissime ecclesiastes, ex literis tuis 2.
decembris datis agnovi te nondum tum accepisse, quas ad te e
Tubinga penultima novembris scripsi. Ter de difficili
scriptione mea, cum tua difficilior sit, quereris; mihi
tamen abunde sufficiunt tuae amantissimae qualitercunque
scriptae, quas iam legere didici. Caeterum tibi, ut par est,
deinceps per amanuenses scribam, quos hic invenio et sciebam
non defuturos, mox ut publice profiterer. Plus centum aureis
mihi constitit circuitus ille parum foelix per Argentinam,
quam nunquam adiissem, nisi potiundae illic familiae spes
mihi facta et obsignata fuisset ab amicis Lotharingiae, qui
efficere non potuerunt. Quae fuit caussa bimestris
profectionis meae ad principes Germaniae, qui omnia
concedentes me etiam vendicarunt, et cum pro multis eorum
academiis urgerer, malui concedere duci Wirttembergensi, ne
spe, quam de me Haylbrunnae conceperat, falleretur, et quia
primus de me (iam annus est) sollicitus fuerat. Primarius,
quem vocant, collegii Narbonae nomine Tufanus, vir doctus,
bonarum literarum et evangelii zelator, natione Aquitanicus,
Parisiis collegium illud obtinet, in quo nulla fiunt sacra
nec ullum est exercitium, sed probe docet et alit pueros,
quos etiam ad lectiones idoneas in alia collegia mittit.
Non est idoneior, qui iuvenem illum in pensione suscipere
possit. Si parentes malint illum esse in academia, quam
universitatem vocant, collegium illud Narbonae situm est in
via Citharae, non longe a ponte d. Michaelis, paulo supra
aedem seu templum Cosmae et Damiani. Tufanus ille themata
Gallica dat pueris suis, quae facit ab eis verti Latine et
contra. Abstinet ab idolatria suosque, quantum potest, sed
vix est, quin semel in mense dissimulare cogatur, nec scio
locum aptiorem illo. Quodsi sit locus aptior, ille, quo est
candore praeditus, prompto animo indicabit, inquiret,
iuvabit, praesertim si deinde fiat illi sermo. Filium enim
meum primogenitum adhuc habet, quem cum familia primo vere
educere volo literis quinque principum iam per legatum
praefati ducis ad regem Gallum, ut id concedat, missis.
Biturigibus maior forsan esset libertas, saltem maior erat,
quando nuper excessi Gallia, cum etiam soleant ibi Germani
com[m]eare, qui satis libere age
re sinuntur, et ibi Gallica aeque cum Latina disci potest.
Magna est mihi necessitudo cum Francisco Duareno, primario,
et Francisco Balduino, qui meus olim amanuensis fuit, meis
professoribus. Ad illos (si Bituriges magis placent)
libenter literas dabo, et illi omnino invenient, qui in
Gallica et Latina exerceat sine idolatriae subiectione et in
cuius domo poterit iuvenis Germanus sese, cum opus fuerit,
continere. Vale, praeceptor charissime; gaudeo tibi me
viciniorem esse, quo facilius literis tuis fruor, tibique et
tuis, in quacunque re potero, inserviam idque lubentissime.
Dominus te servet ac bene prosperet ad ecclesiae suae
propagationem, quam etiam hic magis purgari desidero et
spero. Reverendo patri d. Bellicano, doctissimo Bibliandro,
generis tuis et aliis me commendabis. Tubingae undecima
decembris 1553.
Obsequentissimus tuus Carolus Molinaeus, Germania
iureconsultus et Tubingensis professor.
Salutat te piissimus noster Vergerius, qui totus est contra
hostes cotidie nova moliens.
Clarissimo theologo et ecclesiastae d. Heinrico Bullingero,
Tigurinae ecclesiae pastori fidelissimo.
                                      Tiguri.
Randbemerkung zu Anfang: "Optem etiam celeriter bene
scripta; sed a 25 annis amanuenses assuevi. Iubeo uxorem
adducere Gallos, quia Germani nimis lenti sunt et semper ad
certamen expeditus festino."
(Nur Unterschr., Nachschr., Adr. u. Randbemerkung aut.)
