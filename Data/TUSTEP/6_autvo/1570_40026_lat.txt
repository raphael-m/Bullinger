<nr>[40026]</nr>
<ae>Bullinger an Nicolas Des Gallars.</ae>
<od>Zürich, 18. März 1570.</od>
<vo>Zürich StA, E II 342a, 588. / (Orig.) Aut. Entw. (Kopie).</vo>
S. Amo te merito vir clarissime idemque domine honorande et
frater in Christo charissime, quem experior diligentissime
fidelissimeque amicitiam semel initam retinere atque colere.
Quae tu mihi narras, acta sunt ante annos plurimos, et tamen
haerent illa animo tuo adhuc tenacissima. Quo quidem nomine
et pro munere nunc quoque a te mihi misso singulari
exoptatissimoque Irenaeo, quam maximas humanitati tuae ago
gratias. Diu iam exoptavi in tanta eruditorum et piorum
virorum multitudine exoriri aliquem, qui hoc conari
incipiat, quod te iam praestitisse in Irenaeo doctore
ecclesiae sanctissimo non tantum cum laetitia video, sed, ut
aequum est, quam maxime in te laudo. Dominus pro hoc tuo
labore sancto et utili rependat tibi in die illo viresque
adaugeat, ut possis nobis alios quoque scriptores veteres ad
eum modum quo Irenaeum illustratos dare et inprimis Iustinum
martyrem per te in Latinam linguam translatum Graeca e
regione
apposita, qui aliquanto tempore Irenaeum antecessit
omniumque eorum, qui hodie extant, vetustissimus esse
videtur. Cui Ignatii quoque epistolas,     (a.R. epistolae?)
quae Graece hic quoque sunt impressae, una cum epistola S.
Polycarpi, quam Latinam dumtaxat vidi, adiungi vellem, si
non viderentur eis plurima a temerariis inserta hominibus,
quae falsi redarguit ipsa temporum ratio; verum
annotationibus aut scholiis additis hoc malum curari per te
posset. In Tertulliano, scriptore longe doctissimo et
utilissimo feliciter laboravit b[eatae]
m[emoriae] Beatus Rhenanus, vir eruditissimus
pariter et diligentissimus; verum a morte eius in Anglia et
aliis locis libri aliquot reperti et Basileae una cum illis
sunt impressi, quos ille nobis dedit, qui videntur censura
et scholiis indigere multo magis quam priores illi; sunt
enim in his quos S. Hieronymus refert scriptos esse contra
ecclesiam. In qua re non parum te posse ex annotationibus
Irenaei colligo. Unde tuam operam te Tertulliano quoque
impendere cuperem, sic tamen, ne Rhenani omitterentur, sed
coniungerentur cum tuis. Clementem Alexandrinum vel ego non
intelligo vel lectio eius studiosis theologiae parum videtur
conducere. Illis temporibus, quibus scripsit, non inutilis
fuit, nec putarem illum vel propter vetustatem et variam
eruditionem praetereundum. Maximi fecit eius labores
Eusebius, neque vero aut Arnobius aut Lactantius videtur
negligendus. Laboravit feliciter Ioannes Ludovicus Vives in
libris S. Augustini De civitate dei explanandis, cuius
diligentia in Arnobio explicando scholiis utilis esse
posset, coniungendique in unum codicem viderentur Arnobius
et Lactantius sicuti et Ignatius et Iustinus. Verum tu his
longe praestantiora apud te dudum concepisti. Dominus
concedat tibi progressum felicissimum.                Quid
vero iudicium meum de tuis in Irenaeum laboribus a me petis,
ampliora nimirum tibi de me polliceris, quam ipse possim
praestare. Non is sum, qui de tuis illis sanctis et doctis
lucubrationibus censoriam mihi sumere debeo virgulam;
interim tamen ingenue fateor probari mihi tuum istum
laborem. Praefatio docta est et utilis; ipsum vero opus
totum praefixis capitum singulorum argumentis pulchre est
illustratum, ut ex his tantum fructum diligens lector
assequi possit, quantum alias ex verbosissimis commentariis
...... . Annotationes plurima alioqui obscura reddunt
lucida, et quae minus expensa noxia fuerunt, per illas facta
sunt innoxia, si qui modo sua consilia et explanationes
faciles non spreverit. Caeterum in fine annotationum fol.
ult. facie 2. non arbitror te facere cum Brentianis, qui
negant et pernegant coelum, sedem beatorum, certum esse
locum, id quod ipse dominus affirmavit Ioann. 16.
orthodoxaque ecclesia hactenus credidit et vetusti patres
attestati sunt. Scis haud dubie, quae mihi fuerit cum
Brentio hac de re disputatio literis etiam publicata etc.
Sed condona mihi, domine et frater, quod prolixa hac
epistola sancta tua studia hactenus interturbavi.
Bene vale et me amare perge. Saluta d. Bezam nostrum, d.
Portum et alios symmystas. Semel et iterum scripsi d. Bezae,
eius responsionem expecto etc.
Tiguri  11. martii 1570.
Heinrychus Bullingerus senior,
minister Tigurinae ecclesiae, tuus.
Clarissimo viro d. Nicolao Gallasio, Genevensis ecclesiae
ministro, fideli, domino meo honorando et fratri
charissimo.
