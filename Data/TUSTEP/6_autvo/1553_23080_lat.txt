<nr>[23080]</nr>
<ae>Johannes Haller an Bullinger</ae>
<od>Bern, 30. Mai 1553.</od>
<vo>Zürich StA, E II 337, 514. / Orig.</vo>
Ep.Calv. 1744 (XIV, 540f)
S.  Quamvis hi nostri de rebus omnibus te certiorem facere
possent, tamen quia ut scribam tantopere hortaris en ipsorum
relationi haec privata addam. Primo, pro sanctissimo illo
tuo opere, quod manu fratris descriptum ad me misisti,
ingentes et maximas tibi ago gratias. Erit enim mihi magno
adiumento in hisce controversiis, praesertim ad Gallicanas
si mihi sit eundum classes. Legere hisce diebus, propter
fratrum istorum meorum praesentiam non potui, sed nunc hoc
primum erit quod agam. Calvinus valde ea in causa acer esse
videtur. Is hisce diebus hic fuit una cum consulari quodam
Genevensi tractaturus nobiscum de diversitate observationum
ecclesiasticarum inter ecclesiam Genevensem et nostras
ecclesias. Valde enim dolet magistratui, Genevenses praeter
necessitatem crebras facere circa res externas mutationes.
Itaque de conformitate aliqua erit agendum. Sed suspensum
est hoc negotium donec invisantur classes. Man wäre wol
rüwig* (* a.R.: ruͤwig?).
Heri nostram hic celebravimus synodon. Comiti Georgio a
Wirtenberg nihil amplius respondere possum, nisi quod mihi
videretur opere precium esse, ut si ministrum ex agro nostro
habere vellet, scriberet ea e re ad nostrum senatum, cuius
authoritas omnia alia impedimenta superabit.
Iudicium de disciplina ecclesiastica suum dicit se Musculus
in 18. cap. Math. exposuisse. Sed quoniam instas, forte
brevi ea de re aliquid amplius ad te scribet. Meum iudicium,
quia nullum est, non ausim cuiquam proponere. Mihi sat est
hic quod habemus. Ita enim corrupta sunt omnia, ut nisi
instituta esset a nostris maioribus tolerabilis [aliqua]
ecclesię forma, meliorem hoc tempore sperare [non]
possim.
Frustra ergo de eo quod obtineri non potest et multa secum
trahit pericula disputabitur. Utinam quam habemaus
disciplinam servare possemus. Est autem in nostris ecclesiis
passim per agrum, imo in singulis parochiis constitutum, ut
ubique quatuor post pastorem sint seniores, qui tenentur
alternis semper diebus dominicis convenire, ad tractandas
una cum ministro et praefecto quoque (sicubi praefectus sit)
res ecclesiasticas. Habent illa singularum ecclesiarum
consistoria (sic enim et in agro vocantur) potestatem de
quibuscunque vitiis criminibus et sceleribus inquirendi,
obnoxios vocandi, monendi, arguendi, increpandi. Tantum hoc
multis deesse videtur quod a communione coenę excludendi
potestatem non habent. Praeest his omnibus consistorium
nostrum Bernense, cuius authoritate puniuntur, qui reliquis
parere noluerint. Siquidem ergo ministri essent diligentes,
satis esset in ecclesia disciplinę. Caeterum ea de re
alias copiosius tecum conferam. Avocant me nunc a scribendo
discedentes fratres. Tu bene vale cum tuis omnibus. Domino
deo nostro magnas pro tua restitutione ago gratias. Det tibi
dominus longaevam incolumitatem, nam ecclesię nostrae
omnes illa maximopere opus habent. Calvinus Theodori
Protevangelion obliquis sermonibus non semel me audiente
mire perstrinxit. Ioannes Rodolphus ab Erlach obiit 6.
aprilis, postquam plus toto mense putredo pulmonem illius
exedisset. Metuo, ne hoc sit iudicio dei actum propter mire
quasdam ab ipso spoliatas dominii sui ecclesias; spero tamen
deum illi suam misericordiam non denegasse, quoniam pie
alias hinc migravit. Quotidie ipsum decumbentem conveni.
Vale iterum. Saluta meo uxorisque nomine domum tuam totam.
Musculus hisce diebus filiam suam Hester desponsabit
Valentino Ampelandro, ludimagistro Zofingensi. Bernę  30
maii 1553.
Tuus Ioannes Hallerus.
Clarissimo viro d. Heinrycho Bullingero fidelissimo
ecclesię Tigurinę pastori domino et compatri suo
venerando et charissimo.
