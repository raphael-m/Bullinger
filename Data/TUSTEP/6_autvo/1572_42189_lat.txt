<nr>[42189]</nr>
<ae>Johannes Haller an Bullinger.</ae>
<od>Bern, 20. November 1572.</od>
Zürich StA, E II 370a, 469 . / Orig.(Aut.)
S.   Scripsi his diebus ad fratrem meum de obitu Samuelis
Telamonii nostri, de
quo omnes sane boni apud nos dolent  et dolere debent,
quamvis ille ad meliora
sit translatus. Pestem illic grassantem valde metuebat
ideoque aegre hinc
avulsus est. Prima novembris sanus adhuc venam dextr
brachii incidit; sed non
bene fuit illa tacta, unde mox brachium totum intumuit, et
febres illum
pestilentiales invaserunt, et decima huius mensis tandem
prorsus confecerunt.
Scripseram nuper hac de re paulo aliter, quia non aliter tum
intellexeram.
Singularem hic amisimus amicum et fautorem.
Aliunde nihil habemus,
nisi quae feruntur de conventu adversariorum Lucernae acto,
ubi aiunt
pontificiorum, Hispanorum et Gallorum atque aliorum
legatorum magnam fuisse
frequentiam. Quid ibi parturierint, facile est cogitare, et
tempus id revelabit.
Comitia indicentur ob hanc rem communia, et audiunt nostri
haec tria nobis
proponenda fore: 1. ut ex terris nostris eiiciamus omnes
illos Gallos et regis
subditos, qui hoc tempore ad nos fugerunt;  2. ut declaremus
illis, quid in his
turbis a nobis expectare debeant;  3. ut foedera nostra de
novo praestito
iuramento confirmentur. Quid sub hisce postulatis lateat,
prudentiores facile
aestimare possunt. Hic nobis multa opus erit concordia; eam
dominus nostris
largiri dignetur omnibus.    De Geneva scribit mihi gener
meus Blasius
Marcuardus, quod multi Gallorum, qui illuc concesserant, in
Gallias rursus
revertantur, id quod rei non bonae signum est; multi etiam
passim pericula ista
cernentes deficiunt et ad vomitum redeunt.<f1>Vgl. Spr 26, 11; 2Petr 2, 22.<fe>       Ex Germania
nihil habemus, nisi
quod principes non satis sibi mutuo fidant et quod Albanus
aliquibus iam
minitari incipiat; si quid tu habueris, communica nobiscum,
quaeso. Nostrum est
precibus fatigare deum, ut nostri misereatur et stellas, hoc
est ecclesias
nostras, manu sua conservet et tueatur.     Salutant te
consules ambo et
quęstor uterque, Diesbachius, Hagenbergius etc.
Profectus est his diebus
Diesbachius cum quibusdam aliis in Sabaudiam nostram pro
reficiendis
munitioribus locis, quos nostri in istis partibus possident,
utpote Iferdunum,
Morgias, Chilium etc. Porficiscentur etiam Genevam.
Collectae summam nondum
habeo, puto autem esse ad quatuor aut quinque millia
librarum; Genevam nihildum
missum est, propterea quod maior fere exulum horum pars se
in ditionem
nostratium confert et praesertim pauperum; nam qui aliquid
habent, hos
Genevenses plaerumque secum retinent.            Aliud iam
non habeo, nisi quod
rogo, ut fratres omnes meo nomine salutes.
Bernae  20. novembris 1572.
I[oahnnes] H[allerus], tuus semper.
Clarissimo viro d. Heinrycho Bullingero, Tigurinae ecclesiae
pastori
fidelissimo, domino meo honorando et compatri charissimo.
