<nr>[24225]</nr>
<ae>Valentin Ampelander an Bullinger</ae>
<od>Zofingen, 31. Oktober 1554.</od>
<vo>Zürich StA, E II 360, 503. / Orig.(Aut.)</vo>
Gratiam et pacem Christi servatoris omnium. Non ego tanta
fiducia vel potius audacia fuissem unquam, observande d.
Bullingere, qui meis aliquando te literis appellarem, tua
quamvis bonitate multum confisus et humanitate fretus,
utpote cui poteram id encomii vere tribuere, quod ad
condonandum facile sis, si quid adversum te vel confidentius
vel etiam impudentius admissum esset. Nunc ad illud
<gr>suggnwmonikon</gr> tuum, quia ad te scribendi necessaria
quaedam accessit alia causa, diutius id nolui detractare.
Haud ita multi praeteriere dies, quod socer meus d. Musculus
quibusdam de causis Basileae fuit apud Hervagium
typographum. Iussit ibi filio suo Abrahamo, qui duo Geneseos
ab Hervagio nuper excusa mihi mitteret exemplaria, quorum
alterum ego Tigurum ad te transmitterem. Iter, quod hinc
isthuc ducit, quia minus frequens est, usus sum opera d.
Petri Sartoris, Arburgensis ecclesiastae, qui quia illinc ad
vos est regia via, librum istum ad te transferri curavit;
nam alioquin est rarum quiddam fidus tabellarius, cui
quidvis audeas tuto committere. Te, observande d.
Bullingere, rogatum velim, ut, quam potes primum, si non per
literas, alia tamen quocunque fiat modo, significes, num,
quod a me missum est, receperis, non quidem quasi qui mihi
responderi urgeam propterea, quod ipse scripsi, sed quo
tranquillior ego sim  magisque securus tanquam de libro
curato possimque socero meo d. Musculo certam aliquam
reddere rationem. Quod reliquum est, hac epistolium
petitione concludam te rogans, qui me tibi semper velis
habere commendatum; ego me vicissim in omnibus, quę
discipulum decent, officiis paratissimum offero. Multum enim
me Tigurinis debere libenter agnosco, quippe qui scholae
Tigurinae fuerim alumnus et discipulus aliquamdiu. Ea
praeter beneficia tibi me tuaeque domui multum devinctum
esse fateor; nam in principiis artis ludendi testudine tuus
me filius Heinrychus instituit, dialecticam Lud[ovicus]
Lavaterus tradidit, arithmetices, quę mathemathum, quas
vocant, mater est, praeceptis Simlerus imbuit. Ita quidem
non immerito tibi tuisque faveo prae caeteris. Vale,
observande d. Bullingere. Salutabis meo nomine liberos tuos
et generos, d. m. Huldr[ychum] Zvinglium, Lavaterum et
Simlerum.  Zofingae 1554 pridie calendas novembris.
Valentinus Ampelander totus tibi deditissimus.
Ornatissimo viro d. m. Heinrycho Bullingero, ecclesiae
Tigurinae pastori vigilantissimo, domino suo plurimum
observando.                     Zürych.
