<nr>[40032]</nr>
<ae>Bullinger an Tobias Egli.</ae>
<od>Zürich, 14. April 1570.</od>
Zürich StA, E II 342a, 590f. / Orig. (Aut.)
Graub. III, S. 180ff. R.
S. D.  Excusationem tuam, mi frater, accipio ea tamen lege,
ut, quoties licet per ocium scribas saltem aliquid de rebus
nostris et Italicis. Ego quidem scriberem libenter de rebus
Gallicis et Germanicis, si quid haberem certi. Multa quidem
circumferuntur, sed fama dumtaxat dubia nunciatrice, atqui
non libenter de incertis verbis facio. Condonabunt itaque
mihi fratres, si per te de rebus dubiis nihil accipiunt; non
negligentia aut contemptu hoc fit, sed necessitate. Nunc
paucis, quae habeo, annoto.        In expeditione postrema
in Galliam paucissimi ex nostris sunt profecti. Eripit
magistratus profectis et elapsis omnem relictam substantiam.
Bernates ex suis supra 100 coeperunt, dum Nydovium
transirent, vinctosque binos deduxere Bernam omnes. Inde
ablegarunt quemlibet in locum suum et ad suum praefectum.
Iubentur passim omnes civitates et praefecturae in agro
Bernensi publicis iudiciis (mitt landtgerichten) decernere,
quid poenae irrogandum his. Audio autem deferri in eos
sententiam capitalem; nondum tamen ullos audio truncatos;
periclitabuntur, si qui aliis fuere authores proficiscendi
in militiam. Genevensis respublica articulos pacificationis
inter Sabaudum et ipsos a Bernensibus compositos recepit;
nunc expectatur principis responsio atque consensio. Ex
Gallia habemus, quod tamen non affrimo, sed, uti accepi,
refero: diu iam malo dolo actum esse de componendo bello;
nunc vero, cum dolus est detectus, utrinque apparatus fieri
graves. Dicitur rex obsessurus Charitem, admirallium
obsidionem, si possit, soluturum et obtinuisse Massiliam,
quod tamen apud me adhuc est dubium etc. Helvetos nuper
profectos haerere adhuc Salone in Campania et iam coepisse
certare cum peste et rerum omnium penuria; expectare aurum,
sed nuspiam hoc hactenus apparuisse ideoque cantaturos non
paucos: 'O were ich daheymen in mines vatters
schüre'etc.  Tumultus in Anglia excitatos a papistis
horum viribus fractis esse sedatos nuper, opinor, ad te
perscripsi; sed novas turbas datas in Scotia ob gubernatorem
glande traiectum bonbardiae.  In Transsylvania et Hungaria
audio vehementer gliscere virus* (a.R. vires!) Arianorum ob
Blandratae, impiissimi hominis, familiaritatem cum rege, nec
decrescit haec zizania in Polonia.  In Saxonia sunt
gravissimae concertationes et noxiae inter theologos
Ihenenses contra Witebergenses et Lipsenses de
iustificatione etc. Timent multi rem hanc ad manus
perventuram. Ioannes Wilhelmus, Saxoniae dux, defendit
Ihenenses, contra elector Augustus Witebergenses, unde
equitatus, qui coeperat parari a Ioanne Wilhelmo in auxilium
regis Galliae, nunc alio respicit.  Nuptiae Casimiri et
filiae Augustae 4. iunii celebrabuntur Heydelbergae, ubi
maximus nunc fit apparatus, quasi vero etc. Imperator
conscripsit comitia Spiram ad dominicam trinitatis quae
multi minime processura putant; alii contrarium urgent.
Tributum imperator petit a Bohemis, Moravis et Silesiis
tantum, quantum regum nullus unquam postulavit, supra 70
tinnas* (*a.R. od. tunnas). Si perrexerit, quid futurum
putas? Breviter: ex nullis prope locis saltem tollerabilia
scribuntur. Sed hoc est iustum dei iudicium, quod praecedit
magnum illud et ultimum. Dominus Iesus misereatur nostri et
servet te ab omni malo.
Tiguri  14. aprilis in hyeme satis dura etc. 1570.
Saluta nostros amicos, quos scis, d.d. consules, Carolum,
Pontisellam, Ganthnerum et ordine alios omnes.
Tuus H[einrychus] B[ullingerus].
Qui has tibi fert literas Rhetus, est vir pius et doctus.
Habitat apud Simlerum meum et redibit forsan intra 14 dies
ad nos. Compater meus est, levavit filio meo Heinrycho
filium Ioannem ex sacro fonte; commendo ergo hunc tibi.
Unum adhuc abs te obnixe peto, ut nova, quae hactenus
commemoravi, transscripta et tuis inclusa literis, meis item
his Friderycho inscriptis a me tuis adiunctis ad ipsum cures
perferri mature. Hac in plurimum mihi gratificaberis et me
onere et laboribus liberabis. Iterum iterumque vale.
Tuus idem ille.
Ornatissimo viro d. Tobiae Eglio, Curiensis ecclesiae
ministro fideli, symmystae et fratri meo dilectissimo.
Chur.
