<nr>[28045]</nr>
<ae>Friedrich von Salis an Bullinger</ae>
<od>
Samaden, 8. März 1558.
<vo>Zürich StA, E II  335, 2318. / Orig.(Aut.)
Gr.
II, 60 R.
Domino Bullingero, domino ac patrono colendissimo, Federicus a Salice S. D.
Mirum in modum gratae fuerunt mihi litterae tuae, quas ad me ultimatim dedisti.
Ut illis autem respondeam brevibus, scias, velim, d.
Petrum Bergomatem convaluisse; itidem et d.
Traversius ac caeteri amici omnes bene habent.
De filio quod scribis meo eum tibi esse instar filii, et quod se adeo gerit, ut mihi sit aliquando summo gaudio futurus, accipio quidem foelix praesagium hoc abs te, viro tanto, lubentissime, ut qui mihi persuadeo te prae ingenti prudentia tua et exacto, quo polles, iudicio
aliqua in re non posse oberrare.
Quicquid autem laetitiae unquam ex filio meo sum concepturus, deo utique optimo maximo ut primo authori, mox domino Bullingero meo acceptum feram nec tanti nedum in gnatum meum, sed etiam in me (ut qui horum, quae in eundem filium meum conferuntur, non minus, atque ipse est, sum particeps) collati beneficii fuero inmemor.
Tu vero, domine et patrone colendissime, ne cesses perpetuo de omnibus bene mereri condignam ab ipso deo, qui solus merita tua erga omnes
aequare potest, laborum tuorum mercedem reportaturus.
Nec interim tamen me ipsum absolvo, etiamsi impar sim, qui vel minima ex parte tibi pro acceptis beneficiis respondeam, quin enitar, ut saltem animum in me erga te gratum comperias.
Congratulor autem puero, ipsis eius progenitoribus, nobis denique omnibus, quod sub paternam custodiam tuam sit redactus; ita enim evenisse spero, ut Charibdi et Syrtis omnibus evitatis<f1>Adagia, 1, 5, 4 (LB II 183) und ....<fe> iam venerit veluti ad portum.
Scio enim, quanti sit momenti a teneris pietate
et morum integritate a probatis et vitae sanctimonia praeclaris viris erudiri; quibus enim est imbuta recens ser[vabit] etc.
Eoque, optime mi domine Bullingere, tuo in puerum iure uti non desinas, virgae, inquam, ne parcito, idque ut et caeteri, qui in scola puero praesunt magistri, faciant, cures velim atque adeo etiam atque etiam rogo.
Patri autem meo, viro utique tibi amicissimoque gratissimum fuit, quod puerum suum in aedes tuas et sub clientelam tuam susceperis, tibique quas potest gratias agit maximas.
Et quamvis sibi habeat persuasissimum te optimi patris officio erga pueros nostros functurum, nihilominus eos
ipsos denuo tibi quam potest enixius commendat teque cum honestissima familia tua admodum salutat.
Quod autem et ipse gratus sit futurus pro praestitis beneficiis filio suo, ego praedem me eius vice constituo.
Sed his de rebus satis.
Novarum rerum quod scribam, nil certi in promptu est; nam etsi nonnihil referatur de Turcae insultu in quasdam triremes Venetas facto, attamen ita perplexe id fit, ut non audeam tibi hac de (re) significare; simulatque vero certius quid rescivero, tibi notum faciam.
Demum, colendissime domine Bullingere, hisce meis me excusabo, ut, si fortasse per futurum mensem nullas ad te literas dedero, mihi non succenseas; causa enim ea est, quod crastino die una cum coniuge me(a) me conferam ad thermas Burmenses, in quibus fortassis usque ad festum paschatis delitescam.
Faxit deus, ut foelix nobis sit futura haec profectio! Proinde, cum locus erit remotior, quam ut tibi interim scribere queam, si id minus fecero, me tamen habebis excusatum, quamquam enitar tamen, ut
vel ex ipsis thermis, si unquam fuero nuncium nactus, tibi aliquid significem.
Si pueri nostri indumentis vel libris aliisque necessariis rebus eguerint, eas ipsis suppeditari curabis, et si quandoque pecuniis fuerit opus, innues, et mittentur confestim, prout invicem pacti sumus.
Admonuerat me filius meus, ut, si haberem Novum Testamentum Graece et Latine simul compactum, ut mitterem; cum autem minus habeam, velim ipsi coematur, siquidem eo opus habet.
Hisce meis inclusae sunt aliae spectantes Henricho, hospiti ad Stellam zuͦ Rapperschwill.
Rogo, digneris operam dare, ut ei deferantur, quamquam nihil aliud continent, nisi ut exigat meo nomine       2 a capitaneo Henrico Ran et, si ea exegerit tandem, ut illa mittat filio meo.
Illa enim duo scuta idem capitaneus debet patri meo nomine cuiusdam eius militis etc.
Et rogo etiam, ut mihi cognoscas, si tibi sum molestus; id enim facio fretus summa humanitate tua.
Sed interim quoque rogo, boni consulas, quod subinde scribo ita confuse et semper etiam longius, quam ipse me facturum rebar; cum enim tibi scribo, vix manum a charta scio removere.
Ita enim semper gestit animus tecum colloqui; dum enim scribo tecum esse omnino videor.
Vale, singulare et longe praecipuum Helvetiae decus et ornamentum, teque nobis, imo universae suae ecclesiae quam diutissime florentem et incolumem conservet * (converset) dominus noster Iesus Christus! Saluta, quaeso, mihi multum honestissimam coniugem tuam totamque familiam tuam, idque ut etiam facias eius nomine, te rogat admodum uxor mea, quae et tibi maximam salutem eius nomine inscribi iussit.
Iterum atque iterum vale foelicissime.
Curavi, ut, si me absente aliquae abs te et filiis meis
litterae huc deferantur, ad thermas mihi transmittantur.
Datum Samadeni 8. martii 1558. Salutabis, quaeso, totum coetum illustrium eruditione et pietate virorum, potissimum reverendos dominos Petrum Martirem et d.
Bernardinum Occhinum et dominum Rodulphum Waltherum, quibus etiam me cupio commendatum iri.
Idem qui supra tibi omnium deditissimus Federicus a Salice.
(Adr.
fehlt.)
