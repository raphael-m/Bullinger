<nr>[45010]</nr>
<ae>Johann Konrad Ulmer an Bullinger.</ae>
<od>(Schaffhausen), 9. Februar 1575.</od>
<vo>ZÃ¼rich StA, E II 377, 2648. / Orig.(Aut.)</vo>
S. D.   Non esset in praesentia, colendissime in Christo
pater, quod ad te scriberem, nisi literae d. Bezae, quas
humaniter communicasti, remittendae fuissent. Ago autem pro
illis summas gratias; non est vero, quod de mea fide et
prudentia in legendis arcanis dubites. Mihi igitur d. Bezae
epistolam legi, ea vero, quae fratribus communicanda erant,
verbis meis exposui, id quod et alias facere soleo. Nec mihi
quoque consultum videtur, ut nostri magistratus cum
principibus externis per literas committantur; habeo vero
huius meae sententiae causas multas et graves. Vides etiam
ab adversariis theologis omnia nostra in calumniam
virulentissime rapi; sufficiunt igitur hoc tempore libri
nostri, quibus syncera Christi veritas defenditur et
mendacia ac imposturae sycophantarum deteguntur. Reliqua
iusto iudici domino committenda sunt. Scripsi ipse quoque
ante mensem fere per negociatorem nostratem ad clarissimum
virum et dilectissimum fratrem d. Bezam rogans, ut ad me
quoque exemplum responsionis suae ad acta Torgensia mittat,
postquam excusum fuerit. Utinam vero mihi licuisset eius
scriptum in Germanicam linguam vertere, sicuti vestra a
vestris convertuntur; haud enim procul dubio absque
singulari multorum fructu factum id esset. Laudo vero
vestram, quam praedicas, in propugnanda veritate acrimoniam
summe necessariam, quod malo nodo malum cuneum<f1>Adag. 1, 2, 5.<fe> dudum sensi
abhibendum fuisse. Iactabunt illi se irritasse crabrones;
pii vero vestra gravitate et seria veritatis assertione et
defensione laetabuntur, imo etiam egregie confirmabuntur. Ut
vero antehac aliquoties ita et nunc oro, ne mea causa tibi
ipsi scribendis ad me literis molestus esse velis. Et haec
quidem obiter hactenus ad te.
Reverenter humanitatem tuam mecum omnesque collegas salutant
omnes symmystae et amici.
9. februarii anno domini 1575.
Tuae humanitatis studiosissimus Iohannes Conradus Ulmerus.
Clarissimo viro atque eximio Iesu Christi servo domino
Henrico Bullingero seniori, ecclesiae Tigurinae antistiti
fidelissimo, domino et patri suo in Christo colendissimo.
