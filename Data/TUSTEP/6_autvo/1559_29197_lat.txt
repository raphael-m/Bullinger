<nr>[29197]</nr>
<ae>Bullinger an Johannes Fabricius</ae>
<od>(Zürich), 8. Dezember (1559)</od>
<vo>Zürich StA, E II 373, 109. / Orig.(Aut.)</vo>
<dr>Gedruckt: Gr.II,  169 R.</dr> <re></re>
<tx>S. D. Totus sum in libris scribendis, quos Germanica lingua adorno et molior contra anabaptistarum sectas omnes.
Ita enim dudum postularunt multi viri boni Inferioris Germaniae; sed et passim in hisce quoque regionibus repullulat anabaptistica pestis.
Scripsi quidem ante annos 29 contra eosdem libros 4; sed interea multa alia et tempus et anabaptistae nobis confutanda suppeditarunt.
Labor est ingens.
Aliquando cogito me vix absolvere posse, et tamen versor in eo iam dies 14, in quibus absolvi
librum primum; festino enim, si possim edere ad proximas nundinas.
Tu ora dominum, ut, quae illius gloriae et salutis nostrae sunt, cum ubere fructu faciam viresque alioqui imbecillo et multis laboribus et moeroribus exhausto sufficia[n]t.
Simul enim et in Ieremia pergo nec ullas meas conciones omitto.
Fortassis erit hic ultimus meus labor.
Sed, quod domino visum fuerit, fiat! Quaestor ęrarius Edlibachius heri est elatus maxima populi frequentia; reddidit spiritum deo admiranda cum
fide et alacritate.
Senes nostri paulatim deficiunt; dominus adsit nobis.
Scribet filius meus, ubi revaluerit; medicatur nonnihil.
Ipsi dedi literas d.
Pellicano et viduae Leonis et socero tuo procurandas nec dubito de eius fide et diligentia etc.
Expectamus, quid comitia sint paritura, quae incipient 10. vel 11. decembris Badenae.
^$Vale et noli mirari, si rarius scribam et brevius.
Tu nihilominus pergito frequentes ad me dare.
Salvi sint d.
Philippus, [domini] consules et alii viri boni, amici, fratres, Pontasella etc.
^$8. decembris 1559.
<un>Bullingerus tuissimus.
<lz>Praestantissimo viro d.
Ioanni Fabritio, Curiensis ecclesiae ministro, domino suo colendo et fratri charissimo.
^$Chur.
