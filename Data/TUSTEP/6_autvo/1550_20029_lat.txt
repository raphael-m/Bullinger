<nr>[20029]</nr>
<ae>Wolfgang Musculus an Bullinger</ae>
<od>Bern, 29. Januar 1550.</od>
<vo>Zürich StA, E II 360, 103. / Orig.(Aut.)</vo>
S. compater charissime. Quas 17. mensis huius dedisti, hodie
primum accepi. Quas
Germanice de causa compatris nostri d. Halleri scripsisti,
mox domino quęstori
legenda exhibui. Iussit ille, ut senatum accederem et
archigrammatęo evocato
illa significarem; nam pedibus aeger domum ipse iam menses
aliquot non
egreditur, id quod in plerisque negociis tam ecclesiasticis
quam scholasticis
haud parum impedimenti parit. Significavi archigrammateo tua
consilia; respondit
ille esse ista legatis ipsorum quam diligentissime in
mandatis data, ut non sit
opus denuo monere senatum. Itaque et tu et ego et bonus
quęstor, quod causam
hanc concernit, fecimus, quod decet viros ecclesię
consultum cupientes; iam,
quod reliquum est, curet dominus, et tu isthic procul dubio
facies sedulo, quod
fecisti hactenus. Fiat vero et fiet etiam, quod bonum est in
oculis domini. In
calce literarum obtestaris me, ne hinc discedam, quicquid
tandem fiat.  Animus
meus, charissime compater, non parturit discessum, quamvis
sit hic locus multis
de causis admodum molestus. Interea tamen cogitabis, quam
sit durum telum
necessitas, quę et nolentem impellit, ut faciat, quod
facere nollet. Admodum
grave est servire tam opulentę reipublicę cum rerum
mearum detrimento et ea
insumere, quę erant in usus uxoris et liberorum ad
viduitatis et orphanię
tempus paterna sollicitudine et cura conservanda. Tenuiori
ecclesię multo ad
hunc modum servirem alacrius, quantumvis res meas in illius
gratiam insumerem.
Verum, quicquid sit, domini sumus ego, uxor, liberi, et quae
dedit, omnia;
illius providentia sic non est ampla et augusta, ut
necessitatis nostrę
angustias spernat. Optime vale, compater in domino
charissime. Salutem tuis
omnibus meo ac meorum omnium nomine. Bernę  29. ianuarii
1550.
W[olfgangus] Musculus tuus.
Praestantissimo theologo m. Heinrycho Bullingero, Tigurinae
ecclesiae pastori
vigilantissimo, domino ac compatri suo longe charissimo.
              Tiguri.
