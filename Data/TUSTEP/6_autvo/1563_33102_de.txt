<nr>[33102]</nr>
<ae>Ambrosius Blarer an Bullinger</ae>
(Leutmerken,  August 1563?).
<vo>Zürich StA, E II 338, 1458.</vo>
Bl.
III, S. 779f.
Hertzog Erich von Brunschwig, nachdem er den bischoff von Mynster
uberzogen und 60 000 taler von ime gebrandschatzet hat, ist er
verruckt uff Gmynd, hat das stättle ouch gebrandschatzet, darnach
nichtsdesterweniger geblunderet und anzundt und gar unbillich und
unfurstlich gehandelt, derhalb landgrauff und Gilch 6000 pferdt
by einander gehapt und fuͦßvolck wider inn, und der alt hertzog
Heinrich von Brunschwig hat hertzog Erichen sin land innemmen
wellen; doch weyst man nitt, in was gstallt, vylicht damitt ims
ander nitt innemind und er ims könd darnach wider geben.
Aber
hertzog Erich, der wol 20 fendle knecht under im gehapt und under
yedem 800 knecht, ist yetzund widerum in sinem land.
So zetellt sich neuw unglick an zwyschen den hertzogen in Sachsen
und dem hertzog Augusto, churfursten, der dann inen von wegen der
chur und anderm ein groß summ gellts hat erlegen sollen und aber
nichts zalt, derhalben der ein hertzog von Sachsen selbs zuͦ im
geritten und fruntlich an inn begert, das er ime welle vermog des
vertrags zalung thain, daruff er ime geantwurt, er habs nitt,
wisß und konne inen nitt zalen; aber diewyl inen Lypsig von
deswegen verpfendt seye, welle er die wagknuß beston und mitt im
spylen, ob Lypsig gar sin seye oder er im nichts mehr umb die
schuld ze thain und derselbigen ledig seye.
Der von Sachsen hat
gesagt, er dorffe sich des nitt allein mechtigen, diewyl es die
anderen ouch betreffe, wells aber hinder sich schriben, das er
dann ouch thon hat, und ist im antwurt kommen, er mögs allso mitt
irem guͦten willen wol wagen; dann zuͦ sorgen, es werde inen on
das nitt vyl darum.
Uff solichs habend sy gespylt, und hat der
von Sachsen dem hertzog Augusto Lypsig abgewunnen; aber der
churfurst wills im nitt lassen etc., dess dann er und die anderen
gar ubel zefriden, und wellends kurtzum haben, diewyl doch ers
erstlich an den von Sachsen gebracht hab.
Allso sorgt man ubel,
es werd grosser unfrid daruß.
Der lieb gott gebe weg und mittel,
das sy sonst mitt einander vertragen werdind etc.!
[Ohne Adresse.]
