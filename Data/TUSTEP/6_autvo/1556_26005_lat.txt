<nr>[26005]</nr>
<ae>Fridolin Brunner an Bullinger</ae>
<od>Glarus, 12. Januar [1556]</od>
<vo>Autograph: Zürich StA, E II 377, 2395.(Siegel...)</vo>
<dr> <dr>
<re> </re>
<tx>Salutem plurimam imprecatur Fridolinus Fonteis veteri suo
amico Bullingero, viro praestantissimo. Gracias ingentes, vir
amplissime tibi habemus, quod postulata tam cito et exaudires et
praestiteris. Quod factum experimentum praeclarum exhibuit te
nos amare et Christi ecclesias tibi curę esse. Candorem
integritatemque ingenitam, ut moris est, et scriptis et factis
perpetuum elucescere facis et Bullingerum virum syncerum semper
te praestas. Dominus faxit, ut in hoc proposito sancto usque ad
vitę finem te confirmet. Caeterum quomodo tibi non ignotum,
qualiter ecclesia Rüttensis animata fuerit de Mathię Bodmeri
adventu, notum sit hanc de adventu eius plurimum gaudii
concepisse, praesertim quod a te fuerat commendatus et missus;
nam tantum authoritatis et fidei tua habet apud nos commendatio,
ut de Mathię doctrina et pietate nihil solicite exploraverimus,
sed absque examinatione ipsum ut dei ministrum legitimeque
electum susceperimus. Praesentavi ipsum ecclesię Rüttensi, cui
non ita pridem praefui et magistratui nostro cum literis suis
commendaticiis, quo facto hoc de viro bene sperant et sibi multa
promittunt. Ecclesia ipsum ambabus suscepit manibus, quo omine
significatum felicem fore electionem et adventum. Ad hęc
pensiones annuas sibi promiserunt tales, ex quibus una cum
familia honeste et sufficienter sustentare licebit. Gratularis
interim de sacro suscepto officio meo. Dominus rependat tibi
multam felicitatem; preces quoque tuas spero fructiferas fore,
qui et ipsemet dominum orare soleo, ut spe tua, quam de me
concepisti, non frustreris. Bona fide pro viribus cuncta Christi
negotia sum tractaturus deo praestante auxilium et effectum. Ad
finem mentionem facis aegritudinis tuę, quae res me plurimum
molestavit et perturbavit. Ratio est, quod videam rempublicam
dispendii multum cum de morbo tum de abscessu tuo recepturam.
Deus meliore det et tale malum avertat. Vale in domino. qui tibi
longevam et firmam concedat valetudinem et Nestoreos annos,
amen. Oratum te volo, ut, si tibi quaedam scolia aut commentaria
supersint in Vetus Testamentum, utputa in libros Regum aut
Pentateuchum etc., mihi ad tempus communicatum iri digneris.
Vale iterum.
^$Datę 12. ianuarii ex Clarona.
<lz>[Adresse ...]: Illustrissimo theologię doctori m. Henrco
Bullingero, Tigurinę ecclesię ministro praestantissimo, domino
meo colendo et fratri charissimo.
