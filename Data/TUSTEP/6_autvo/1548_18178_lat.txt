<nr>[18178]</nr>
<ae>Ambrosius Blarer an Bullinger</ae>
<od>(Konstanz), 3. August 1548</od>
<vo>Autograph: Zürich StA, E II 357, 281</vo>
<dr>Bl. II, 725f. R.</dr>
<re> </re>
<tx>
S. Utrinque nunc redditas alter[ius ad alt]erum literas puto, postquam eas te
accepisse intelligo, quas per quęstoris illiuas, optimi viri, p[uerum una]
cum iis tuis super indecreto C[aesaris] annotationibus dedi. De Landaviensibus
non est quu[r qu]icquam addubites; ita sunt confirmatis in domino animis hocque
magis, quod intelligunt, quanta incommoditate archigrammatei sui praesenti
consilio careant et metuant proinde, ne vulpecularum quarundam astutiis
circumveniantur. Rogandus tamen dominus, ut ne fides ipsorum inter tot gravium
tentationum incursiones deficiat. Archigrammateus ille domini expectabit
vocationem, postquam sua opera L[indaviensibus] ille commodare porro non potest.
musculus huc nudius quartus rediit expectaturus senatus vestri responsionem;
fieri potest, ut a Lindaviensibus vocetur, quamquam nostri, puto, tantum virum
in ministrorum ecclesię numerum cooptarent, si ęquum sibi videretur
quemquam nunc in commune nobiscum ac praesens periculum accersere. Ego, quod ad
me sane attinet, eiusmodi symmystam et mihi et toti ecclesię nostrę
gratularer; adeo mihi iamdudum perspecta viri eruditio et pietas vehementer
probatur.
^$Gervasium nostrum non est, ut tibi commendem, ne videar pristinę amiciciae
et christianę familiaritatis, quę tibi iamdudum cum illo intercessit,
officia in te desyderare, quę etiam in parum cognitos collocare soles.
Consolaberis hominem satis, ut videtur afflictum, ut domini voluntatem infractis
animis expectet. Ego prudens dissimulavi nonnulla, quę visus mihi sum in illo
deprehendere, quod non fuerit opportunitas, qualem ad aperiendum pariter et
curandum dolorem huncce optabam; differentur autem hęc in reditum illius ad
nos. Dominus illum ecclesię suę integrum ac firmum quam diutissime
conservet!
^$Duo illa, quę me rogasti, iam impetrasses, si ita res ipsę ferrent.
Comitiorum recessum (ut vocant), ubi typis excusus fuerit, mittam; interim
capita illius diligentissime a C[onrado] Z[viccio] (Conradus Zviccius] meo
excerpta apud Marcellum Theodoricum invenies. Desselbigen ausszugs hapt ir glich
so gnuͦg. Heri ad fratrem scripsi, ut indecreti istius Latina et Germanica
exemplaria ad me det; quę ubi primum accepero, curabo ut habeas. Legatorum
itidem nostrorum reditus (qualiscunque fuerit) in tempore tibi nunciabitur.
Caetera Gervasius noster. Tu cum tuis vale et pro nobis, quanta potes maxima
fidei constantia, diligenter servatorem Christum interpella. Salutant te nostri,
praecipue mea uxor et C[onradus] Z[viccius].
^$3. Augusti 1548.
^$Mitto hic, quę nudius tertius ab affine meo Petro Schäro nec vana nec
dubię fidei accepi; perquam sancte namque affirmat lunam istis insignitam
bonis quibusdam viris ac mulieribus conspectam. Quid vero hęc nobis
portendant, tu facile pro spiritus tui iudicio coniectabis. De aquilę nido
apud vos reperto fac sciam, ut res se habeat. Utinam nunquam apud vos nidificent
rapacissimae istę et ominosę aves.
<un>Tuus A[mbrosius] Bl[aurerus].
<lz>[Adresse:] Bullingero suo.
