<nr>[27317]</nr>
<ae>Friedrich von Salis an Bullinger</ae>
<od>
Samaden, 15. Dezember 1557.
<vo>Zürich StA, E II 338, 1552. / Orig.(Aut.)
Gr.
II, 41f.
R.
Ornatissimo et undequaque amplissimo viro domino Henrico Bullingero, amico et domino meo colendissimo ego Fridericus a Salica S. D.
Accepi litteras tuas, colendissime domine Bullingere, quae datae sunt 25. novembris praeteriti, et certe fuerunt longe omnium gratissimae, ut quae profectae sunt ab eo, quem unice colo, amo et obsecro.
Tibi itaque gratias ago singulares, qui tanti me facias, ut postpositis aliquantisper negociis tuis hiisque longe maximis me litteris tuis sane iucundissimis subinde recreare digneris.
At vero, quod me quidem diuturnioris silencii videris insimulare, quippe qui diutius ad te non scripserim, par
est, atque adeo rogo me hac in re habeas excusatum; non enim mea id culpa, sed tabellionum perfidia accidit, ut rariores scilicet meas litteras accipias.
Tibi enim penultimas meas scripsi 29. octobris praeteriti easque comperio tibi non esse redditas; nam in illis quidem inter caetera tibi quoque sedulo gratias agebam, perinde ut nunc etiam ago pro concionibus tuis elegantissimis in Hieremiam aeditis, quibus me donasti.
Quod utique donum mihi fuit gratissimum (perinde atque etiam acceptissimum
fuit observando seni domino socero meo itemque domino Petro Bergomati et reliquis amicis, quibus communicavi), eoque factum est, quominus in ultimis meis ad te datis harum concionum ullam fecerim mentionem.
Quomodo autem penultimae illae meae interciderint, libet suspicari, nimirum tabellionis incuria, qui litteras meas, cui mandaram exhibendas, Churiae non designavit.
Sed interim fateor, colendissime domine Bullingere, vel ob id me tibi esse longe devinctissimum, quod scribis non absque
molestia diutius meis te litteris carere, quippe cum me meaque omnia ames, et quanto quidem minus, ut me vel ames vel schaedas meas incomptissimas desideres, promereor, tanto inquam tibi maiores gratias habeo omniaque haec singulari animi tui candori attribuo et enitar sedulo, ne iure me queas posthac taciturnitatis diuturnioris accusare.
Caeterum quae scribis de filiolo meo perplacuere omnia, ipsique meo filio, adde et mihi ipsi ut eius genitori, congratulor subinde atque adeo gratias ago deo
meo, quod te patronum et alumnum est nactus, qui undequaque eum tam benigne, imo vere paterne foves, isque ipse deus optimus maximus tibi tuisque vices rependat; nam fateor me quidem pares vel condignas gratias referre non posse.
Sed quod scribis te non admodum laudare, ut iuvenes clanculum habeant pecunias ad expendendum, exinde colligo te etiam non laudare, quod soleo quandoque in litteris, quas scribo ad filium meum, unum aut alterum nummum includere.
Sed velim, ornatissime domine, id porro
factum non credas, ut verear aliquid deesse puero meo et proinde velim suppetias ferre (sat scio te non passurum, ut rerum necessariarum quicquam ei desit); sed fit hoc solummodo, ut me mnemosynon habeat.
Fuit autem auditu mihi non iniucundum, quod puer sit frugi, ut scribis, nec tantillulas quidem pecuniolas absque tuo assensu exponat, idque accipio boni ominis loco, quod futurus sit aliquando rei familiaris administrator non indignus.
Quibus enim est imbut    recens servabit etc.
De habitu
vero ac vestitu eius ut de cęteris eius necessariis rebus dispone pro nutu tuo.
Porro novi quod scribam, nil habeo.
Apud nos omnia sunt satis tranquilla, eccepto quod grassatur hic morbus quidam, quem milites ex Italia venientes et hac transeuntes secum attulere, ex quo multi hercle hic et fere passim in communitatibus, per quas sunt profecti, obiere.
Eum morbum vocant den langen siechtag; dominus medeatur illi!
Ex Italia nil percipio praeter hoc, quod dux Ferrariensis in hybernis fovet, prout intellexi, circiter 12000 peditum Rhaetis, Helvetiis, Gallis et Italis omnibus computatis, quos habet, itemque aliquot turmas equitum.
Caesariani vero immorantur Parmae et in locis Parmę contiguis, ut dicitur.
Censetur vero in vere proxime futuro bellum in Italia innovari debere.
Disponit dominus cuncta iuxta beneplacitum suum!
Ex Gallia et nos quidem nihil omnino habemus.
Audire quidem desidero, quid legati Helvetici profecerint apud regem Gallię, et sane eorum profectum optarim foelicissimum, quo scilicet christicolis in Gallia consultum foret.
Libellulum de thermis compositum, quem a me petit d.
Gesnerus vel tu eius nomine, mecum feram (qualisqualis sit) post nundinas Churienses proximas, prout alias scripsi.
Domino Ioanni Hertero, provisori, gratias ago pro laboribus, quos impendit filio meo singulis diebus, eroque re ipsa, cum advenero, erga eum gratus vel tuo arbitrio.
Sed cum hactenus fuerim satis prolixus, par est, ut receptui canam.
Valebis itaque clarissime et iucundissime mi domine Bullingere, cum filio meo totaque familia tua
itemque cum ornatissimis viris dominis generis tuis, quos omnes meo nomine admodum salutare dignaberis.
Itidem salutabis, precor, senes pietate et eruditione insignes, d. Bernhardinum Occhinum et d. Petrum Martyrem Vermilium, necnon d. Waltherum, d. Frisium et totum denique coetum illustrium eruditione virorum, quibus omnibus ex animo opto me fore commendatum.
Iterum vale, colendissime mi domine, servetque te nobis optimus et maximus deus incolumem annos Nestoreos! Datum Samadeni die 15.
decembris 1557.
Idem qui supra tibi omnium deditissimus Federicus a Salice.
Postscripta.
 Hac ipsa hora, qua hasce scripseram, advenere quidam mercatores e ducatu Mediolani asserentes ibidem certo affirmari, quod ante paucos dies non procul a Lutetia acriter pugnatum sit inter Gallum et Anglum et quod ab illius parte ceciderint circiter 12000, ab huius vero 8000 virorum et quod victoria tamen extiterit apud Anglum, ab utraque autem parte etiam occubuerint insignes viri et proceres, utpote in exercitu christianissimi regis desiderari ducem Guisanum, dominum de Brisach
cum multis aliis eximiis principibus.
At in Philippi exercitu aiunt occubuisse marchionem Pescarię cum 13 maximi nominis militum ducibus, ducem vero Sabaudię vulneribus satis periculosis sauciatum esse.
At ego meliora ominor, quippe qui commentum hoc vanum reor; tamen si quid tale, prout mercatores retulere, verum sit (quod deus avertat), ipse nimirum amicorum litteris iam esses redditus certior.
Iterum vale multum etc.
Undequaque clarissimo et amplissimo viro domino Henrico Bullingero, amico (et domino) meo semper colendissimo et (observand)issimo.
Dem hochgelerten herren Hainrichen Bullingern, minem insonderß lieben herren und fründt zuͦ Zurich.
