<nr>[38139]</nr>
<ae>Bullinger an Joachim Bäldi.</ae>
<od>(Zürich), 10. Dezember 1568.</od>
<vo>Zürich ZB, Ms F 59, 367. / Orig. (Aut.)</vo>
Frommer, eerenvester etc. Min willige dienst und alles
guͦts bevoran. Üwer schriben ist mir durch Casparn worden.
Daruff wüssend, das wol vil schriben kummend, doch alle
wider einandren. Was man hie hat, habend ir hieryn
geschlossen. Nächt kummend aber vil, deren summa: die
Rhyngraven fuͤrrend dem könig zuͦ uff 3000 pferdt, der
hertzog von Zweybrüggen uff 4000 pferdt und 2 regiment
knächt. Aumala wartet des Rhyngraven mitt einem züg, wil
sich zuͦ imm thuͦn und ylen in Franckrych. Der printz
von Uranien sol berett und erbätten mitt all siner macht dem
Conde zuͦziehen, sol vor etllich tagen zuͦ
S. Quintin ankummen sin und ylen. Merers hab ich diser zyt
nitt. Habend an dem kurtzen schriben für guͦt; hab och
nitt me wyl. Waar ists, das uff 500 deren von Aumalen
erschlagen, die für Mimpelgart herab zogen; sind by nacht
überfallen von 4000 schützen. Iren sind gsin 800 knächt und
200 pferdt; der oberist ist gefangen etc.
Gott mitt üch.
Datum  10. decembris 1568.
Gruͤssend mir guͦt herren und fründ.
Der üwer.
Dem frommen, eerenvesten herren Jochimen Beldi, allten
landtamen zuͦ Glaris, minem günstigen, lieben herren.
                                         Glaris.
