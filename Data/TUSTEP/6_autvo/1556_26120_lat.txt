<nr>[26120]</nr>
<ae>Johannes Haller an Bullinger</ae>
<od>Bern, 13. Juni 1556</od>
<vo>Autograph: Zürich ZB, Ms. F62, 317.(Siegel...)</vo>
<dr>Ep. Calv. 2477 (XVI, 190) Exc.<dr>
<re> </re>
<tx>S. Quamvis non usque adeo necessaria habeam, quę ad te
scribam, colendissime et charissime domine compater, non possum
tamen intermittere, quin paucis saltem te obtundam, ne nihil
scribendo scribendi ad te officium in desuetudinem aliquam
abeat. Primarium autem est, quod hosce nostros iuvenes, qui
studiorum gratia in locum Andreae et Herlini ad vos mittuntur,
tibi commendo. Alter ipsorum domino Bibliandro aliqua
propinquitate coniunctus est, alter vero, minor videlicet,
dexterrimi ingenii puer est, et de quo omnes magnam conceperimus
spem; ideo singulariter ipsum tibi commendo, ut eius, si opus
tibi fuerit, aliquando utaris opera. Forte apud d. Bibliandrum,
si ipse eos recipere volet, manebunt aut ad fratrem meum
concedent.
^$Quod reliqua attinet, silent apud nos omnia; tantum ex Geneva
timemus aliquid mali suboriturum. De foedere nulla amplius fit
mentio; tacent ipsi, dissimulant nostri. Interea incertis fertur
rumoribus regem urbem hanc invasurum et multa eum moliri nunc
insidiis et proditionibus; vigent enim cardinales et episcopi
singulariter huic civitati infensi. Hoc ipsi Genevates metuunt,
ad obsidionem se parant, arma, frumenta et alia eiusmodi
coemunt, muros cratibus et bombardis muniunt, portas fere
perpetuo clausas et armatis civibus munitas tenent. Quo res
evasura sit, nescio. Nemo est, qui foederis reparationem urgeat
neque apud ipsos neque apud nostrates, atque etiamsi sint, tamen
non nisi surdis praedicant. Periculi magnitudo non potuit eos
adigere hactenus, ut quicquam de suis propositionibus mutarent;
publice se deo commendant, ut qui ab omnibus hominibus desolati
sint, divinum sperant incepturum, cum humanum desinat auxilium.
Utinam vero non aliqua hoc illorum fiat culpa! Ego dominum pro
illis oro, ut ipsos propter sui nominis gloriam et ecclesiam,
quam illic habent, potenter defendat; vellem tamen potuisse eos
se magis accommodare nostris.
^$Ex Germania nihil nunc habemus. Apud Valesianos fortiter de
veritate contenditur nec sine fructu. Historiam tibi ridiculam
assignare oportet: Abbatem forte d. Mauritii Valesianorum
ditionis novisti; homo est ebrius et tamen astutus, malorum
consiliorum author, qui etiam Biblia Tigurina magna ex parte ad
ignem promovit. Habuit is hospitem, qui cum aliquot equis ad
ipsum venit et se Florentinum de Medicorum familia esse mentitus
est multaque de sua apud pontificem et omnes Italos authoritate
praedicavit. Interea conquestus est se pecuniis exutum in
Italiam properare ad res magnas exequandas. Abbatem rogavit, ut
400 coronatos illi daret mutuo; promisit illi vicissim abbatiam
quandam non procul a Mediolano sitam, item cardinalitium
galerum, quem hac ratione ipsi impetrare velit; non posse enim
hunc obtinere, nisi duobus beneficiis instructus sit. Rogavit
abbatem, ut se mox sequatur; Mediolani se ipsum expectaturum et
praedictam abbatiam illi traditurum una cum 400 coronatis. Abbas
se mox paravit et cum magno famulitio Mediolanum venit;
impostorem invenit, qui ipsum in hospitio manere iussit per
aliquot dies; se interea curaturum, ut omnia ad excipiendum
ipsum honorifice in abbatia parentur; nam moris esse, ut
solemniter cum processione introducantur novi eiusmodi
possessores. Expectavit ille integrum octiduum; interea impostor
aufugit nescio quo. Der apt hatt muͤßen dürten bsalen, jedermans
gspött sin und gält enthlenen, das er könt wider heim kan, auch
siner 400 kronen manglen. Jetz spottet als Wallis sinen, auch
jederman der Wallißeren mitt irem nüwen cardinal. Haec capitanei
quidam Valesiani nobis hic narrarunt. Haec autem, ne nihil
scriberem, ad te scribere volui. Dominus te perpetuo conservet
una cum tuis omnibus, quos meo meorumque nomine salutabis.
^$Bernae 13. iunii 1556.
^$I[oannes] H[allerus] tuus.
<lz>[Adresse ...]: Clarissimo viro d. Heinrycho Bullingero,
Tigurinae ecclesiae pastori fidelissimo, domino et compatri suo
colendissimo et charissimo.
