<nr>[29178]</nr>
<ae>Johannes Hospinian an Bullinger</ae>
<od>
Basel, 14. November 1559.
<vo>Zürich StA, E II 366, 294. / Orig.(Aut.)
S. Reddita nobis est, d.
Iungio et mihi, superioribus diebus epistola tua, d.
Bullingere colendissime, in qua commendas nobis vestrates (aut nostrates potius) adolescentes e Marpurgensi academia revocatos, ut apud nos in cepto studiorum curriculo progrediantur, quibus de frugali victu et bona disciplina custodiaque prospiciamus.
Quod ad me attinet, polliceor tibi totique scholae atque ecclesiae vestrae non in hac modo re, sed in aliis quoque, in quibus prodesse ac inservire vobis potuero sine
omni laborum et occupationum exceptione opellam meam.
Idem fecit aut faciet propediem d.
Iungius, frater noster.
Contulimus inter nos consilia, quemadmodum optime videretur adolescentibus fore consultum, et fuit ambobus eadem sententia; sunt enim nobis certae rationes, cur putemus e re ipsorum vix fore, ut hoc tempore in collegio vivant.
Quare statuimus, quoniam liberum nobis facitis, eis, ubi ad nos applicuerint, alibi hospitium procurare et iam haberemus fortassis, si nobis constitisset,
quantum pro mensa solvere possent.
Hoc quia nos latet, nihil potuimus certi concludere; dabimus tamen operam (deo auxiliante), ut ita cum eis agamus, ut intelligatis commendationem vestram apud nos summum pondus obtinere nosque ab ore vestro pependisse.
Quodsi adolescentes, ut non dubitamus, nobis obtemperarint, in spem erigimur fore, ut apud nos in studiis humanitatis et pietatis proficiant.
Faxit deus optimus et maximus, ut spes illo     nos non frustretur.
Cui sit gloria et imperium in secula
seculorum. Amen.
Vale in domino foelicissime una cum omnibus tuis, quos salvos esse cupio.
Basileae 14. novembris anno humanae salutis 1559.
                             Tuus ex animo totus Iohannes Hospinianus.
Sacrarum profanarumque literarum longe scientissimo viro d.
m.
Heinricho Bullingero, Tigurinae ecclesiae episcopo vigilantissimo, domino et fratri suo in Christo colendissimo.
^$Zürich.
