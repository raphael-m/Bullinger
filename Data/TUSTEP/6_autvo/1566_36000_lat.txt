<nr>[36000]</nr>
<ae>Matthias Schenck an Bullinger</ae>
<od>Augsburg, 1. Januar 1566.</od>
<vo>Zürich StA, E II 375, 781. / Orig. (Aut.)</vo>
S.  Scripsi nuper admodum tibi, humanissime mi d. Bullingere ad 11. nimirum decembris diem idemque nunc quoque munus
obiens, hoc est literas d. a Stetten etiam tunc tibi mittens neque, quod hoc tempore addam, magnopere habeo, nisi illud
unum, ante octiduum me literas a Lydio nostro Lubecensi accepisse, quibus gratias ille mihi agit pro opera sibi navata
in mittendis cum tuis tum meis meque rogat, tibi ut significem se tuas avide expectare atque hoc avidius, quod non ita
pridem ad te per baronem quendam Polonicum scripserit, quem tamen metu pestis urbem non ingressum putat. Ei si quid
scribere placuerit et, qui deferant, defuerint, huc mittito; ego, ut reddatur primo quoque tempore non invitus curabo.
De comitiis nihildum scribere certi possumus praeter illud usitatum de diversoriis magnopere hic pugnari et iudicio
sententiaque omnium frequentissima futura, cum alius princeps 700, alius 600, alius nescio quot adducturus equites
dicatur. Sed habes dominum a Stetten, qui cum haec tum alia id genus ad te perscribat et accurate et verbose. Reliquum
quod est, ut annum insequentem hunc et tibi tuisque et d. Gvalthero (cui p[lurimam] S. meis verbis dicas velim) quam
felicissimum esse opto et a domino optimo maximo precibus contendam, id quod facere non desinam teque vicissim pro me
facturum confido. Addidissem strenae, quae a domino Stettensi mittitur vobis, ipse quoque aliquid de meo, si aut egere
vos suspicarer aut ipse abundarem.
Nunc benevolentia vos mea fore contentos et gratificandi studio spero. Bene vale.
Augustae calendis ianuarii anno 1566.
M[atthias] Schenckius t[uus].
Optimo simul et prudentissimo viro Heinricho Bullingero, ecclesiastae Tigurino, domino atque amico observando.
An meister Heinrich Bullinger zuͦ Zürich.
