<nr>[37041]</nr>
<ae>Theodor Beza an Bullinger</ae>
<od>Genf, 3. Mai (1567).</od>
ZÃ¼rich StA, E II 350, 55ff. / Orig. (Aut.)
Non dubito, quin acceptis praesertim tot literis diuturnum
silentium meum aegre feras; sed rogo, ut partim
occupationibus, quibus et plurimis et maximis si unquam
alias obruor, hoc tribuas, partim etiam tabelliorum
penuriae, quibus haec nostra satis tuto committi posse
putem. Nunc vero, quum ex insperato sese mihi haec
oportunitas obtulerit nunc iam ad iter accincto, velim me
quoque excusari, quod, quum habeam plurima, de quibus
scribam, tamen tam breves accipias. Primum omnium scito tuas
omnes esse mihi redditas. Quod tam diligenter tamque tuto
curaris d. baroni Saliceto reddendas, magnam tibi gratiam
habeo et rogo, ut, si quid hic sumptuum fecisti, ad me
perscribas. Quod ad d. baronem ab Alto-Saxo attinet,
responsum eius et benevolum et prudens fuit nostro senatui
gratissimum; itaque omnes te rogant vehementer, ut, quum
primum licebit, gratias illi ingentes nomine totius senatus
agas ac respondeas nostros tam egregiae ipsius voluntatis
perpetuo memores fore. Res autem ita se habet: fervente de
nobis quoquo modo obsidendis rumore putarunt nostri
requirere necessitatem, ut quorumvis in se animum tentarent
ac eorum quidem inprimis, quorum in se benevolentiam ante
vel re vel verbis cognovissent; eo igitur consilio
cupiverunt nonnihil etiam cum d. barone agi, ut, si postea
opus esset et sociis idem quoque videretur (d. videlicet
Bernensibus, a quorum praesidio secundum deum pendemus),
eius quoque opera uterentur. Id ergo ut rite et recte
fieret, rogabant, ut huc ipse venire non gravaretur, nempe
ut re coram cum ipse communicata post in reditu cum sociis
aliquid communi consensu statueretur. Nunc vero, dei gratia,
nihil hac solicitudine nobis opus videtur; apparet enim
Hispanos vix itineris unius diei intervallo ad nos
accessuros nec eas habere copias, quas tot iam mensibus
iactarunt. Huc accedit, quod satis multi ex iis, quos
persecutionum tempore haec civitas excepit, auditis istis
rumoribus statim accurrerunt, ad trecentos minimum, delectae
fortitudinis plerique et nonnulli quoque rei militaris
peritia insignes. Quod ni advenientem turbam missis undique
literis repelleremus, certe putarem nos brevi tempore iustum
etiam exercitum eumque instructissimum habituros. Istis
igitur adiuncti cives praeter Bernense praesidium, quo
praecipue uti nobis constitutum est, satis superque nos
tutos adversus repentinas invasiones praestabunt, ut petere
longius auxilium a quoquam minime oporteat. Haec igitur
nostra nunc est conditio, studiis alioqui nostris nihil
adhuc per dei gratiam conturbatis.  In Gallia ecclesiae
satis sunt tranquillae et fortassis metus Anglici belli, ni
Caletes restituantur, hostes ad tempus saltem continebit.
Nostros audio interea esse ad omnem eventum paratissimos et
ad omnia intentissimos. De Belgico vides me initio non
temere desperasse. Dathenus noster per multas mortes tandem
ad principem salvus rediit; scribit profligata omnia,
expulsos omnes fratres solennibus edictis ipsaque adeo
Antverpia dato sex dierum salvo conducto ne Martinistis
quidem exceptis, qui nunc iustas perfidiae poenas luunt.
Uranius quoque urbe excessit et in Germaniam parat recessum
tandem et ipse profecto iustas luiturus factorum suorum
poenas. Solus Broderoclius ab omnibus desertus adhuc fortis
manet, sed spe auxiliorum nulla, quum Ludovicus Nassaviensis
ne literulam quidem abhinc tres menses, nedum subsidium
promissum miserit. In omnibus regionibus omnia plus quam
Turcicae crudelitatis plena, et hic quidem est imprudentium
consiliorum exitus secundum carnem. Interea tamen non
dubito, quin vere piis omnia cooperentur in bonum et
patiendo potius quam pugnando nostri tandem illic quoque
vincant, quorum vicem aequissimum, imo plane necessarium
est, ut assiduis precibus apud dominum lugeamus ac
deprecemur. Iam procul dubio de lantagravii senioris morte,
Gotta dedita, Iohanne Frederico certis conditionibus
captivo, nempe ut sese causam dicturus ad imperii tribunal
sistat, Crombachio in ipsius Augusti manus tradito
audivisti. Quid sit sequuturum, novit dominus.    De
Anglicano negotio velim ne aegre feras, quod tam diu literas
illinc ad te missas retinuerim, quas nunc ad te remitto. Ego
praeter unam illam epistolam Londinensi scriptam, quae tibi
a Viburno communicata fuit superioribus vindemiis, nihil
prorsus scripsi, et quamvis saepe rogatus a fratribus nolui
tamen huic negotio me amplius immiscere, non modo ob eam
ipsam causam, quam scribis (nec enim difficile fuit
animadvertere morosiores esse nonnullos, quam par esset),
sed etiam quia, quicquid ab hac ecclesia proficiscitur, scio
illi reginae et quibusdam ipsius assentatoribus ita
displicere, ut ne in causa quidem iustissima quicquam
prodesse fratribus laborantibus possim. Quod autem attinet
ad rem ipsam, etsi<gr>epecw</gr>, quum tamen contraria
videam ab utraque parte affirmari, tamen hoc apud te non
possum dissimulare mihi vehementer istam episcopalem
dominationem improbari, cuius etiam nullum alium exitum
sperare possum quam verae religionis eversionem et eam
eiusmodi, ut deteriora futura sint posteriora prioribus.
Vere an temere ista coniiciam, tempus ostendet. Sed video
crevisse epistolam, dum expectat nuntius, ut initio nihil
opus fuerit brevitatem harum literarum excusare. D. Galteri
nostri filius quietus est. De nostratibus a vobis istic
admonitis magnam gratiam habemus. Collegae te totumque
coetum toto animo salutant et ego quidem inprimis.
Bene vale, mi charissime pater; d. Iesus te servet et
venerandae tuae senectuti magis ac magis benedicat. D.
Galterum nostrum nominatim cupio salvere. Iterum vale.
Genevae  3. maii.
Tuus Beza.
Eximio Christi servo d. Henrico Bullingero, Tigurinae
ecclesiae vere fido pastori et patri mihi plurimum
observando.
