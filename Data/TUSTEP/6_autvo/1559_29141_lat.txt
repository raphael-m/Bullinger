<nr>[29141]</nr>
<ae>Ambrosius Blarer an Bullinger</ae>
<od>
Winterthur, 6. September 1559.
<vo>Zürich StA, E II 357a, 464 / Orig.(Aut.)
Bl.
III, 472 R.
S. Postridie calendas septembris Vitoduro tanquam optato senectutis meę portui domino bene prosperante feliciter appuli.
Cunctus autem iam in excutienda, collocanda et disponenda chartacea mea supellectili distineor; huc enim migraturiens nullo prorsus ordine, sed ut quidque vel primum in manus venit vel proximum, qui occurrebat locum, commode videbatur occupaturum, doliis infercivi, ut magna nunc molestia singula in suos mihi nidos reponenda sint, quam auget etiam, quod ędes, in quas nulla
mora nos receptum iri sperabam, nondum sint a ruderibus et pulveribus repurgatę, imo vero ne satis quidem exaedificatę, id quod multum me ad tranquillitatem contendentem remoratur; maturant tamen, quantum possunt, opifices.
Hirsgarterum nostrum cum domestico adeoque intestino hoste, calculo nimirum, conflictandum reperi, qui multum me amanter et officiose gratulabundus excepit mox etiam praestantis vini munere me salutans.
Quam ego viri humanitatem boni valde animi esse iudicavi me illi quam potui diligenter accurateque commendans,
ovem scilicet pastori, quem esse nunc meum et vere et libenter agnosco, cum sit tot iam annorum opidi huius non pęnitendus antistes.
Significare hoc tibi volui, quia forte nondum tibi excidit illum mihi ante hoc ferme octennium inquiorem[iniquiorem?] paulo fuisse ac minus candidum exhortationum mearum interpretem.
Et scias iam istęc omnia prorsum sepulta, quę ego profecto iamdudum condonavi, hincque pro tuo erga nos studio et amore utrique, quod facies, scio, gratuleris.
Sed valebis iam, mi colendissime domine longeque omnium charissime in Christo frater, cum tota tua domo omnibusque tuis symmystis et administris in opere domini, quibus singulis in communi servatore Christo commendatus esse unice cupio.
Iterum atque iterum vale meque prorsus tuum perpetuo agnosce.
Vitoduri, 6. septembris anno 1559.
                                        T[uus] Ambr[osius] Bl[aurerus].
Clarissimo viro d.
H[einrycho] Bullingero, d.
et amico suo incomparabili.
