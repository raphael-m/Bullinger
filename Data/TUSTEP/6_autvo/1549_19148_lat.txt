<nr>[19148]</nr>
<ae>John Hooper an Bullinger</ae>
<od>London, 25. Juni [1549]</od>
<vo>Autograph: Zürich StA, E II 343,458.(Siegel...)</vo>
<dr>Zur. lett. III, 65ff., Ep. Tig. III, S. 41ff.<dr>
<re> </re>
<tx>S. P. Quam gratę mihi fuere tuę literę, colendissime
d[omine] et compater, tui ingentis erga nos amoris certissimum
pignus, dici non potest: ut idem semper facias vehementer oro;
nihil nobis letius evenire queat, quam de tua sospitate
vestreque ecclesiae ac reipublicae incolumitate saepius audire:
tu vicissim per me semper eris certior factus de nostro ac
ecclesię nostrę statu. Magna, magna inquam, dilectissime
domine et compater, est messis, sed operarii pauci: extrudat
indulgentissimus Pater operarios in messem. Talis est malitia et
impietas episcoporum, quod pii ac docti viri, qui lubenter
operam suam navarent in messe Domini, per illos impediuntur; nec
ipsi concionantur, nec aliis permittunt concionandi munus: hanc
ob causam sunt hic aliqui qui legunt et profitentur pro publica
lectione sacras scripturas; duo in templo divi Pauli, qui quater
in [h]ebdomada legunt. Ego etiam pro mea tenuitate, fratrum
meorum ignorantiae misertus, bis in die publice lego tam
frequenti auditorio ut templum auditores capere non potest.
Illuc confluunt Anabaptistę, qui mihi multum facessunt negotii
de incarnatione Domini; negant omnino Christum secundum carnem
originem duxisse ex Maria Virgine. Volunt hominem Deo
reconciliatum esse sine peccato, et liberum ab omni
concupiscentiae macula, et nihil herere in natura quod est
veteris Adami; et talem hominem regeneratum dicunt non posse
peccare. Addunt, qui post acceptum Spiritum Sanctum peccant,
illis est adempta omnis spes veniae. Urgent fatalem
necessitatem, et Deum citra et preter voluntatem suam quam nobis
patefecit in scripturis aliam habere voluntatem, qua necessitate
quadam omnia agit. Quanquam non possum illorum pertinaciae
satisfacere, Dominus tamen per verbum suum os illorum occludit;
et populus magis ac magis detestatur illorum haereses. Quam
periculose nostra Anglia hujusmodi haeresibus sit afflicta, Deus
solus scit; ego revera propter cordis mesticiam tuę pietati
significare non possum: sunt qui negant hominem alia anima esse
praeditum quam bovina et mortali. Proh dolor! non tantum olim
moruę ac sepultę haereses apud nos reviviscunt, sed novę
indies nascuntur: sunt tales libertini et nebulones, qui in suis
conventiculis audent non tantum negare Christum esse Messiam et
Salvatorem mundi, sed etiam vocant illud benedictum Semen
nebulonem et seductorem mundi. Ex altera parte magna pars regni
ita [ad] heret papisticae factioni, quod Deum et legittimum
magistratum penitus contemnunt; ita quod valde nobis metuendum
est a seditione et intestina commotione. Dominus compescat
irrequieta corda et destruat consilia Architofelis: tu, mi
venerande pater, fac ut nostrum regnum ac consiliarios regni una
cum nostra ecclesia Deo in tuis precibus commendes.
^$Ego adhuc parentes non vidi; brevi sum visurus, si Dominus
voluerit: hactenus non licebat tum quod in horas expecto mea
vasa cum libris et aliis necessariis, quę Antverpiae herent
propter ventum parum secundum; tum quod nuper in mea patria orta
fuit diaboli instinctu ac hominum malicia commotio populi contra
magistratum satis periculosa, nec adhuc omnino sedata. non solum
hujusmodi tumultus fiunt in mea patria, sed fere per totum
regnum; populus mira tyrynnide a nobilibus jacet oppressus:
rogemus omnes ut tumultus occasiones pie tollantur, et populus
compescatur ad gloriam nominis Dei. Plus satis misera est
nostrę reipublicae conditio; expectamus tamen eventum secundum,
ut horum aliquando meminisse juvabit. Cum venero ad meos, emam
tibi ac domino consuli alterum pannum quem pollicitus eram, hic
non emerem tuo precio; praeterea alium pro D. Joanne Butlero.
^$Bucerus est cum Cantuariensi tanquam alter Scipio et individuus
comes; etiam Paulus Fagius, et Petrus Alexander olim reginę
Mariae sorori Caesaris a concione: intra 14 dies plura scies
volente Deo. Nostro omnium nomine D. uxorem tuam cum tota tua
familia, D. Gualterum cum sua, dominum Pellicanum cum sua, ac
omnes alios vestrę ecclesiae jubebis salvere plurimum. Utinam
haberes nostram linguam, etiam dominus Gualterus haberet ad sex
menses! non dubitarem quin Deus converteret multa corda ad
cognitionem sui.
^$Feliciter vale.
^$Londini, 25. Junii.
^$Mitto hic exemplar panni quod prope vos vel in Suevia hujusmodi
conficitur: scies hoc per uxorem domini Musculi. Rogabis D.
Butlerum ut ad me mittat pro 4 vel 5 florensis, et quanti
vendatur ulna. Ego saepius dolui meum a vobis discessum; nam
Dominus aperuit mihi oculos, ut videam quam gravis et periculosa
sit ecclesiastis conditio: illam tamen volente Deo patienter
feram, quamdiu liceat pia conscientia.
^$Tuus im perepetuum devinctissimus, Jo. Hoperus.
^$Martinus noster optimus juvenis tuam praestantiam plurimum
salutat. non dedignaberis nostro nomine prudentissimum consulem,
dominum nostrum omnibus nominibus colendissimum, salutare. Spero
vos accepisse unum pannum; 2m etiam brevi accipietis.
<lz>[Adresse ...]: Pręstantissimo viro ac domino domino
Heinrico Bullingero, domino suo semper colendissimo. Tiguri.
