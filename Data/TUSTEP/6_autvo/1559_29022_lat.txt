<nr>[29022]</nr>
<ae>Georg von Stetten an Bullinger</ae>
<od>
Augsburg, 8. Februar 1559.
<vo>Zürich StA, E II 356, 179. / Orig.(Aut.)
S. Cum pluribus ad te nunc rescribere, domine venerande, non possim tempore incidentibus quibusdam negociis exclusus, quae apud nos agantur, paucis accipe.
Comitia qualia futura sint, non possum scire; electorum legati ac reliquię quorundam ordinum imperii advenerunt, principum autem nullus nec ullum venturum putant.
Quid sibi hęc velint, aliorum esto iudicium; electoribus certe ac aliis quibusdam cum imperatore haud covenit.
Vectigalia nuper imperator instituit immensa, ut de quibusdam
mercibus decima fere pars solvatur, idque etiam in quibusdam dicionibus imperii liberis, novi etiam auxilii contra Turcas census agetur, ut audio, licet is omne robur belli, quod in Ungariam destinarat, contra filium suum iuniorem verterit; is enim a Sophi Persarum adiutus contra patrem movet.
Religio sincerior quomodo exterminari possit, sedulo agitatur.
Obstant enim aliqua, quominus in apertam vini erumpant illę machinationes clandestinę.
Metuo, ne foedus Landspergense aliquid mali det.
Coeunt etiam inter se principes quidam evangelici.
Danię regem nuper obiisse dicunt, quare generum eius Augustum haud venturum puto.
Quę de comitiis Poloniae scripsisti et spem propagandi ibidem evangelii, perlubens accepi; aiunt in illis etiam deliberari de constituendo regni successore, si forte rex sine prole mascula decedet.
Candidati sunt episcopus Magdeburgensis, Carolus, imperatoris filius, et filius wayvodę Ungari.
Quidam ex regni primoribus aliquem designandum censent, idque tam
ipsis quam Anglis, si idem fecerint, consultissimum iudico.
Reginam Anglię 15. ianuarii coronatam esse puto te iam percepisse.
Carolo V. parantur apud nos a fratre Ferdinando exequię sumptuosissimę 19. februarii peragendę; eiiciuntur e templo, quae aparatui illi, qui universum prope templum et illud quidem maximum occupat, impedimento sunt, altaria quaedam et imagines divorum complures, quod missatoribus maxime displicet.
Hęc fere sunt, de quibus scribendum putavi.
Vale.
Datum Augustę Vindelicorum 8. februarii anno 1559.
                        Tuae humanitati deditissimus Georgius a Stetten.
Rogo, hisce inclusas comodo nuncio Basilęam mittas iunior.
Emanueli Betuleio; is ubi degat, in collegio facile inquiri potest.
Venerando atque erudito domino Henrico Bullingero, domino et amico suo colendissimo.
^$Tiguri.
