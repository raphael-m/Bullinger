<nr>[23030]</nr>
<ae>Philippus Gallicius an Bullinger</ae>
<od>Chur, 6. März 1553.</od>
Zürich StA, E II 365, 12.
Gr. I,  S. 288f.
S.  Literas tuas accepimus, vir humanissime, quibus Vergerio
rescribis ac nobis conquerens de perniciosa nostrorum
tenacitate. Certe crudeliter in se ipsos sunt avari, dum
bonis pastoribus carere malunt quam numerare, quibus illi
possint vivere. Proh hominum ingratitudinem! quibus olim pro
mendaciis centum aureorum coronatorum liberaliter dabant,
iis nunc pro veritate, quam praedicant, maligne persolvunt
viginti. Nos quidem hoc ipsum clamamus ubique et,
quibuscumque possumus modis et quotiescunque datur, omnibus
inculcamus fore propediem, ut neque concionatores neque
missatores sint habituri; sed surdo, quod dicitur, narramus
fabulam. Mittunt quidem nonnulli liberos suos in scholam,
sed ut discant legere possintque raciones suas scribere;
paucissimi sunt, qui liberos in bonis artibus cupiant
erudiri. Nos tamen monere communitates nostras non
desinemus. Haec et ante tibi dicta repetimus, quod nunc
alia, quae scribamus, prorsus nulla habeamus, tu tamen velis
tibi responderi aliquid.   -     Paravimus synodi nostrae
instituta quaedam, quibus vehementer Vergerius et Itali apud
nos refragantur. Fratres nostrates omnes rogant, ut legas
et, si quid emendandum putes, moneas. Nos nunc temporis non
mittimus illa ad te, parcentes nimirum valetudini tuae, quod
plene fortassis nondum revalueris; mittemus tamen, quam
primum intellexerimus te robustiorem factum. Ne tamen
deterrearis magnitudine libelli. Opellam diei unius vix sibi
deposcunt; duabus enim horis poteris totum perlegere, imo
minore spacio.   -     Vergerii literas statim, ut accepi
abs te, misi ad Ioannem Traversium, qui illi redderet una
cum aliis, quas nos Vergerio in auxilium contra papistas
scripsimus. Secesserat enim Vergerius in Ingadinam ex Valle
Tellina, homo certe plus satis vehemens nostro iudicio; ita
enim timemus. Tu interim vale in domino Iesu, vir
humanissime, nosque redamare perge. Datum Curiae, die  6.
marcii anni 1553.
Tuae integritatis toti Iohannes Comander, Philippus
Gallicius.
Has cum scripsissemus literas, nunciatur certo legatum regis
Gallorum hic, d. Ioannem Iacobi Castilioneum, mortuum esse,
et certe mort[uus est]. Aiunt cras ductum iri ex urbe nostra
in castrum suum sepultum.
Vere magno viro d. Heinricho Bullingero, domino ac fratri
suo colendissimo.
Tiguri.
