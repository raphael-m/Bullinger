<nr>[20258]</nr>
<ae>Matthias Erb an Bullinger</ae>
<od>Reichenweier, 18. November 1550.</od>
<vo>Zürich StA, E II 361, 167. / Orig.(Aut.)</vo>
Gratia Christi tecum. Ut ego inanis homuntio erga te et dei
virum et Christi et
ecclesię Tigurinorum unicum decus et ornamentum sim
optime adfectus, dies
domini loquetur etc. Quartam sermonum tuorum decadem cum
litteris 6. octobris
primum accepi per principis nostri nobilem Schauenfussium.
Pro quo tibi ag
gratias ingentes, et dabitur forte aliquando, ut, si non
pari, vel exiguo
referatur. P. .... ssares aliquando nostrarum benedictionem
vinearum; sed desunt
vectores etc. In autumno revixi utcunque expeditus e
vinculis crudelis tyranni
herysipile, qui propemodum suis crebris inflammationibus
senile et exuccum corpus enecuerat.
Aderat tum apud me, quando tuę reddebantur, d.
Barptolomeus Westhemerus a
Mylhusanis (ut nosti forte) dimissus, homo meo iudicio cum
pius tum et
eruditionis non vulgaris et vetus ille meus conterraneus.
Qui forte mihi
adiungeretur, si loquentia pro rostris populo grata foret.
Nos vero hic, quod
attinet religionem, benigni numinis benefatio in eo sumus
statu, quo semper, et
quo plus grandia minantur adversarii, hoc magis obducto
callo fortius pedem
figimus. Volebat princeps nobis aliquam obtrudere
moderationem, ne doctrinam
adiaphoristicam et interimisticam publice traduceremus; sed
retenta libertate
verbum dei noluimus alligare modestię satanicę. Spero
tamen etiam modestiam
nostram cognitam esse omnibus hominibus. Proinde frendent
quidam adversarii,
inprimis etiam ii, qui apud nos rerum potiuntur et quorum
interest unicam dei
gloriam tueri, accusantes apud plerosque ministrorum
ecclesię constantiam,
quam vocant temeritatem, quę aliquando non modo principi
negotium sit
exhibitura, sed multo potius reipublicae statum eversurum.
Nos vicissim contra
illos strenue docemus primum dei regnum esse quęrendum et
iustitiam eius,
deinde parum comodi habituros, si totum lucrifacerent mundum
et animę iacturam
facerent, neminem posse servire duobus dominis. Verum illi
sua sophistica
carnalique prudentia hanc solidam doctrinam apud simplices
ac malevolos
pessimeque adfectos erga puriorem Christi doctrinam eludunt.
Hinc vitiorum
licentia in ecclesia maiorem partem in exitium trahit; nam
impune peccant
dissimulante magistratu. Iam utcunque depinxi tibi, quid hic
agatur, delinians
mirabiles Satanę technas; speramus tamen dei auxilium,
quod boni Christi
aemulatores indesinenter implorant, amen etc.
Dux Ulrichus ille et terris iactatus et alto, multa quoque
et bello passus,
animam et vitam posuit christiana facta confessione. Cuius
nunc filius dux
Christophorus regnum occupat, quod utinam retineat etiam et
tueatur ab harpiis
Hispanicis. Munitioribus locis ex nostris presidia
imponuntur. Noster ille
Montbelgardiam repetet; quid futurum dies declarabit. Oramus
incessanter
benignum deum, ne sinat propter mammona et bellicis
tumultibus gloriam Christi
in isto nostro agello interire. Opinantur quidam, quod
utinam opinio maneat,
nostrum illum tandem defatigatum Caesareanae religioni, quod
absit, subscripturum. At ego meliora spero.
Strasburgensis magistratus agit solito more instabilis et
fluctuans, ad technas
episcopi connivens. Habent utrimque pessimos nebulones et
factiosos nequam
homines, qui certe, si non absterreantur, reipublicę
christianę statum, quod
absit, evertent etc. Dux Bipontinus aegre impetravit a
Caesare dilationem
institutionis Interimicę usque ad concilium. Mauritius
Saxo habet nobiles et
latrones quosdam, qui agrum illius igne et preda devastant.
Magdeburgenses post
cladem acceptam, quam nosti ex edito libello, animosiores
hostem iuniorem ducem
Mechelburgensem cum suis complicibus fortiter expugnant. Hoc
ex cive
Colmariensi, qui intra trimestre tempus ex Wittemberga
rediit. Ioannes
Negelinus, qui Bucerum in Angliam deduxit, adolescens doctus
et pius, in mense
octobri fuit Augustae scribitque, quam mirabiliter deus sua
solita bonitate
inter tot lupos ecclesiam illic servet. Habent enim liberam
predicationem verbi
et verum sacramentorum, baptismi et coenae, et institutum et
usum. Testatur se
id vidisse 5. octobris in omnibus parochiis. Habent aedes
concionatorias, quas
ampliarunt propter maximam frequentiam numerumque, qui in
dies augetur.
Adversarii id quidem iniquo ferunt animo; verum Caesar pro
virili studet componere pacem etc.
Scribis te meis delectari et ob hoc, ut scribam, mones.
Habes ergo sexagenarii
grammatici (si te oblectant) elegantias. Vale in Christo
Iesu cum familia et
liberis et generis fratribusque omnibus, quos nostro omnium
nomine offitiose
salutabis, inprimis meum synchronium Pellicanum, Gvaltherum,
Bibliandrum cum reliquis.
Richenvillę  18. novembris 1550.
T[uus] Erbius.
Orate pro nobis privatim et publice, ne deficiat fides
nostra.
Eximię pietatis et eruditionis viro d. Henrycho
Bullingero, Tigurinorum
theologo et ecclesiastae, fratri observando.
Auf der Rückseite ist ein Ausschnitt aus einem andern Brief
oder eine Beilage aufgeklebt:
"Dux Ulrichus natus est anno 1487 in februario mense; mater
domina comitissa a Zveinbrug et Byczsch obiit in puerperio 17. die februarii. Natus fuit
Richenvillę in parvo hypocausto, quod adhuc extat in aula etc."
