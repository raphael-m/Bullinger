<nr>[30008]</nr>
<ae>Ambrosius Blarer an Bullinger</ae>
<od>
(Winterthur), 18. Januar 1560.
<vo>Zürich StA, E II 357a, 764f
/ Orig.(Aut.)
Bl.
III, 485f.
Exc.
Zeytung, die ir zum teyl on zwyfel vorhin wysst.
Der bischoff von Basel ist aller ding mitt der statt vertragen, soll in kurtzen tagen allda inryten, das brugrecht schweren und sy ime ouch, des dann die von Solotur uber die maß ubel zuͦfriden sind; dann sy sich nitt anderst verwendt, dann sy habind den bischoff dermassen angefesselt, das er inen nitt mehr entrinnen und ja by inen burger werden solle.
So hat der bischoff der burgerschafft zuͦ Biel yetzund ein sibensomig fass mitt wyn und den armen 24 mesß korn geschenckt, will ouch in kurtze
zuͦ inen kommen; man sorget nun, es seye ein todzeichen an inn.
Der bischoff von Cöln soll das evangelium gewiss angenommen haben wie vor jaren der fromm bischoff Herman; die pfaffen aber sampt dem rath sind hart wider inn, der adel aber und gmeine burgerschafft mitt im.
Der bischoff von Trier sol gefangen sin, von wegen das er einen evangelischen predicanten hencken lassen etc.
Die pfaffen zuͦ Strassburg uber all ir vylfaltig, wunderbarlich practica und tröungen habend doch die statt mitt vyl spott und schand rummen müssen usgenommen zwen oder dry, die sich in alle gehorsame ergeben habend.. Wer der yetzig neuw papst und was er für ein böß thier seye, werdt ir schon sonder zwyfel vernommen haben.
Die Venediger habend mitt dem obersten zuͦ Nyssa sovyl practiciert, das er inen Nyssa hat ubergeben wellen, welchs ouch beschechen, wa der hertzog von Sophoy nitt sonst unversechens dahin kommen, die sach gewendt und den obersten ghenckt hett.
Ein alter herr und rytter von Echingen, eines grossen ansechens, der uff dem Schwartzwald dry oder vier sytz, hat vor unlang seinem einigen son ein wyb geben guͦter hoffnung, sollte sin in sinem alter wol erfröuwt werden.
Der sun aber hat kurtz verruckter tag dem regiment zuͦ Enisheim einen botten gefangen und in harte gefengknusß gelegt, derhalb das regiment dem vatter geschriben und begert, er solichs by dem sun wolle abschaffen, derhalb er glich sich erhept, zuͦ dem sun geritten und an inn
begert, welle den gefangnen ledig geben und sich gegen dem regiment purgieren, des er sich gewidert, gesagt, er seye kein canzler, werde inen ouch nitt schriben; ist hinuß gangen, hat einen sebel genommen und des vatters vor der thür gewart, och ihne, sobald er heruß gangen, zuͦ boden gehouwen und demnach wyter in inn gehouwen, ime ein hand abgeschlagen und yemerlich zuͦgericht, das er in wenig stunden tod gewesen.
Demnach die underthon dem keiser supplicierend, er wellt sy mitt einem andern
herren versechen; dann sy wellind des morders nitt zuͦ  einem oberen; nitt weist man, was geschicht.
Ein pur uß Meyenriet am heimgohn von Büren ist gächling uff der straß by sinen geferten nidergefallen und gestorben, doch gar nitt winig gewesen.
Ein fine, junge, gesunde frauw und wirtin zuͦ Neuwenstatt nitt wyt von Biel ouch gächling vorm tisch nider gefallen und tod gewesen.
Ein pur hat sich kurtz verruckter tag zuͦ Solotur dermassen gefüllt, das glich vor der statt by einem spycher nidergefallen und in seinem wuͦst gestorben ist.
Von vyl orten her vernympt man teglich, wie etlich leut gächlig[s] sterbend, ettlich nüchter, ettlich voller wyn.
Zuͦ Biel sterben ettliche kind an der durchschlecht, die sy im hals ersteckt; ouch gond sonst ettlich kranckheiten um, daran die leut etlich wochen lygend und widerum uffkomend.
Datum den 18. ianuarij anno 1560.
Den andern brieff hab ich vor acht tagen geschriben und euch schicken wellen; hatt ich mich des botten versumpt.
Cras Griessenbergam me coniuge ad nuptias charissimae ex sorore neptis conferam, deinde fortassis etiam ad germani fratris Vultureium proxime Constantiam profecturus hęsurus illic aliquamdiu.
Tu fac, tuum apud gratię thronum felix patrocinium sentiamus.
[Ohne Unterschr.
u.
Adr.]
