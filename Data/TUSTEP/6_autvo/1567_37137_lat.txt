<nr>[37137]</nr>
<ae>Johannes Haller an Bullinger</ae>
<od>Bern, 14. November 1567.</od>
<vo>Zürich StA, E II 370a, 447. / Orig. (Aut.)</vo>
S. Accepi tuas omnes, honorande pater, quum quas per
Fietzium, affinem meum, tum quas per oeconomum
Küngßfeldensem ad me misisti. Legi etiam ea, quae ad ipsum
oeconomum scripsisti ac misisti. His quod ego certi addam,
iam non habeo; silent nunc per aliquot dies omnia. Ferebatur
quidem Helvetios, qui Parisiis sunt, fame coactos erupisse
ad praedam quandam adducendam, sed ab adversariis non sine
clade repulsos esse; tres enim interiisse capitaneos, et
illi quidem nominabantur Praromanus, Friburgensis consul,
Hässius Glaronensis et quidam Solodorensis. Sed quod verum
sit hoc, affirmare nondum possum. Audio Salodori mercatorem
quendam Germanum esse captum, propterea quod ista dixerit,
nec liberandum fore, donec, quod vero dixerit, cognitum
fuerit. Quod posteriores attinet, transierunt hac duae
cohortes non sine fremitu et indignatione plebis nostrae;
coacti sunt in diversoriis se continere; alioqui tantus iam
erat concursus, ut non sine conflictu abitum fuisset.
Audimus illos proficisci Lugdunum, ut ibi se cum reliquis
papisticis copiis coniungant. Dux Sabaudię per legatum
nostris indicat se a rege urgeri, ut ei suppetias ferat; non
posse autem se hoc renuere, missurum itaque se illi 1000
equites. Petisse item regem transitum exercitui Italico per
ipsius ditionem; hoc ipsum etiam se non posse ei negare et
hoc se dominis nostris significare velle, ut sciant, quid
sibi apparatus suus velit, nec cogitent, quod contra ipsos
aliquid moliatur. Apparet hinc communis ille contra pios et
veritatem syncretismus; sed de his etiam Badenae agetur cum
legatis vestris. Quid consilii capiendum sit, ignoratur;
periculum apparet, si nos quoque huic immiscamus bello;
rursum quid eventurum nobis, si nostra pars in Gallia
succumbat! Orandus ergo et dominus, ut ipse consilium et
prudentiam suggerat et omnia moderetur ad communem pacem ad
salutem suorum et inprimis ad gloriam nominis sui et
conservationem veritatis. Collectae fiunt ab ecclesiis
aliquibus pro exulibus Lugdunensibus, qui miseri et exuti
prorsus magno numero Genevam et Lausannam veniunt. Quid in
urbe nostra futurum sit, nondum scimus; urgemus tamen, ut
etiam hic fiat; dominus det successum! Aliud nunc non habeo;
cum primum aliquid accepero, faciam te certiorem. Dominus te
servet!
Salutant te vicissim nostri omnes; saluta tuos quoque.
Bernae  14. novembris 1567.
I[ohannes] Hall[erus], tuus semper.
Clarissimo doctissimoque viro d. Heinrycho Bullingero,
Tigurinae ecclesiae pastori fidelissimo, domino meo
honorando et compatri charissimo.
M. Heinrych Bullingern zuͦ Zürich.
