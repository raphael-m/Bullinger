<nr>[33052]</nr>
<ae>Die Zürcher an die Senioren von Kleinpolen und Kronreußen</ae>
<od>Zürich, 3. Mai 1563.</od>
Zürich StA, E II 371, 936b.
/ Kopie v.
Bull.s Hand.
Wotschke, S. 183f.
Intelleximus non sine ingenti dolore, domini honorandi et fratres
charissimi, exortos esse inter vos nescimus quo spiritu excitatos
homines, qui pie et sancte explicata quondam a veteribus
scripturisque confirmata fidei nostrae christianae capita de
unitate et trinitate dei denique de coeterno patri filio, domino
nostro Iesu Christo, in dubium et in disputationes rixosas et
temerarias rapere, sed et vetustissima symbola ac illud quoque,
quod b.
Athanasii Alexandrini quodam episcopi est, abicere et
conculcare audent.
Cupiunt autem nonnulli ex vobis hac de re
nostrum audire iudicium.
Atqui dudum libris editis, quid
sentiamus de tota hac caussa, palam exposuimus et quidem
significantissime etsi brevissime epistola illa, quam mense
martio anno 1561 scriptam et impressam ad vos misimus.
Non aliud
nunc sentimus, quam tunc sentiebamus.
Abominamur potius illas
concertationes institutas de illis mysteriis, quae omnes pii
omnibus aetatibus adorare quam scrutari maluerunt.
Nos certe
peregrinos in nostra ecclesia habitare volentes non recipimus,
nisi prius profiteantur ita se credere, ut articulis praescriptis
requiritur ab eis, quos ad vos usque pervenisse in scriptis
nonnullis ad nos epistolis deprehendimus.
Hortamur ergo vestram
pietatem per nomen domini nostri Iesu Christi, ut in iis, quae
nobis sancta et religiosa vetustas a tempore apostolorum ex
scripturis sanctis per symbola tradidit, perseveretis et ne
patiamini, illa vobis eripi ab hominibus novatoribus maleque
feriatis, imo mal[a]e fidei.
Quin potius fugite hos et
abominamini illorum impiam curiositatem et audaciam.
Nos quidem
in gratiam illorum, qui curabiles sunt et rationes neque respuunt
neque irrident sanas, breve quodpiam composuimus scriptum.
Quod
mittimus impressum partim editum adversus Stancari calumnias, cui
addidimus et d.
Calvini fratris nostri admonitionem, partim vero
manuscriptum, quod tabulis male sanis est oppositum.
Speramus
haec moderatis ingeniis satisfactura, insolentibus ingeniis ne
Paulus quidem ipse satisfecerit apostolus neque verbis curatur
verborum prodiga et repertrix artium malarum impietas et semper
vincendi cupiditas.
Haec nostra, domini et fratres, boni consulite, in veritate
perstate, dominum orate, ut vos liberet a pravis et subdolis
hominibus ingenio superbo, audaci et contentioso praeditis,
conservet autem in syncera veritate et sancta pace.
Amate nos,
obsecro, vestri amantissimos et orate pro nobis dominum.
Valete.
Dominus benedicat vobis et liberet tueaturque vos et vestras
ecclesias ab omni malo.
Tiguri  3. maii 1563.
                                      Pastores, professores,
ministri Tigurinae
                                                 ecclesiae,
vestri fratres.
[Adresse:]  Amplissimis viris senioribus ecclesiarum Minoris
Poloniae et Russiae fidelibus ecclesiarum ministris, dominis
nostris observandis et fratribus charissimis.
