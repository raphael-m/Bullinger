<nr>[23138]</nr>
<ae>Philipp Gallicius an Bullinger</ae>
<od>Chur, 7. August 1553.</od>
Zürich StA, E II 365a, 507f.
Gr. I,  S. 309f.
S.  Quod aliquantisper iam nihil ad te scripserimus, vir
humanissime, in causa est, quod inauditum tibi, aut quod pro
certo credi posset, habuerimus nihil. Nam quae ex Germania
Galliaque feruntur ad nos, vos istic prius auditis et
cercius; ex Italia vero relatum hactenus est nihil, quod
visum sit credibile. Nunc autem, qui ex Italia veniunt ac
nominatim Neapoli, affirmant Salernitanum principem Turcis
stipatum roboratumque gravem esse Calabris Neapolitanisque,
eciamsi nihil adhuc notabilius gesserit illic in continente.
Imo, qui Neapoli recta veniunt, constanter affirmant oppidum
quoddam (nomen non tenent cives nostri) quod oppugnare
ceperat Turca, relinquere coactum oppidanis strenue se
defendentibus. Post visus est ille Neapolitanam regionem
petere, sed Neapolitanis civibus parum trepidantibus.
Dicitur enim esse urbs ipsa omnibus ad vim repellendam
necessariis refertissima habereque bombardas quatuor et
viginti, quas olim Caesari hostis Ioannes, dux Saxonię,
fuderit aliique tum temporis ab eo stantes. Vicerex ibidem
mortuus est. Regno praefectus est ab imperatore Hispanus
quidam, magna civium nausea. Miro enim odio Neapolitani
Hispanos persequi, adeo ut fama constans sit Neapolitanos
haudquaquam illibenter se dedituros principi Salernitano,
nisi Turcas iste secum adduceret. Spes Neapolitanos fovet
haec Turcam diu in mari persistere non posse appetente iam
au[tumno] et tempore navibus non apto. Milites Caeareani,
qui Senae fue[runt], Napolim nunc petunt; sed exercitus ille
lue quadam infectus per itinera deficit, militibus animas
gregatim exhalantibus. D. Matrucius, episcopus ille
Tridentinus et cardinalis, in eo exercitu ex decem signis,
quibus praeest, vix tria adhuc habet sana; caeteri lue illa
sunt extincti. Dictum fuerat hic in regione Pedemontana
nostros, qui regi militant, prelio cum Caesareanis commisso
succubuisse; sed qui ex Italia veniunt, affirmant nihil
audiri in Italia de aliqua pugna. Haec habemus in hanc diem,
quae tenemus pro veris; quum plura audierimus certa aut
verosimilia, scribemus.    -
Caeterum res evangelica in nostris Foederibus frigidior
ubique fit, partim nostrum, qui doctores simus populorum
salque terrae, negligencia et incuria, partim mortalium
nobili ingratitudine, qui ministros evangelii tantum non
enecant fame. Certe ego hic vix diu ferre potero, quocunque
me vocet dominus. Sunt fortassis nunc tempora illa, in
quibus frigescat charitas, abundet iniquitas sintque homines
sui amantes et avari. Dominus te conservet. Salutat te pater
Comander et amici, quos nosti, expectantes, quid nobis
rescribas. Datum Curiae, die  7. augusti 1553.
Tuae integritatis Philippus Gallicius.
Vere magno viro d. Heinrycho Bullingero, bonis omnibus
colendissimo, domino suo divinum verbum praedicanti Tiguri.
