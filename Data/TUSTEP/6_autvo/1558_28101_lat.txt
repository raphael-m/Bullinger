<nr>[28101]</nr>
<ae>Johannes Haller an Bullinger</ae>
<od>
(Bern), 25. Juli 1558.
<vo>Zürich StA, E II 370, 256. / Orig.(Aut.)
S. Scribis pauca, quoniam me scis occupatum esse; ego vicissim quoque pauca scribam; nam prolixioris epistolae loco frater erit.
Principio vero magnas tibi ago gratias pro tua imprecatione seu benedictione, qua nuptiis nostris benedicis.
Faxit dominus, ut ea sit rata et effectum suum habeat, nec dubito de bona voluntate domini.
Benedicat dominus vicissim tibi quoque et tuis omnibus et faxit, ut ad aeternas filii sui nuptias aliquando congregemur! Quod ad meas te non vocavi, scio te non male
consulere.
Fuisses mihi omnium, quos habere potuissem, gratissimus hospes; sed minus forte tibi nunc fuisset commodum venire quam alia vice, qua minus erimus occupati, et ut aliquando venias sicut saepe ante ita etiamnum oro; cupit enim omnis Berna videre et audire te.
Fuit hisce diebus hic Sulzerus; nescio, an etiam in hac profectione Tigurum venturus sit necne.
Rerum novarum nihil habemus.
Videtur rex contra Burgundos aliquid instituere velle, cui rei nostri diligenter invigilant.
Capitanei
aliquot, qui nostrates milites conduxerant, iussu magistratus nostri a praefectis quibusdam in itinere capti et huc perducti sunt, ubi capitis illis periculum subeundum fuit; nam coram diacosiis causa ipsorum sic tractata est, ut multis placeret supplicium capitis de eis sumere.
Vicit tamen altera sententia, qua dimissi sunt, sic tamen ut diserte illis dictum sit ex clementia donari ipsis hanc culpam; alioqui supplicio gladii eos dignos fuisse.
Coacti item sunt iurare, ut omnes nostrates
milites, quamprimum in castra venerint, huc remittere velint.
Min herren habend diser sach halb nun ein wyl großen ernst angwennt; gott bstäte si! Sabaudi nostri turbant nos supra modum, et vereor, ne gravem intra breve tempus ecclesię illę paroxismum passurę sint.
Ich sorg, man werd ir vil urloben; dann es ist kein ruͦw noch ufhören nimmer.
Utinam possem in multis tuo consilio uti, ut vellem; sed de istis rebus alias scribam.
Nunc te cum tuis omnibus domino commendo.
Salutat te Glanerus, socer meus et Samuel Zähenderus, tuus nunc et meus quoque affinis, fratres item omnes, praesertim Musculus.
25. iulii 1558.
                                             H[allerus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino et compatri suo perpetua fide colendo.
