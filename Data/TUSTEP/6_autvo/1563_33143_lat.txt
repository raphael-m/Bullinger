<nr>[33143]</nr>
<ae>Johannes Fabricius an Bullinger</ae>
<od>(Chur), 18. Oktober 1563.</od>
<vo>Zürich StA, E II 376, 100. / Orig.(Aut.)</vo>
Gr.
II, 464 R.
S. Hoc vesperi cum amplissimis viris Pellizariis in coena fui,
cum superveniunt literae d.
Martinengi multa nocte una cum
oratione acri et vehementi Petri Fontidonii etc.
Id ex epistola
praeliminari augurari licuit.
Plura hoc vesperi non legi.
Mitto
literas d.
Martinengi, non ut quid tua cognitione maximopere
dignum contineant, sed ut intelligas nostram diligentiam; literas
d.
Martinengi aliquando remittes.
Si Froscoverus advexerit et
Fontidonii et Cardilli contra me exemplaria, fecerit rem
gratissimam, si miserit; nam hoc Fontidonii, quod in manibus
habeo, d.
Martinengo remittere cogito.
Si d.
Tobias Egli ad vos
venerit cohortabere eum pro tua et paternitate et humanitate, ut
eam, quam semel suscepit provinciam, porro ornare pergat; certe
diligentia et modestia ipsius multum mihi hactenus commodavit et
eo quidem nomine ei multum debeo.
Sunt quidem multae
difficultates, non modo publicę, sed et domesticę, cum quibus
conflictatur; sed eiusmodi tamen omnes sunt, quae divina gratia
superari possint.
Non dubito, quae eius est modestia, quin
paternis tuis et fidis consiliis pro sua erga te summa
observantia facillime sit obsequuturus.
Haec subito.
Rogo autem
tuam paternitatem, ut hanc festinationem boni consulat.
Si quid
per amplissimum virum Petrum Martyrem Pellizarium Genevam
scribere voles, habebis, cui tuto committas.
Vale, reverende pater.
Subito vesperi  18.* octobris anno 1563. (* ... ... 8.)
                                 Tui observantissimus Ioannes
Fabricius.
Pestis paulatim ad nos accedit.
In Prättigavia dicitur vellicare
non paucos; apud nos nemodum peste mortuus etc.
[Ohne Adresse.]
