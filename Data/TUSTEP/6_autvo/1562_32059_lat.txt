<nr>[32059]</nr>
<ae>Johannes Jaske an Bullinger</ae>
<od>
[Nachschrift zu: Königsberg, 16. April 1562.]
<vo>Zürich StA, E II 441, 737. / Orig.(Aut.)
Pętierunt, vir reverendissime necnon frater in domino observandissime atque charissime, viri nobiles ac consiliarii principis nostri pietate et eruditione eximii Iacobus a Swerin, aulae iunioris ducis praefectus, Fridericus a Kanitz, ducis senioris cubicularius primarius, et Fridericus ab Aulogk, ut te monerem de defensione illa anno 1545 contra Lutheri confessionem brevem et importunam recudenda, siquidem in officina m. Ernesti Vogelini<f1>Zeitung von Ernst Vögelin (1562) in Zürich StA, E II 342a, 419.<fe> denuo editam nostri magna cum gratulatione legunt et
circumferunt, ut etiam ne inferorum portas contra hoc scriptum valere non sine summa procatia iactitare ausint.
Frangeret sane hic libellus eorum stultam zelotipiam et apud multos fructum faceret bonum.
Zvinglio multa et infinita mala ab iis imponuntur.
Cuperemus ergo opera ipsius habere, ut legerent miseri illi (si modo non abhorrerent solito more) sepositis affectibus.
Cuperemus praeterea editos libellos Germanicos, Catechismum Tigurinum et similes, quos Latine nescientibus legendos daremus.
oro ergo a te obnixe, ut proximis tuis literis me certiorem reddas, an vel extent adhuc quaedam exemplaria defensionis illius vel an recudenda ea tradere velis, quod ut fieret cum mutatione frasis Helveticae et plus ad commune Germanicum idioma accommodaretur, ut sunt vocabula quaedam kilch pro kirch, habend, tragend, thuind pro haben, tragen, thuen et similia, quemadmodum non vestrae, sed nostrae ecclesię legenda expedit, siquidem melius instituta .. . . . . betis, quam sint nostrae.
Vale.
Datum ut in literis.
                                         Tui amantissimus Ioannes Iaske.
Nolumus tamen ea nostro instinctu recusa esse publicari, ne plus contra nos furiant.
Reverendissimo viro domino Heinricho Bullingero, ecclesiae Tigurinae antistiti fidelissimo, domino suo observando et fratri charissimo, ad manus proprias.
                                                 Zürich zum Großen Münster.
