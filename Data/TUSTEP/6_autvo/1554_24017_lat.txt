<nr>[24017]</nr>
<ae>Philipp Gallicius an Bullinger</ae>
<od>Chur, 16. Januar 1554.</od>
Zürich StA, E II 365a, 522f.
Gr. I,  S. 353ff.
S.   Quas ad me misisti literas, novissime accepi una cum d.
Sulceri, pro quibus tuae humanitati gratias ago atque habebo
magnas; ex illis enim videre licet, qua fide egeris pro me,
nec dubito, quin utiles sint futurae puero nostro (quem
volente deo videbis istic proximo octiduo) literae tuae
commendacionis, si non statim, saltem post tempus aliquod,
quum non incommode fieri poterit, ut capio ex literis
illius. Dei sumus; is lucrum obiiciet, cui ac quando
voluerit. Accepi eciam priores tuas literas ad me necnon et
ad Ioannem Traversum scriptas una cum libello sermonum
tuorum, quem diligenter ei misi, qui et redditus est illi
cum literis tuis. Constans pergit esse in cepto. Quo in
statu autem res sint illi, percipies cercius meliusque ex
epistola ipsius ad me missa, quam ob hoc visum est ad te
mittere. Intra mensem abolita est missa et in alia quadam
Ingadinae meae communitate, non tamen sine maxima
contencione. Sacrificuli hic Curiae in cathedrali ecclesia
sua timent sibi, quod nescio quis eis dixerit me satagere de
extirpenda et ipsorum missa canonicisque abolendis. Certe
non ita difficile factu hoc fuerit, si modo, quae missam
abrogarunt communitates in Foedere nostro Domus  Dei,
audenciores essent et acrius a concionatoribus excitatę
rem adgrederentur. Plures enim maiorque pars essemus, maxime
nunc adcedente nobis Zutzio Traversii. Quidam hoc tentare
detrectant, quod multae pensiones canonicis dentur ex
regionibus Caesaris, verentes illas, si abrogetur missa,
amplius non datum iri, quum tamen, quae illinc proveniant,
auferant sibi canonici Caesareani. Et quid? propter
pensiones retinebimus missam? ut habeamus, pergemus esse
impii?      -
Ioannes Angelus Ricius prorsus nihil obtinuit hic
apud nostrates; nam miro consensu omnes communitates
nostrorum Foederum respuerunt articulos a Caesare nobis per
illum oblatos. D. Baionensem audio egre ferre, quod
scripserim illi, ut scis, cum nihil scripserim, nisi quod
publice Foederibus proposuerit, idque exoratus ab ipso
civitatis nostrae scriba. Sed ecce, putant Galli, quod
mancipia simus ipsorum nec quicquam agere debeamus, nisi
placeat ipsis tanquam dominis nostris. Vergerio mittam, quod
petit, cum filium meum istac misero Basileam proximo
octiduo. Ex Italia novi audimus nihil. Episcopus noster
Curiensis nudius tercius primorum civitatis nostrae uxores
fere omnes invitavit in castrum suum, ibique saltarunt per
totum fere diem. Reclamamus quidem, sed suspensa manu, ne
minus grati fiamus tenellis nostris. Vale et nos redama.
Salutant te Pontasella, pater Comander. Ex Curia, die  16.
ianuarii 1554.
Vere magno viro d. Heinrycho Bullingero, domino ac fratri
bonis omnibus longe colendissimo.
                                                Tiguri.
