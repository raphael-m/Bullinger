<nr>[27195]</nr>
<ae>Bullinger an Martin Borrhaus</ae>
Zürich, 5. September 1557.
Zürich StA, E II 346, 341.
S. D. Quod vero exemplum concionum mearum in Apocalypsin tuae pietati dari iussi, id quidem tibi debui, qui in libro illo meo pro typographici censoris munere diiudicando laboravisti, pro qua re nunc quoque magnas ago gratias et multo maximas pro ea in me benevolentia, qua nunc Commentarios tuos in historiam sacram donum ad me misisti longe gratissimum.
Et sane nunquam dissuet contractam in Christo amicitiam diversus in supputandis numeris in beati Ioannis Apocalypsi calculus.
Ego sic affectus
sum, ut, postquam in ipsis convenit dogmatibus fidei religionisque propter diversitatem interpretationum quorundam locorum existimem contentiones funem inter fratres minime esse trahendum, multo minus amicitiam renunciandum.
In Novum Testamentum et nunc postremo in Apocalypsin sic scripsi, ut, si alii quoque scribant et meliora simplicioraque dent, ecclesiae adeo non invideam aut meis infixus haeream, ut illis etiam gratias agam.
Video in primitiva ecclesia inter veteres viros doctissimos atque
sanctissimos illam fuisse gratiam, ut quisque suum donum proferret ad aedificationem, caeteri autem sua quoque dona proferrent nec interim cum illis contenderent aut scripta aliorum vel fastidirent vel oppugnarent, nisi forte quis novum aut insolitum protulisset dogma.
Quot oro fuerunt interpretationes legis et prophetarum, et illae quidem inter se dissimiles et diversae? Quis vero hoc nomine conspuit aut conculcandum docuit, quod extabat? Infelices ergo nos hodie puto, qui videmus interpretes
inter sese belligerari et alterum alterius persequi donum.
Sed de his iam non est dicendi locus.
Cupis certior fieri, quid iudicem de digressione tua in rem sacramentariam; caeterum vixdum inspicere potui eum locum.
Heri enim sub vesperam offerebatur liber, at hodie pro more et ex officio concionari cogebar neque multum ab eo temporis mihi superfuit.
Vix haec scribere licuit, quod tabellio diceret se summo mane cras recessurum.
Benigne ergo brevitatem hanc meam offusam accipias oro.
Nunquam ego
te vidi, pauca eorum, quae scripsisti, legi, semper tamen a beatae memoriae Leone Iuda tui amantissimo audivi Borrhaum optime sentire de ecclesiis Helveticis, de Zwinglio, venerandae memoriae viro, imprimis autem de re sacramentaria, et dum haec tua, quae nunc misisti, inspicio, videor me in multis cernere Borrhaum veterem et talem quidem, qualem mihi descripserat frater Leo, nisi quod quaedam interim aspersa cerno, quae aut aspersa nollem aut significantius exposita.
Nam in tota tractatione
(condona mihi, si forte audatius aut impudentius quid dixero; nam libere apud fratrem charissimum loquor) perspicuitatem requiro vellemque minus esse impexa, dilucida et simpliciora adeoque faciliora magis.
Non dissidemus in expositione verborum domini: Hoc est corpus meum; utrobique enim fatemur pro ratione sacramentaria nomina rerum tribui symbolis, ita tamen ut haec non commisceantur, sed in suis naturis integra maneant neque alterum convertatur in alterum aut altero includatur vel affigatur.
Sic iudicavit universa vetustas, quod S.Augustinus diserte testatur, qui inter ultimos propemodum fuisse videtur, qui syncerius scripturas et religionem tractarunt et ecclesiae tradiderunt.
Consentimus in illo etiam, quod inter praecipua huius causa est, quod Christus dominus, qui unicum est ad vitam animae alimentum, spiritualiter per os fidei, non carnaliter per os corporis percipitur.
In eo videtur nonnihil esse dissimilitudinis aut obscuritatis, quod tu dicis sacramentalia signa rerum
praesentium, non absentium esse signa.
Si enim hoc intelligas de ipso Christo corpore vero in mortem tradito, certissimum est neque corpus ipsum adesse in coena, ubicunque ipsa celebratur, neque traditionem aut passionem esse praesentem.
Si autem intelligas de virtute redemptionis nostrae per passionem ex corpore Christi vero et tradito, residente iam in coelis, agente in fidelibus coenam celebrantibus, fatemur hunc cibi percipi praesentem, ita tamen ut corporali praesentia non sit opus, cum
ipse Christus manens in coelis vitam inspiret partam tradito hoc semel corpore et effuso sanguine.
Itaque miror, quomodo dixeris minime cogitandum esse thronum, in quo sedet Christus, a nobis esse remotum, cum scriptura vel in Actis 1. cap.
et multis aliis in locis diserte testetur Christi corpus a nobis assumptum in coelum non amplius esse nobiscum.
D. Lutherus bonae memoriae et d.
Ioannes Brentius horumque discipulus d.
Iacobus Andreae hoc dogma proposuerunt ecclesiae, cum veteres non ita sint
loquuti.
Ma.... item videris una cum illis ipsum corpus domini gloriosum et in coelis agens et loco eximere et suis spoliare dimensionibus, ut sit incircumscriptibile.
At ego video scripturas et beatos patres longe aliter de hac re iudicare.
Nisi ergo te non recte intelligam, non possum mirari satis, quod hoc dogma novum Brentianum tibi potuerit probari, qui maxime versatus sis in scriptoribus sacris.
Neque minus miror non potuisse tibi satisfacere Augustinum, qui secundum scripturas ait pios
edere panem dominum, Iudam vero panem domini, illos vere, hos sacramento tenus, cur placuerit Andreana illa dissertatio, qua se valde exercet et torquet et ait alteris quidem praesentem esse Christum ad salutem, alteris ad iudicium condemnationis.
Quod, utcunque verum sit, male tamen applicari videtur ad illud, quod impii quoque vero domini corpore participent perinde et pii.
^$Habes, charissime vir, quid sentiam de tua dissertatione, libro tuo, mihi proposita.
Sicubi videor tua non
recte intelligere, condona hoc mihi, quod ita libere scribo; nam haec causa videtur, postquam in controversiam venit, simplicissime et maxime perspicue et secundum scripturas tractanda esse neque partibus tantum deferendum, ut vel cedamus vero vel obscurius res per se claras trademus.
Vive et vale et me tui amantissimum ama.
Ego aliis quoque fratribus librum tuum offeram per primam occasionem.
D. Martyri salutem dixi, qui amicissime te quoque salutat.
Aliorum hodie nondum vidi quemquam, scio
tamen illos tui studiosissimos esse et te salvum et incolumem optare.
Tiguri 5. septembris 1557. ocyssime.
H. Bullingerus tuus.
(Auf dem dem Brief vorangehend.
Blatt ist von Bull.
bemerkt:
"D.d.
Martini Borrhai et meae epistolae de coena et coelo."
