<nr>[19219]</nr>
<ae>Ambrosius Blarer an Bullinger</ae>
<od>[Griessenberg], 20. August [1549]</od>
<vo>Autograph: Zürich StA, E II 357, 546.
(Siegel...)</vo>
<dr> <dr>
<re> </re>
<tx>Hiemitt des papsts commission, were wol wert, das sy
getruckt und mitt schönen scholiis illustriert wurde. Wellt mirs
wider schicken, nachdem irs gebrucht und gelesen hapt. Es ist
doch alles so grosß schand und buͦbenwerck; wann die wellt
nitt stock- und starblind were, solten ir billich die ougen
uffgon.
^$Was ir der Turgöws halb schreibend, dem gib ich glouben. Der
oberst ist yetzund widerum anhaim kommen zuͦ Costentz; was er
yetzund weyter anrichten und handlen werde, wirt bald bekandt.
Er hat ainen bruͦder by im, der ist ouch ain canonicus worden
zuͦ Costentz; mainen ettlich, es seye der ernst zwyschend
konig und byschoff, das sy unainig seyen, und werde der konig
durch die canonicos, so in der statt sind, tanquam seniorem
partem capituli et residentem in ecclesia cathedrali ainen
andern bischoff wellen lassen und dann denselbigen by den
Aidgnossen allenthalb intrudieren und im inhendig machen, was
zum bistumb gehört etc. Allsdann werde man neuwe unruͦ haben
muͤssen mitt den parteyen und werden den Aidgnossen ouch ze
schaffen haben und sechen muͤssen, welchem tail sy bestehen
wellen. Aber gott wirts wol messigen.
^$Diß wolt ich euch sonst gern zuͦ geschriben haben, und aber,
diewyl unversechner ding min lieber v[etter] C[onrat] Zwick
yetzund zuͦ mir kompt und rätig worden uss ursachen, selbs ain
ritt gen Zürich ze thain, hett ich diß schriben gar nach
behalten, diewyl er euch selbs muntlich diß und anders berichten
kan; doch schick ichs allain, damitt ir secht, das ich gern
nichts mir bewisst euch unangezaigt lassen wellt.
^$Von seiner und meines l[ieben] bruͦders ussönung wellt selbs
mitt im reden und vernemmen, was im am höchsten beschwerlich
hierinn ist, welchs ouch by mir ain nitt gering ansechen hat;
were sonst wol vyler ursachen guͦt und nutz, sy werind
fürderlich usgesuͤnt. Der truw gott welle alles zuͦ seiner
ehr unnd vylen andern zuͦ guͦt vätterlich ausfuͤren.
^$Bene vale, cor meum et anima mea in domino, cui me meosque piis
ac perpetuis interpellationibus diligentissime commenda, ut
consiliis ac conatibus nostris dextro suo praesentissimoque
numine adsit, ne usquam vel latum unguem ab optima voluntatis
suę regula deflectamus, sed solida in Christum fide nixi ac
spiritu sancto illius ductore recta contendamus ad praefixum
nobis signum supernę vocationis. Salveat et aeternum floreat
benignissima domini benedictione domus tua.
^$ Saluta fratres et amicos. Salvere te tuamque vale [re] quam
officiose iubent uxor mea cum optima sorore seque sacris vestris
precationibus accurate commendant.
^$Iterum vale
^$Griessenbergi 13. calendas septembris.
^$Demigratio mea hinc Vitodurum tantisper differetur, dum
Hieronymi nostri ędes sic fuerint extructę, ut inhabitari a
nobis commode possint; illas enim conducendas nobis certas ob
caussas duximus.
^$Min l[ieber] schwager Peter Schär der jung hat yetzund her
geschriben, bevilcht mir abermal gar ernstlich, euch sein gantz
fruntlich, guͦtwillig dienst, liebe und treuw von ime zu
sagen; dann er seye euch imm hertzen holdt; begert, das ir gott
mitt truwen fuͤr inn und sein wyb, kind und gsind bittind. Er
ist gewisslich ain froms hertz und gottseliger mensch, wie ouch
sein husfrow.
^$Er schribt under anderm, das yetzund ein junger edelman, im
bekant, von Prag kommen seye, zöge an, das der könig zuͦ Prag
mitt ainem zymlichen kriegsvolck verrucke, und sölle hertzog
Moritz zuͦ ihm kommen mitt ainem sondern kriegsvolck;
dessgleichen sölle inen ain volck vom kaiser ouch zuͦkommen,
und soll der zug aller ding uff Preussen gehn. Es seye ouch die
gantz sag in Wirtemperg, das die Spanier, so im land ligend,
sollend innerhalb 14 tagen verrucken etc. von des zugs wegen in
Preussen. Aber gott allain kendt die anschleg und hertzen der
menschen!
^$Der kaiser soll yetzund zuͦ Cöln sein etc.
^$Er zögt an, das ettliche schreiben kommind, denen er aber wenig
glouben geb, der hertzog von Brunschwig und marggrauff Jochim
von Brandenburg sollen vor Maggdenburg ligen; aber es will nitt
glöplich sein usß ursachen.
^$Ouch schribt er, es seye yetzund gmaine sag in Wirtemperg, der
kaiser habe dem Franzosen abgesagt und werd in furderlich
angreyffen; aber dem gebe er ouch wenig glouben. Er zögt aber
an, das ime von ansechlichen leuten geschriben werde, es seyen
in Frankreich grosß dissensiones am hof, von wege das der
contestabel alles regiment im gantzen land in seinen henden hab
und kain herr by dem konig etwas gellte; seye aber der
contestabel guͦt kaiserisch allweg gewesen, und besorge man
grosß verräterey; dann des k[aisers] practic und höchste kunst
darin steht, das er durch sölich leut seine sachen und
fuͤrnemen ymmerdar erlangt. In die corporis Christi hat der
könig 6 zuͦ Pariß lassen verbrennen, und seye vyl persequution
wider die frommen christen in Franckreich.
^$Von Strassburg schreibt man, kai[serliche] m[ajesta]t solle
mitt dem printzen zuͦ Gent sein; die habind dem printzen
geschworen, und sollen alle niderlendsche erbland dem prinzen
huldigung thain; letstlich soll er uff Geldern und von dannen in
das Teutschland.
^$Der krieg zwischend Engellandt und Schottlandt weret noch
fuͤr und fuͤr und ist ye lenger ye hefftiger; denn
Schottland grosß hilff von Franckreych hat. Doch hofft man
gentzlich, Schottland werde den krieg uber ain jar nitt erharren
mögen, denn die englischen habind die kesten und fruchtbaresten
Örter des konigreychs Schotten in irer possesß und verwaltung,
das sy zuͦletst durch hunger und mangel der notwendigen
proviand gezwungen werden, sich zuͦ ergeben under die kron
England, darunder sy dann vormals lang zeyt gewesen. Es ist aber
nichts treffelichs disen gantzen summer zwyschend Engellandt und
Schottlandt gehandelt oder ussgericht, aussgenomen ettlich
scharmutz und rauberey. Den ersten junij haben die Frantzosen
ain bolwerck hart by Bullonien gelegen in der nacht bestigen und
innemmen wellen, sind aber ubel empfangen, allso das sy
unerlangter sach 14 wegen voller todter mitt sich hinweg
gfuͤrt haben etc. Wirt noch vyl von Engellandt geschriben;
achten ir habts vor mir.
<lz>[Adresse ...]:fehlt

