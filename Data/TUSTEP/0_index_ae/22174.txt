<nr>[22174]</nr>
<ae>Antoine Morelet de Museau an Bullinger</ae>
Basel, 25. September 1552.
Zürich StA, E II 359, 2889. / Orig:(Aut.)
Heri tuas accepi literas, vir clarissime, et priores
acceperam, quibus ob infinita negocia, adversam valetudinem
et aliquam etiam ingenii tarditatem, ne me omnino excusem,
non respondi. Fasciculum tamen tum ad Schertelinum misi;
verum nihil respondit, quemadmodum nec a suo discessu
aliquid scripsit. Libellos tuos Germanicos accepi, pro
quibus ago gratias, quorum unum . . . . .  Sulsero dedi qui
eo die me adiit. Video certe, ut predixeras, accidisse;
verum res non sunt in tam misero statu apud Argentinenses,
ut fuit periculum, non eorum prudentia, sed bonitate et
misericordia dei, qui eorum facilitate bene usus est.
Adventus enim Cesaris plus timoris quam incommodi attulit,
quamvis, si omnia diligenter expendamus et futura
respiciamus, reperimus non parum incommodasse Argentinamque
ut suam agnoscere, que/o suae existimationis et libertatis
iacturam fecerit. Hesit illic per quattuor horas et egressus
civitatem ad medium milliare pernoctavit. Admissus fuit cum
bis mille equitibus; quantum ad ceremonias, puto te iam
intellexisse. Proficiscitur Haganoem versus et Luxemburgum,
ut possit succurrere Theodori villae, que obsessa a nostris
magna laborat inopia. Voluerunt mille et quingenti milites
alimoniam inferre; sed a duce Guysie, qui exercitui nostro
preest, deleti sunt. Reginae quoque Mariae exercitus cladem
aliquam accepit. Haec omnia diligentius venientem   . . . .
. . . . . expectant. Rex convocavit totam suam nobilitatem
et initio proximi mensis ipse in persona in castris erit cum
marchione Brandeburgensi, qui regius totus factus expectabit
Cesarem, et certe, si serio Cesar velit alimoniam in
Theodori villam, venietur ad manus. Miror vestros Helvetios
tam taciturnos hoc tempore, quum eo tempore, quo rex in
Alsatia erat, uno quoque mense celebrabant comitia. Dominus
Vendomius tria castra expugnavit, quorum unum dicebatur
inexpugnabile, et omnes hostes, qui pro custodia aderant,
qui fuerunt quingenti, occisi sunt exceptis quinque  . . .
non tam a nostris quam igne, qui eorum tormenta et
munitiones invasit, casu an data opera factum sit, nescitur,
de mortuis certum est. Non possum tibi satis dignas agere
gratias, quod ad me tam sepe scribas, et rogo, ut pro solita
benevolentia, quod fecisti, pergas. Ego vicissim idem faciam
et, si quid dignum intelligam, ad te scribam. Haec obiter
nunc scribo, nam ob occupationes totam noctem insomnem duxi.
Bene vale. Basileae  25. septembris 1552.
Tuus Maurilius Musaeus.
Clarissimo et doctissimo viro d. Henricho Bulingero,
Tigurino ecclesiastae, amico charissimo.
                                             Tiguri.
Vermerk von Bull.s Hand:  "25. septembris 1552. Ultimae hae
sunt. Moritur enim Basileae in bona fide 17. octobris.
Herren Morlets, des französischen botten, brieff von
Solenthur, Basel und Baden geschriben 1551.  1552."
