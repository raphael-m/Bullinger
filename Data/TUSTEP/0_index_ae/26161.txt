<nr>[26161]</nr>
<ae>Bullinger an Johannes Calvin</ae>
<od>Zürich, 28. August 1556</od>
<vo>Autograph: Zürich StA, E II 346, 333.
(Siegel...)</vo>
<dr>Ep. Calv. 2526 (XVI, 269f)<dr>
<re> </re>
<tx>S. D. Binas abs tua humanitate literas accepi, colendissime
mi Calvine. Ex posterioribus intelligo quanti feceris faciasque
illa mea officia, vobis in causa illa communi praestita. Ego
vero me totum et tibi et tuis debere scio. Unde si quid posthac
in vestri gratiam facere potero, me totum vobis impendam. Legati
ipsi caetera referent. Nam brevitas temporis et negotia quibus
distrahor, brevem in scribendo esse iubent.
^$Non inique fero, si a me in causa illa dissentias. Ego vero,
mi Calvine, hodie minus spei habeo quam habuerim heri. Scio
homines illos nihil mutaturos, in sententia illa sua carnali.
Experieris ipse. Scribunt his diebus ad me ex aula Palatini et
ex Wirtenbergensi ducatu, nihil esse spei fore ut recipiatur
syncera de coena Domini doctrina. Quotidie enim homines illos
duriores pertinaciores et intractabiliores reddi in suo illo
Lutheranismo. Missi sunt ad me (tres) 3 sermones germanice
scripti et excusi vulgatique a Brentio. Hui, quam crasse et
papistice scribit hic senex theologus de coena Domini. Hic autem
obsequentes sibi principes habet Palatinum electorem et
Wirtenbergensem, a quibus fere dependent reliqui. Unde arbitror
non ambienda colloquia. Quod si vocati fuerimus ab illis, puto
pro ratione temporis tentandum quod tum videbitur optimum. Illud
vero non sine periculo tentat D. a Lasco, quod nostram
sententiam vult conciliare cum confessione Augustana. Scio
quando et quomodo edita sit et exhibita Caesari,quibus scripta
authoribus. Nimis crassa est Apologia. Reddet se et doctrinam
suam suspectam si ita perrexerit. Omnes clamabunt
imprudentissime, imo impudentissime factum. Utinam ergo rem
propius pensitet.
^$In Livonia maximum est exortum bellum. Exoritur iam
cruentissimum inter Caesarem et Papam. Conscribitur in Germania
miles. Speramus D. Petrum Martyrem magno ecclesiae bono ad nos
venisse. Oramus Dominum ut rem bene fortunet. Dominus Iesus
benedicat tibi et tuis omnibus.
^$Salutant te fratres. Saluta nobis fratres et symmystas. Vale
aeternum.
^$Tiguri 28. Augusti anno Domini 1556.
^$Bullingerus tuus.
<lz>[Adresse ...]: Clarissimo viro D. Ioanni Calvino Genevensis
ecclesiae fido pastori, domino colendissimo et fratri charissimo
suo. Genff.
