<nr>[27228]</nr>
<ae>Martin Borrhaus an Bullinger</ae>
<od>
Basel, 27. September 1557.
<vo>Zürich StA, E II 346,  345-48.   Orig.
(Aut.)
Gratiam a deo patre per Iesum Christum dominum nostrum.
Duobus locis, Bullingere charissime, in ea digressione, qua obiter ad sacramentorum tractationem digredior, offendi tu mihi videris, altero, ubi sacramenta rerum praesentium, non absentium signa esse moneo, altero, quo caelum, in quo Christus versatur, et solium eius, in quo sedet, non de materiali aliquo, sed spirituali coelo et throno accipiendum esse scribo.
In utriusque loci explicatione quod vel perspicuitatem desideras vel, si omnino ita sentiam, ut verba me sentire prae se ferunt, mirari
id bonos viros iudicas, ego contra neque perspicuitatem scripto meo abesse neque miraturos bonos viros, cur ita sentiam arbitror, si modo accuratius, quae scripsi, perpenderint.
Quare etiam, quod fateris in literis tuis a te meum scriptum per negocia tua non licuisse diligentius considerare, lubens accipio et in meliorem partem interpretor.
Nam quod ad priorem locum pertinet, quo praesentia earum rerum, quę sacramentis significantur, explicatur, non existimo in meis commentariis obscure
indicari, de qua Christi praesentia ego loquar.
Porro, quid, quęso, clarius dici poterit, quam quod ego dico piis Christum spirituali carnis et sanguinis sui alimento adesse carnemque et sanguinem per spiritum nobis ad omnem salutem conficiendam prodesse absque illo nihil prodesse.
Ad quam sententiam declarandam ex prophetarum et novi foederis scriptura testimonia profero, quibus comprobo Christum Iesum dominum nostrum per spiritum suum sacrum nobis salutarem effici, a quo is Messias, hoc est
unctus appelletur.
Unctus enim omni abundantia et copia spiritus, per quem vitio primorum parentum amissa probitas et vita sublato peccati et mortis iure reparetur.
Quo magis te dicere miror non satis mihi facere Augustinum, ubi ait pios sacramento et re sacramenti uti, impios sacramento, non re, atque ita Iudam panem domini, non panem dominum comedisse.
Satisfacere mihi Augustinum verba mea indicant, cum dico: "Qua de re sancte Augustinus loquitur, ubi ait sacramentum hoc quibusdam ad vitam,
quibusdam ad exitium praeparari, rem vero ipsam, cuius est sacramentum, omni homini ad vitam, nulli ad exitium, quicunque eius particeps fuerit." Hanc sententiam me tueri, verba, quae in scriptione mea ponuntur, confirmant, quibus expono, quid sit carne et sanguine Christi vesci.
Quod autem Augustini verbis subiicio: si quis velit sacramentali ritu improbos vesci Christo quatenus usu sacramenti Christum sacramentali et mystica ratione propositum quoque praesentem tanquam iudicem, non servatorem
sentiant, me cum illo non magnopere velle contendere, quid, quaeso, his verbis innuo? Num impios vere vesci Christo? At hoc non dico, sed contraria, ut sequentia et praecedentia in commentatione declarant, affirmo.
Verum hoc dico: si quis vesci Christo vocet pane Christi vesci, qui Christus improbis vescentibus ut iudex, non ut servator praesens sit, cum eo me non velle maximopere pugnare, ubi Christum impiis ipsorum exitio in coena adesse intelligo per spiritum iudiciarium, ut piis per
consolantem servantem alentemque ad vitam aeternam spiritum pręsto esse accipitur.
Ut autem, etiam si quis hoc modo intelligat improbos Christo vesci de simplici sacrarum literarum sententia non sentiat, plane ostendo verbis, quae sequuntur: "Sed an id sit de simplici Christi et apostoli sententia, ipsi videre poterunt." Quod vero ista moderatione sum usus, ut eos vitata reprehensione acerbiore aliqua ratione, sed quam ferret domini verbum, placarem, quos discordia hactenus vehementior magna
hostium evangelii laetitia et piorum hominum tristitia exacerbavit.
^$Hactenus de priore loco breviter.
^$Quantum ad alterum pertinet, quod miraris me tradere coelestem thronum, in quo Christus iudex et dominus omnium sedet, a nobis remotum non esse, sed praesentem, ego vicissim mirarer te, quod ita sentio et loquor mirari, nisi existimarem meum scriptum a te diligentius, quod tu etiam fateris, lectum non esse.
Etenim non aliter thronum Christum per hanc
universitatem extendi intelligo quam dextram patris, quae ut potentia et imperio per omnem rerum naturam nullo neve loco neve tempore neve ullis mundi elementis circumscripta diffunditur, ita idem de messię solio, quod imperii illius in omnia pertinentis solium est, accipiendum imperatoris coeli et terrę maiestas comprobat sanctorumque fides cognoscit.
De quo solio maiestatis imperator et rex ipse ut e mortuis excitatus fuisset, his verbis meminit: "Data est mihi omnis potestas in coelo et
in terra." Siquidem nemo dixerit messię solium creaturam aliquam esse finibus et spaciis suis circumfinitam, sed sedem potentię et administrationis, in qua sedens Christus omnia, quę coela et terra continentur, sapienter administret, cui pariter coelestes legati, angeli, homines in terra versantes, Satan cum dęmonibus ad Orcum damnatis assistant imper[parentes, cui coelestia, terrestria et infera genua flectunt eum in hoc solio, qua coelum, qua terra patet extenta sedentem adorantes.
Non arbitror quemquam piorum ...minum esse, cui hac solii et throni sacrosancti explicatio improbetur, quanto minus Bullingero, si vere sententiam meam intellexerit, viro in sacris literis exercitato et maiestatis Christi hominis omnibus divinitatis numeris absoluti gnaro improbabitur.
Caeterum, quod de dextra potentię et maiestatis dei patris atque solio imperii in omnia sentio, idem de coelo, in quo filius paris potentię cum patre versatur, sentio, hoc videlicet coelum non esse aspectabile
materiatum et creatum coelum loco et tempore mensurarum, sed coelum divinitatis splendore illustre, quod tam longe lateque patet, quam patris et filii claritas patet.
Quale nullum cre.... . . . . . volubilis . . . . . .aspectum cadentis substantię coe.
. . . . fuerit.
In coelo aspectabili cernitur lux radios suos in terram iacens, sentitur spiritus in cuncta infer...... hęc meabilis, in eodem illo coelo parantur gen           pluvios, quibus faecundata terra varios fructus in hominum et
reliquorum animantium usum pr  ferat.
At aliud coelum opportuerit esse, in quod pii beatitudinem suam ponant, coelum nimirum, quod sit luce et splendore inaccesso clarum, unde electi ad vitam aeternam illuminentur quodque sit spiritu insigne, qui veram vitam et gloriam piis tribuat, quod item aquas vitales contineat, quibus novi homines generentur et ex quo coelo firmos ad aeternitatem thesauros petere liceat, quales ex volubilibus et materiatis illis coelis a Mose descriptis non petuntur.
De
quibus dominus, qui istud coelum et eius thesauros sanguine suo aperuit, his verbis meminit: "Sed recondite vobis thesauros in coelo, ubi neque et tinea corrumpit et ubi fures non perfodiunt neque furantur." Quod coelum quale sit coelum, thesauri in eo reponendi et repositi declarant et id cognoscent, quibus aliquis tertii coeli gustus contingit, in quod apostolus Paulus raptus vidit, quę effari fas non erat.
In eo pater versus cum filio, coelestis pater et Christus coelestis homo appellatur
et ab eo coelo regnum dei coeleste regnum, spiritus dei coelestis spiritus, divinus ille ignis regenerator, quo Christus ad novam et coelestem vitam baptizat, coelestis ignis, lux et fulgor nos ad veram dei patris cognitionem illuminans lux et fulgor coelestis, thesauri filiis dei aperiendi thesauri coelestes appellantur.
Qui sane thesauri ut sunt spirituales, firmi et aeterni, ita coelum, in quo illi repositi sunt, spirituale coelum habitante in eo aeterna iusticia, gloria et vita vocabitur.
Quod si quis patrum testimonium requirit, qui hac sint sententia, patrem citabo, quem et Graecis et Latinis theologis in cognitione Christi anteferas, nempe Augustinum, cuius haec tomo quarto libro primo de sermone domini in monte sunt verba: "Gaudete", inquit, "et exultate, quoniam merces vestra multa est in coelis; non hic coelos, inquit Augustinus, dici puto superiores partes huius visibilis mundi; non enim merces nostra, quę inconcussa et aeterna esse debet, in rebus volubilibus et
corporalibus collocanda est.
Sed de coelis dictum puto spiritualibus fir ........tis, ubi habitat sempiterna iusticia." Hactenus Augustinus, quem cito, non quod non prius eam sententiam secutus sim, quam in illum incidissem, sed quoniam video apud multos patrum autoritatem multum valere, illius testimonium proferre visum est.
Atque hunc ea de re consului paulo antea, quam tuę ad me datę essent literę.
Si verum fateri licet, mi Bullingere, in patrum scriptis secus quam tu arbitraris, non
admodum frequenter versor, sed sanctarum literarum lectione duce spiritu Christi et instrumentis ad illas tractandas commodis contentus malim videri alicui ex divinis literis quam ex hominum commentariis sapere.
Per gratiam enim domini intelligo, quę apostolorum temporibus, quę patribus et interiectis temporibus, quibus antichristus in loco sancto omnia in ecclesia vastans sedit, quę item nostris instaurati evangelii seculis in hoc patefactionis Messię adventu tribuenda sint.
In quibus
multa de tota iustificationis caussa, de prędestinatione divina, de discrimine electorum et repudiatorum, de natura novi et veteris hominis, de spiritu adoptionis, quales is spiritus sit et quid inter eum et spiritum legalis paedagogi intersit et quorum proprius sit, de ratione demum mysteria prophetarum explicandi patefiunt, quę clara hactenus patefacta non fuerunt.
Quodsi Lutherus et Brentius, viri de religione bene meriti mea sententia sunt, quam ego exposui, fateor me ab illis non
dissentire.
Quid autem hi de hoc coelo sentiant, in quo Christus habitat, mihi satis non constat, in quorum scriptis non ita multum versatus sum.
Nuper incidi in libellum Iacobi Andreę de coena domini editum, in quo quidem mentio fit coeli, in quo pater cum Christo et angelis nobis praesens habitet; quale autem id coelum sit, ipse neque exlicat neque se intelligere dicere videtur.
Ad haec de corpore Christi, ut sit ubique et in pane cumque pane praesens corporate nobis exhibeatur, disserit.
Tale ego neve doceo neve confirmo.
Nam coelum, in quod translatus est Christus, quale sit, coelum, alicubi ostendo, et ut corporis illius ubique sit et corporate prębeatur in sacra coena ad vescendum, nusquam trado, sed Christum omnia maiestate imperii et explicatione perfectionis suae in omnem rerum naturam diffusae implere doceo, ubi separatim neque corporis neque animi neque spiritus, sed de ipso Christo pleno divinitatis et paris cum patre potestatis homine eo modo, quo de ipso sacrę
literae ad aedificationem ecclesiae loquuntur, loquor.
Quod tu de ascensu Christi in coelum affers, eam bifariam considerandum esse intelligo: uno modo, quo Christus aspectabili specie de terra sursum ex apostolorum aspectu sublatus sit, altero modo, quo de humili crucis statu in gloriam translatus, coelum adeptus accipiatur divinitatis splendore et claritate plenum.
In quo regnans ipse cum deo patre dona sui spiritus praesens regni si civibus largiatur.
Atque id ipsum est, quod in epistola ad
Hebręos legimus
Christum Iesum dominum nostrum per glorificationis sui ascensum sublimiorem coelis factum; sed quibus coelis? coelis equi materiatis et aspectabilibus, ut ab ipso creatis et ita transituris.
Quos coelos gloria et claritate superans in eo coelo versatur, quod nullis finibus comprehensum divino fulgore illustre est paratumque electis et angelis patris faciem in illo ipso contemplantibus.
Qui coeli splendor inaccessę naturę veteribus (veteri lucis?) non ex loco, sed ex beato statu aestimatur,
ut ex contraria parte Orcus et infernus praecipue ex misera conditione luce favoris et benevolentię divinę privata ponderetur.
De his hactenus.
Quę si tibi probabuntur, bene est; sin minus, accidet, ut spero, tempus, quando probabuntur; nam huius rei uberior explicatio unde petenda sit, huius instituti et loci non est indicare.
Tu vale, mi charissime Bullingere, in domino, qui pro sua benignitate, quod cepit in nobis veritatis lumen accendere, pergat ad innovationem nostri id subinde clarius et illustrius reddere.
Omnes istic fratres et amicos plurimum in Christo domino nostro salvere iubeo.
Basileę 27. septembris anno 1557.
Martinus Borrhaus t[uus].
(Adr.
fehlt.)
