<nr>[19132]</nr>
<ae>Martin Borrhaus an Bullinger</ae>
<od>Basel, 1. Juni [1549]</od>
<vo>Autograph: Zürich StA, E II 343a, 313</vo>
<dr>1549? Trechsel II, 144</dr>
<re> </re>
<tx>
S.D. Fuit apud nos Lelius. Qui cum tui amanter meminisset ut tui nominis
studiosus, non potui illum a me sine meis ad te literis dimittere. Nihil autem
occurrit, quod ad te scriberem nisi me vehementer cupere vos omnes bene valere
et ea meditari, que ad amplificationem dei patris in filio Messia et ad
aedificationem ecclesię in hac patefactione sacri evangelii pertineant, in
qua non secus opus erit ad instaurandum templum coelestis Hierosolymę
aedificatoribus altera manu fabrilia instrumenta, altera gladium adversus hostes
evangelii ferre, atque olim Judęi in reparatione mystici templi et
Hierosolymę iam redempti ex Babylonia captivitate tulerunt [Quaero]? .....
figuram eius Babylonii exilii, quod nobis antichristus, Babylonis rex, imponit,
prętulerit, electi dei iam aliquot seculis experti sunt et etiamnum
experiuntur sed cum spe miserę captivitatis solvend[ę] ad Christi regnum
longe lateque in orbe terra[rum] proferendum. Tu, vir pręstanti erudition[e]
et pietate, Bullingeri, vale et Lęlium, utriusque nostrum communem amicum
commendatum habe et Borrhaum, ut soles, amato. Omnes apud vos eruditos viros
salvere meo nomine plurimum volo. Basilęe calendis Junii.
</tx>
<un>Martinus Borrhaus.</tx>
<lz>[Adresse:] Eximia eruditione pietate viro D. Henr[ico] Bullingero, amico et
fratri in domino charissimo.
