<nr>[40008]</nr>
<ae>Guillaume Stuart sieur de Vézines an Bullinger und Rudolf Gwalther</ae>
Basel, 27. Januar 1570.
Zürich ZB, Ms F 40, 163. / Orig (Aut.)
Messieurs, j'envoye ce porteur per devers vous pour
entendre de vos bonnes nouvelles des quelles vous me feres
part sil vous plaist. Vous pourres entendre ce que portent
les lettres que je cris par luy a monsieur le bourgmaistre.
Quant aux nouvelles de pardeca je ne scay auttre chose sinon
que le jeune Lausac et labbe de Bourmeyen sont en Allemagne,
qui solicittent davoir huiet mille reitters et grand nombre
de lansquenet. On met tout lordre que on peutt d empescher
cella et semble bien que sy ceste levee est empechee et que
on face debvoir dempescher celles des Souysses que nous
avons la paix en France, car le roy a casse ses Italiens et
de nouveau a casse troys regimendz de ses reitters tellement
que leur dernier effort gist en ce secours nouveau
destrangers quilz cherchent a ceste heure. Dieu nous face la
grace a tous d'employer fidellement nostre talent en
cest en nos vous suppliant messieurs voulloir servir de
soliteurs aux eglises de France  en tous lieux ou vous
penseres que vostre labeur pourra servir vous asseurant quil
ne peult jamais estre mieux employe en cest endroiet vous
presentere mes humbles recommandations a vos bonnes graces
et prieres comme de ma part je prie dieu Messieurs faire
valloir vostre ministere a la gloire de son nom et salut de
son eglise vous donnant tres heureuse et bonne vie.
De Basle ce 27 de janvier.
Messieurs je vous prie mavertir sy il se doibt bien tost
tenir quelque jornęe les messieurs des Ligues.
Vostre obeissant
amy et bon frere Vezines.
Messieurs messieurs Bullinger et Galter, ministres de la
parolle de dieu a Zurich.
Darüber v. Gwalthers Hd.: "Le baron de Vezines."
