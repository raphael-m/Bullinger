<nr>[43120]</nr>
<ae>Bullinger an Tobias Egli.</ae>
Zürich, 25. September 1573.
Zürich StA, E II 342a, 718. / Orig. (Aut.)
Graub. III, 446 R.
S.  Interim adhuc anceps et dubius haereo ignorans, an meae
literae tibi et
Campello communiter ante 14 dies scriptae bona fide vobis
sint redditae, quando
postremis meis hoc scire ex vobis desideraverim et uterque
nunc ad me
scripserit, nullus tamen de hoc vel verbum fecerit. Pro
novis a d.
S[cipione] Lentulo diligenter consignatis et mihi
communicatis gratias
tibi maximas ago; his enim delector ac cupio a te, ut virum
illum ex me salutare
digneris quam diligentissime et illi meo nomine pro
laboribus eius gratias agere
et rogare, ut in sua illa diligentia pergat. Conditionem,
quam d. Frosch[ouero/-us?]
proponit, servabo, donec redierit ille Francfordia; tum illi
exponam omnia et
mature responsionem eius ad vos referam. Carmen illud tuum
non videtur mihi
mordax vel satyricum. Tentabo etiam apud Froschouerum, si
quid efficere queam;
si more solito difficilem sese praestiterit, mittam
Basileam.  Genus Gotzonum
mihi non omnino est incognitum. Sed cum parens tuus et tui,
qui hodie vivunt,
nuncupentur Eglii et non Gotzones, retinerem mihi nomen
Eglii nec quidpiam
innovarem aut darem adversariis occasionem ludendi aut
scurrilitatem suam
effundendi in vocabulum Götz. Frovenfeldae est antiqua et
honorata familia
Ionerorum, quae tamen appellari coepit hominum memoria
nomine Ruͤplium, quod
posterius, licet videatur obsoletius, retinuerunt tamen et
vocantur hodie
vocarique volunt  die Ruͤpli, tametsi vetustius sit  die
Joner. Hoc ipsum tibi
imitandum arbitror.  Nolo autem tibi molestiam et labores
augere; caeterum si
compendium actorum illorum mihi collegeris, est, quod
gratias agam. Pacis
capita, ut ex Gallico impresso exemplari translata sunt,
mitto.  Utinam vero pax
apud vos firma subsistat! Si illam rustici violarint propter
pecuniam
recuperandam, non modo pecuniam sibi comparabunt, sed
insuper maiores facient
sumptus, quos postmodum ex integro solvere cogentur aut
amittere omnia sua bona
aut saltem periculo exponere. Verum cum rustici, sed et
oppidani, raro sapiant,
orandus est dominus, ut ipse res gubernet et nos servet.
Vale una cum nostris omnibus, d. Campello, Victore,
Pontisella utroque,
consulibus, Carolo, Boneto et bonis omnibus.
Tiguri  25. septembris 1573.
Bullingerus tuus.
Nova, quae his diebus accepi ab amicis meis, his inclusi, ut
vices rependam.
Dem wolgelerten, frommen und getruwen herren Thobia Egli,
pfarrern zuͦ Sant
Martin zuͦ Chur, minem günstigen, lieben herren.
                   Chur.
