<nr>[23215]</nr>
<ae>Johannes Calvin an Bullinger</ae>
Genf, 27. (25.?) Oktober 1553.
Druck.
Ep.Calv. 1838 (XIV, 654ff.)
Intelligo ex tuis literis, observande frater, tibi non satis
nota fuisse mala nostra, de quibus apud te conquestus
fueram. Quia me improbi sciunt irritabilem esse, saepius et
variis modis stomachum mihi movendo patientiam excutere
conati sunt. Tametsi vero difficilis mihi fuit lucta,
nunquam tamen adepti sunt quod captabant, ut de via
deflecterem. Et iam ad omnes eorum punctiones pridem
obdurui. Dominus enim ita me intra breve tempus in hac gente
exercuit, ut multis experimentis didicerim quam multa
Christi ministris ferenda sint. Idem quoque, ut spero, qui
me hactenus sustinuit, non minori in posterum fortitudine
instruet. Quare eius auxilio fretus stationem, in qua me
locavit, nunquam volens deseram. Nec vero, quum hic nuper
esset d. Gvaltherus, ullis contumeliis vel indignitatibus
fractus ad cedendum me parabam: sed quoniam ab improbis
inita erat ratio, qua me invitum extruderent. Quidam ob
effraenes suas libidines et multa flagitia, coenae usu
privatus donec resipisceret, contempto ecclesiae iudicio
volebat nihilominus admitti: et quum palam sua contumelia
ius consistorii everteret, obtinuerat a senatu quod recusare
mihi necesse fuit. Caeterum, quia ferreum os hominis mihi
notum erat, et data opera eum improbi mihi opposuerunt, ut
vel sua protervia me vinceret vel tumultum concitaret
senatum admonui quid facturus essem. Pervicit deterior
factio ut nihil aequi impetrarem. Postridie aderat frater
noster d. Gvaltherus: ubi me potius mortem obiturum
denunciavi, quam ut sacrum domini panem canibus
prostituerem, qui ex professo non sine evangelii crasso
ludibrio ecclesiae ordinem pedibus calcare statuerunt. A
prandio quid dixerim, malo ex oratione ipsa intelligas quam
Beza noster vertendam curavit. Ne quid mutatum putes: ego
nunquam inspexi: sed a notario sumpta est, qualem ex ore
meo exceperat. Postea res agitata in senatu fuit, ubi quum
superior esset bona causa, destiterunt paulisper, qui res
turbatas cupiunt, donec tumultuandi magis opportunum esset
tempus. Instat autem solennis comitiorum dies, ubi aliquid
procul dubio tentabunt. Sed faciet dominus ut perversi eorum
conatus evanescant. Mihi disciplinam, quae hic et senatus et
populi decretu recepta est, morte potius sancire certum est,
quam ut me vidente labefactari patiar. Si me ab officio
prohibeant, coactus potius discedam, quam libertate me
abdicem, qua perdita ministerium meum concideret. Nec vero
ita ferreus sum, quin me excruciet horrenda quam prospicio
futuram gregis dissipatio. Sed dum reputo quid mihi liceat
in proposito confirmor. Tu, quod facis, precibus nos iuvare
perges, ut hoc ovile sibi Christus conservet.
Iam agitur octavus dies, ex quo a vobis rediit nuncius.
Quantum pro fideli vestra opera cordatoque responso haec
ecclesia debeat, verbis assequi nequeo. Iam vero quod de me
et collegis meis tam amanter et honorifice in doctrinae
nostrae commendationem loquuti estis, hoc nomine privatim
nos vobis obstrictos agnoscimus, et non vulgarem habemus
gratiam. Utinam mutuis officiis certare nobis daretur. Sed
vos animis nostris scimus esse contentos. Quid de homine
futurum sit, nondum scitur. Quantum tamen coniecturis
assequor, cras feretur in curia iudicium: perendie vero ad
supplicium ducetur.
In Gallia res nihilo melius habent quam solebant. Ubi
saeviendi est materia, sanguini non parciunt. Divione brevi
tres exurent, nisi forte id iam factum sit. Et periculum
est, ne Scotiae motus incendium exasperent. Hoc ideo
commemoro, ut miseri fratres vobis sint commendati. Nemausi<f1>NÃ®mes.<fe>
enim septem vel octo teneri in vinculis allatum est. In
aliis Galliae urbibus complures sunt. Vale, ornatissime vir
et frater mihi plurimum colende. Saluta diligenter
symmystas, uxorem, generos, et filias. Dominus vobis semper
adsit, vos tueatur, et spiritu suo regat. Collegae mei
plurimam vobis salutem dicunt. Genevae,  6. calend. novembr.
1553.
