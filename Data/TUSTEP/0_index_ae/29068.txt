<nr>[29068]</nr>
<ae>Pier Paolo Vergerio an Bullinger</ae>
<od>
Tübingen, 29. April 1559.
<vo>Zürich StA, E II 356, 702. / Orig.
(Aut.)
Salve, clarissime vir.
Adest tibi meus nepos, qui de rebus, quae ad me pertinent, reddet te certiorem.
Quare non est, quod de his ego scribam.
Ostendet tibi praefationem libri, qui hic erat excudendus, nisi ego pręsertim invigilarem.
Nunquid pro hoc opere lapidabor quoque quemadmodum et pro eiecto Gribaldo et pro altero libello accusato lapidatus sum? Ergo debui ferre omnia ista venena.
Misera est nostra condicio; si prohibemus, si eiicimus, armamus multorum importunitatem contra nos; si non
prohibemus, non eiicimus, inficiuntur ecclesiae.
Sed mallo ferre insolentiam hominum quam iram dei.
In summa: talia scripta sparguntur, qualia vides; unde autem hoc prodierit, nepos indicabit.
Affuit nuper ex Polonia legatus ad meum principem, qui affirmavit in sua patria non deesse initia istius pestilentiae.
Etsi pacem videas, etsi inducias cum Turca, nos tamen scimus, nihil esse nobis ab his comitiis metuendum.
Ecquid non beo te? Mitto libellos propediem habiturus et quatuor de Osio dialogos;
sunt enim sub praelo.
Non desunt et profectionum et studiorum labores, quos libenter fero; magis molestae sunt quorundam falsae de meis actionibus interpretationes atque invidiae.
Sed omnia iudicio dei relinquo sustentoque me bona conscientia interea.
Vale.
Ora pro me cum tota familia, schola atque ecclesia.
Tubingae die 29. aprilis 1559.
Vergerius tuus.
(v.a.Hd.:)  Clarissimo viro domino Henrico Bulingero, fratri honorando.
Tiguri.
