<nr>[30165]</nr>
<ae>Bullinger an Johannes Calvin</ae>
Zürich, 15. September 1560.
<vo>Zürich StA, E II 342a, 381. / Orig.
(Aut.)
Ep.Calv. 3247 (XVIII, 184f)
S. D. Dominus deus noster componat motus istos in Gallia ad gloriam nominis sui et incrementum sacrosancti evangelii! Multa crudelia instituunt hostes veritatis evangelii, sed non proficient ulterius quam dominus voluerit.
Hunc oremus sedulo ne ipsis concedat letitiam, sed subvertat cruenta ipsorum consilia.
Si quando Beza dilectus frater noster ex Gallia ad vos scripserit certa de his quae ibi geruntur, rem facies gratissimam si communicaveris ea nobiscum.
Libenter vero tibi, frater, et imprimis amplissimo senatui in eo quod mihi imposuisti negotio inservivi.
Nam cum gaudio legi institutum amplissimi senatus, ac nisi mihi numerosior esset familia quam ut quemquam recipere possim, ipse uni ex his exhibuissem hospitium.
Adeo amplissimo senatui et tibi fratri meo charissimo inservire cupio.
Invenimus autem hospites illis commodos d. d. Georgium Cellarium medicum, d.
Ioannem Iacobum Wickium concionatorem in nostra ecclesia, Huldricum Zvinglium generum meum, d. Ioan. Herterum hypodidascalum.
Offerunt praeterea suam operam alii viri boni.
Precium erit viginti coronatorum.
Scripsi superioribus diebus de rebus nostris omnibus per Belgam quendam.
Spero eas tibi literas esse traditas.
Nam amissas aut interceptas nollem.
Dolemus et nos valde te tam cordato et fideli symmysta orbatum esse.
Sed dominus ecclesiae suae custos et tutor sustulit illum.
Scit ille quibus sua indigeat ecclesia.
Ac liberat ille fideles suos ministros praesenti molestia.
Rogemus illum ut alios submittat in messem suam fideles operarios.
Fratres nostri omnes, Gvaltherus imprimis, Wolphius,
Martyr, Simlerus, et caeteri te et tuos honorifice salutant.
Vidisti haud dubie librum illum Latinum quem de praesentia corporis Christi in coena contra te imprimis scripsit Tilemannus Hesshusius etc.
De his alia.
Vale aeternum cum tuis omnibus, domine colendissime et frater charissime.
Dominus benedicat tibi.
Tiguri  11. septemb. 1560.
                                                          Bullingerus tuus.
Clarissimo viro d.
Ioanni Calvino, fideli Genevensis ecclesiae pastori, domino suo colendissimo et fratri longe charissimo.
