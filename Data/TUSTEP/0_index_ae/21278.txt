<nr>[21278]</nr>
<ae>Bullinger an Oswald Myconius</ae>
Zürich, 20. November 1551.
Zürich StA, E II 342, 268. / Orig.(Aut.)
S. D.  Doleo valde libellum tibi, colendissime mi Myconi,
non esse redditum. Iam ergo resarco illum errorem et pro uno
mitto tuae pietati duos. Binas alioqui tuas recepi et ago
gratias pro diligentia tua; sed quoniam in illis nihil est,
ad quod respondere oporteat, non indigne feres, si nihil
respondeam; nec possem per temporis angustiam, si omnino
respondere oporteret. Comicia Badensia postridie incipient;
postulabit rex, ut mittantur aliquot cohortes Helvetiorum,
duo milia opinor; hos praesidii loco deducet in Pedemontem.
Silent res Svevorum; vereor, ne nimis obsequentes sint
Caesari. Tu si quid habes ab amicis, communica. Ex Italia
scribunt viri pii et praestantes ecclesias crescere,
utcunque insaniat diabolus. Vale una cum omnibus piis.
Tiguri  20. novembris, quo die ante 20 annos patria mea
relicta cogebar Tigurum profugere, ne a Quinquepagicis
victoribus obtruncarer aut comburerer. Domino sit gloria.
1551.
Bullingerus tuus.
Clarissimo viro d. Osvaldo Myconio, domino et fratri
colendissimo et charissimo suo.
                                            Basel.
