<nr>[20204]</nr>
<ae>Oswald Myconius an Bullinger</ae>
Basel, 1. September 1550.
Zürich StA, E II 336a, 317. / Orig.(Aut.)
S.   De re Wedenschvilensi bene contentus sum. Ago tibi
gratias, quod certiorem
me de ipsa fecisti; molestum enim fuit, quod contentio
inciderat; non speravi, quod talem finem esset nactura.
Ex literis Gastii nihil fere novi cognovimus, quamvis omnia
tu ploenius.
Audieramus nos de parochia d. Georgii, in qua homines mille
quadringenti coenam
sumpserint. De Hispanorum tumultu narraverat quęstor tibi
notus. De episcopo
Augustano tu nihil: concionatus est; argumentum fuit:
redeundum ad ecclesiam
catholicam et Interim ploenius recipiendum et servandum;
sanctos enim martyres
sanguinem suum fudisse pro eo. Quod postremum magno risu
dicitur exceptum ab auditoribus.
Postremum, quod scripsisti de Lumpenbergio, protinus
pręlegi consuli veteri
(apud quem ea lectio prandium mihi paravit). Satis
intellexit, quod nuperrimis
comitiis ipsemet interfuit. Narravit de toto negocio
quędam in aurem, ex
quibus visum est non discedendum esse ab instituta ratione,
ut quę est ex
consilio foederatorum in actione plane pari, ut, dum Faber,
episcopus Viennensis
annis superioribus defunctus, pręposituram eandem
invaserat. Tunc enim
negocium in se receperunt omnes confoederatores simul
tanquam rem propriam,
scripserant ad Cęsarem de eadem et omnia tranquillitatem
nacta sunt.
Adprobarunt legati simul in proximis ante postrema comitiis;
nescio quid
inciderit, quod novi legati longe aliud parant. Meo videre
nihil causę habent
pręter religionem. Cogimus itaque rem omnem committere
deo, quemadmodum et nos
ipsos una cum omnibus nostris actionibus eidem committimus.
Ad senatum tamen res
nondum pervenit; forsitan secus consultabunt etc.
Invenerunt pręterea Cęsar et papa concilium, quo
Christi evangelium
extirpare conantur. Fiat, sicut domino visum est; tantum
largiatur nobis
constantiam in verbo suo. Venerunt tandem huc literę ex
Italia: excitari,
quicquid arma ferre potest Genuam versus; damnum enim ingens
acceptum a classe
Cęsaris et ducem pulsum in angulum quendam, ubi captus
sit, nisi subveniatur.
Vale in Christo cum familia et meis omnibus. Basileę
kalendis septembris anno 1550.
T[uus] Os[valdus] Myco[nius].
D. Heinricho Bullingero doctissimo, in domino suo.
