<nr>[22043]</nr>
<ae>Johannes Gast an Bullinger</ae>
Basel, 19. Februar 1552.
Zürich StA, E II 366, 99. / Orig.(Aut.)
S. in domino.  Binas tuas accepi et intellexi studium tuum
erga me, pro qua re tibi ago gratias immensas relaturus
etiam data occasione. Accepi sessiones Tridentinorum patrum,
legam et bona fide per certum virum remittam. * (* Dazu a.R.
. "Imo accepit Cęlius noster, qui mihi altera die mutuo
dedit."
Verum heus tu, mitto ad te propositiones, quas d. Borrhaus
noster protrudit hoc periculoso tempore; sapiunt Osiandricum
dogma. Cupio itaque scire, quid de illis sentias quidve
iudices. Disputarunt nostri, sed ne verbulo attigerunt
propositiones de iustitia Osiandrica, quia non legerunt
illius dogma. Quid si pergat nostram turbare ecclesiam homo
plenus dogmatum? Expecto tuam hac de re sententiam.
Praeterea mitto apologiam regis Gallici contra Caesaris
scriptum et hoc soleo mirari, cur nullam faciat mentionem
Parmensis belli. De novis rebus hec habemus: Martinus de
Rossa collegit militem in Inferiore Germania nomine
Caesaris. Aquarum inundatio magnum detrimentum dedit
Prabantinis. Norembergae 300 et quinquaginta domus combustae
sunt, miserabile spectaculum. Non procul ab Ambergo ecclesia
in rure multis signis clara et anathematibus ornata combusta
est, et nemo ausus accedere ad reprimendum incendium; e
cęlo tactum est templum, sicque idololatriam dominus
delevit eo in loco. Utinam et Tridentinis hypocritis suam
manum ostenderet, quo tandem cessarent os in cęlum
ponere.
Audio miraculum quoddam accidisse Tridenti, quum canerent
die quodam officium de spiritu sancto, volavit in templum
super altare ulula, quam et cęperunt, quę evertit
calicem in altario. Sic solet spiritus sanctus venire ad
patres istos sanctissimos.
Aiunt Danum habere ingentem exercitum in Holsatia, quem in
locum sit missurus militem, adhuc ignoratur. Turbabitur
Germania ab omnibus partibus.
Fertur fama conclusum fuisse a Caesareanis, ut episcopi
Germani mitterentur in Hispaniam et Hispanos in Germaniam,
quo melior tranquillitas ecclesiae possit constitui; sed
fabulam puto esse. Sed hoc certum est, nemo episcoporum
audebit discedere sine consensu Caesaris ex isto colloquio.
Aiunt insuper Philippum Melanchthonem Norimbergae fuisse,
sed iterum revocatum a principe; alias periisset bonus et
pius vir. Augustani concionatores mirum in modum olei
unctionem et instituerunt iuxta baptismum unctionem ab
episcopo consecratam; nebulones sunt, et quicquid hactenus
docuerunt, iam ostendunt se ex animo nunquam bono docuisse.
Vale.  Basileę  19. februarii 1552.
T[uus] Gastius ex animo.
An den wolgelerten herren meyster Heinrych Bullingeren,
lutpriester zuͦ Zurich, mynem gunstigen herren zuͦ
handen.                                            Zürich.
