<nr>[23167]</nr>
<ae>Charles du Moulin an Bullinger</ae>
Neuenburg, 3. September 1553
Basel, 17./18. September 1553.
Zürich ZB, Ms F 62, 368. / Orig.(Aut.)
S.P. Doctor et praeceptor charissime. Literas tuas 4.
augusti datas recepi tertio idus augusti sero et postridie
mane literas recepi domini ecclesiastae Argentinensis
Ioannis Gernerii, Gallicae ecclesiae ministri, quibus
significabat iussu illustris patricii Iacobi Sturmii ex
decreto senatus me vocari et 150 Argentinenses florenos aut
ad summam 200 annuatim dandos, ut et leges profiterer in
schola et consilium praestarem reipublicae, quoties
peteretur. Eadem die novas literas habui ex Augusta. Tuum
vero gravissimum et amantissimum consilium secutus domino
Gulielmi Farelli, pastoris fidelissimi et
amicorum, qui tecum censuerunt, certum Argentinae destinavi
nuncium conditiones acceptans, etiam minore parte contentus.
Nuncius, qui die undecimo rediturum se spopondebat, rediit
die vicesimo secundo videlicet  2. septembris adferens
confirmationem utque maturarem. Maximum me semper tenuit
desiderium christianissimi ducis, qui primus mei sollicitus
fuit; sed propius accedens non minus illi inservire potero;
tum facilius ibo* (*a.R.: habebo?) propter ecclesiam
Gallicam; familiam aestate proxima educere potero (quamquam
enim hoc anno nullo modo ventura sit, longa interim febri
correpto amico quodam Lotharingo, qui eam provinciam
susceperat), tamen eam spem non abieci. Tum habebo
typographia etiam Gallica, nedum Latina, brevi spero me tibi
amplius gratificaturum, consilii tui paterni foelicem exitum
et successum ad finem huius hebdomadae librorum sarcinis
traditis deo duce profecturus sum. Caeterum nunquam
existimavi anonymum illum librum esse eruditissimi illius
domini Bibliandri, et mox, ut paginam unam vidi, certum
habui rumusculum illum (qui mox refrixit) falsum esse. Sed
quod tua et illius interesse putabam, adnotavi. Editus est
tandem in me liber Parisiis et e Lugduno ad me missus, sed
adeo ineptus et male fundatus, nil habens solidi, ut
responso non digner, quoniam praeter Latinitatem (qua satis
pollet) non differt a libellis indoctorum monachorum, qui
magis papae sui causam traduxerunt quam iuvarunt. Sufficit
editio Gallica multo fusior, quam tamen adhuc differam, ut
inducias quasdam familia habeat. Plus tibi debeo pro multis
officiis, quibus me cumulasti affectu plusquam paterno, et
consilio tuo, quod s......    , quam multis literis aut
verbis explicare queam. Si quid unquam tui tuorumque causa
possim, scito me paratissimum et obsequentissimum. Dominus
Iesus te servet et bene prosperat in gloriam suam et
ecclesiae suae edificationem, donec in gaudium domini tui
intres. Venerandum patrem dominum Pellicanum, dominum
Bibliandrum, generos tuos et amicos salvere meo quoque
nomine desydero. Dominus Guilelmus Farellus, pastor
fidissimus, cuius ministerio rursus hodie sacram domini
coenam percepi, gnaviter munus suum obit teque et totam
ecclesiam tuam salutat. Vale foeliciter. Neocomi  3.
septembris 1553.
Deditissimus et obsequentissimus tuus Carolus Molinaeus,
hactenus Parisiensis, nunc Argentinensis designatus
iurisconsultus.
Nondum amanuenses habeo. Duo e Parisiis missi, alter cum
equo ab uxore dato, quem reieci, quoniam non studere, sed
nugari volebat impensis meis, alter .......
adhuc est Geneve . . . . . . . . . . erit. Sed dum ero deo
dante in professionis actu, spero non defuturos idoneos,
quot indigebo. Precibus tuis et ecclesiae tuae opus meum et
beneficium datum a domino commendo, ut non amplius s . . . .
. . .  sim a fructu operum. Mensis est, quo Diviono
vulgarunt obitum meum, eo (puto) quod nil inde vid...... ut
solitus eram; sed mox adversarii sentient deum adhuc opera
me, imo sua in me uti. Illi soli gloria.
Iussu tuo scripsi illustrissimo comiti Georgio, et postquam
15 dies expectavi, si quis ........ Montbliguardi, ut domini
Tusani cura ........... nemine ob pestem prodeunte, misi
Genevam ad Ioachimum Solerum Germanum. Basileae existens has
resignavi, ut adderem me cum sarcinis librorum unica grandi
cista inclusis navigio venisse Solodurum  12. septembris,
ubi die sequente ad coenam me vocavit Albespineus
Bassefontis abbas, legatus regius, ut a me quaenam sit rerum
mearum ratio et scopus expiscaretur, multa verbose
pollicens, ut callidus est et menti Henrici sui et
conestabilis impii addictissimus eoque minus candidus
minusque religioni favens quam decessor Moreletus. Magna
Soloduri barbaries
........  avaritia et durieties. Biduo non inveni, qui
bigerium idoneum indicarent etiam si quidem interim abirent
Basileam; tandem coactus fui die tertio cuidam ocioso domi 4
solatos et pro vectigali 9 baziones offerre, ut biga unicam
cistam ferret Basileam. Duplum ad rationem ponderis
mercatoribus solitam offer[r]ebam, sed noluerunt. Adhuc,
quoniam promisi Veneris sero adesse in veteri meo hospitio
Floris iuxta non venit nisi sabbati sero, nec amplius
divellar a cista, in qua sunt lucubrationes* (*a.R.: v.
lucubr. an andere Schrift) mee proximam descedentem navim
cum illis ingrediar. Dominus do[minus] Bonifa[cius]
Amerbachius, doctissimus et officiosissimus, et doctor
theologiae Wolphgangus<f1>Wolfgang Wissenburg.<fe> (cui haec ad te mittendas reliqui)
domi suae quisque recipere voluerunt, sed ma[nsi] in
hospitio Rheno contiguo, ut celerius primam cimbam
ingrediar. Scis Anglicanam eccl[esiam] graviori interimo,
certe domini ventilabro (quam nuper Germania) sub illa
papistica Maria subiectam laborare; sed ut, qui ex deo sunt,
manifesti fiant et interim ecclesia ab nothis et personatis
(vel sub cruce) sequestretur, hic est ignis domini, quo
probetur. Sed adibit libe......    dominus nec deerunt arma
...... nis potentia ad demolitionem munitionum et
conciliorum omnia celsitudinis sese extollentis adversus
cognitionem dei. Tu pro illis et nobis ora. Rursus
fęliciter vale. Basileae  17 septembris 1553.
(wieder aut.:)  18. septembris. Dominus Hieronymus Sanctus*
(*a.R. Hier. Zanchi!), Italus, ducit filiam domini Coelii
Secundi Curionis Itali, exprofessoris Basiliensis, in
rhetorica. Sanctus ille ab eadem republica Argentinensi in
professionem theologicam honesto stipendio et domo data
vocatur.
6. septembris omnes libros et paucas sarcinas unica grandi
cista inclusi; die 11. septembris nuncium . . . . . . . . .
die 19. septembris cimbam ingrediar, ut postridie cum libris
ingrediar Argentinam. Dominus Bonifacius Amerbachius curam
horum pro me ut frater habuit.
Eruditissimo viro domino Heinrico Bullingero, ecclesiae
Tigurinae pastori fidelissimo ac vigilantissimo.
              Tiguri.                  Suric.
