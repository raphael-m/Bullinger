<nr>[40086]</nr>
<ae>Matthieu Coignet d.J. an Bullinger.</ae>
(Heidelberg), 9. September (1570).
ZÃ¼rich ZB, Ms F 62, 128f. / Orig. (Aut.)
Piissimo eruditissimoque domino H[einrycho]
Bulingero p[atri], ecclesiae Tigurinae ministro,
M[atthias]Cognetius S.P.D.
Querenti mihi iam dudum (pater colendissime), quod his
temporibus ad te potissimum scriberem, duo occurrebant, quae
mihi amplam et copiosam ad scribendum materiam
suppeditabant, quorum unum idque praecipuum est, ut me de
non missis iamdudum ad te literis excusem, alterum vero, ut
de totis meis rationibus certi aliquid ad te mittam; non
enim dubito, quin maximo desiderio studia et valetudinem
meam percipiendi tenearis. Quod quominus per literas
iamdudum intellexeris, nolim oblivione maximorum tuorum erga
me meritorum ac magnae tuae in me humanitatis et amoris
factum esse putes, sed quod iam a duobus tribusve mensibus
varias in partes distractus et agitatus fuerim, cum ab eo
tempore mihi per literas patris, ut hinc prima occasione
nacta migrarem, nominatim iniunctum esset. Quod mandatum cum
diligenter exequi cuperem, nullam indagando et investigando
diurnae nocturnaeve quietis partem mihi sum impertitus, adeo
ut, cum in mittenda iam ad te epistola laborarem, id ab
instituto me etiam avocaret, non quod exiguum aliquod
temporis spatium de negotiis meis, quae si non maxima, tamen
non nulla erant, suffurari non possem, sed quod nihil tibi
non notissimum esse desiderarem. Tantis enim beneficiis et
muneribus a te sum affectus, tanta humanitate a te semper
exceptus, tam suavi tamque familiari colloquio tecum sum
interdum collocutus, ut eam sane humanitatem a me
expostulare arbitrarer, ut de nullis rebus, quae vel ad
corporis vel ad animi habitum pertinerent, te celarem. Cum
itaque sese nunc scribendi offerat occasio et tuam virtutem
et amorem erga me quam saepissime essem recordatus,
perficere sum conatus, ut longi temporis usuram, qua
caruimus intermissione mearum literarum, quibus et gratiam
et benevolentiam tuam in memoriam semper revocarem, officio
aliqua sartiam. Quo autem officii genere id exequar, sane
ignoro; tam tenues et abiectae sunt meae vires, ut, si opera
vel labore meum tibi officium exhibere cogitem, onus Aetna
monte mihi iam incumbat gravius, si vero id epistola aliqua
facere contendam, tantam ingenii mei imbecilitatem esse
video, ut vix in animo meo inducere possim te aliquid
voluptatis ex meis horridis et incomptis epistolis accipere
posse. Quo fit, ut, quocunque me vertam, quacunque insistam
via, nihil, quod te dignum tuisque virtutibus consentaneum
esse possit, inveniam, nihil, quod minimis tuis erga me
beneficiis respondeat, reperiam. Cum vero mihi tua humanitas
in mentem venit, quae omnia in meliorem plerumque quam in
deteriorem partem rapere solita est, tum clypeo Aiacis<f1>Siehe HBBW V 363, Anm. 13.<fe> me
armatum esse video, ut nulla tormenta, nullos bumbardarum et
hastarum ictus reformidem, sed intrepide ad te accedere
audeam, meas literas tibi offerre non vereor et credam te
iis lectis me inprimis excusaturum meorumque studiorum
rationem aequo benevoloque animo accepturum. Quae cum ita
sint, ad studia mea veniam, ut iis tibi expositis ad reliqua
facilius descendere possim. Ea autem in Ciceronis oratione
pro Muraena, quarto Georgicon libro et Aeschinis contra
Ctesiphontem oratione hucusque versata sunt magno meo labore
et diligentia, cum patri imprimis obedientiam praestare,
tibi deinde etiam gratificari cuperem. Scio enim id
beneficii loco a me accipere solere, si in studiorum
disciplinarumque studio summo cursu ruam; ex eo enim virtus
nascitur, quam cum in aliorum rebus gestis legimus et
haurimus, quoque imitari conamur. Monent enim nos clarorum
virorum monumenta, quae in libris undique ad vivum expressa
habemus, urgent nos illorum res gestae non minus, atque
Caesarem Alexandri Magni imago ad multa praeclare
suscipienda impulit, qui cum in tam parvo tamque iuveni
corpore tantam virtutem residere animadvertisset, demum de
monarchia cogitaverit ac universum terrarum orbem sub
potestatem suam redigere conatus sit, ita ut summus postea
imperator evaderet, ad quam rem capescendam studiis
disciplinisque est etiam adiutus, qui eam magni aestimare
solitus est. Quae ut melius ediscerem, cum pater charissimus
neglectis omnibus impensis Athenis potius quam Lilybei
literas Graecas et Romae quam in Sicilia Latinas, ut Cicero
inquit, studere et florentissimas semper academias sectari
voluerit, bene meis studiis consultum fore putavit, si
Heidelberga, academia si non obscura, saltem non
celeberrima, Witembergam proficiscerer, ibi aliquandiu
literis operam darem et postea in Italiam, ut principia
iuris degustarem. Quod quidem num hac adhuc hyeme fieri
velit, non satis teneo; hoc unum scio me Witembergam
profecturum, nisi vel pax facta in Gallia vel quid aliud id
iter impediat, illicque si per hyemem mansero, me tuis
literis, quibus nihil iucundius nihilque suavius est, per
aliquod tempus fruiturum spero; sin minus, nihilominus tamen
tuae humanitatis semper memor ero, quae quoties repetam,
mihi frenum addent, quominus ad multas cupiditates, quibus
iuventus subdita esse solet, prolabar. Scio enim et novi,
quanta sit carnis humanae imbecillitas, quae, ut est apud
Ovidium, videt meliora probatque, deteriora sequitur. Monet
me praeterea parentum virtus, a quibus degenerare turpe et
indecorum esset. Hortantur me virtutis insignia, quibus ut
Cicero inquit, nihil est formosius, nihil pulchrius, nihil
amabilius, etenim decus in virtute positum est. Quod quidem
non copiosius agam, ne te gravioribus rebus impeditum
fortassis avocem. De mea autem valetudine si quid scire
cupis, sic habeto me salvum et incolumem esse. Pater etiam
valet tibique salutem plurimam dicit. De novis autem huius
loci scito imprimis pacem factam, ut ex conditionibus videre
poteris, et legatum papae, qui Spirae est* (* a.R.:
Reichstag in Speyer 1570.), ob Sodomitarum crimen
deprehensum esse, unum ex famulis ipsius aufugisse, quod
quidem triste est spectaculum et horrendum, graviter etiam
puniendum. Cum autem sit minister papae, si puniretur,
nunquam sane expiari posset. Haec itaque sunt (pater
observandissime), quae tibi significare volui, cumque nihil
amplius supersit, quod ad te scribam, finem meae epistolae
imponam deumque optimum maximum orabo, ut te salvum et
incolumem servet.
Vale.
Datum 5. idus septembris.
Ornatissimo ac maxime venerando viro domino
H[einrycho] Bulingero p[atri],
ecclesiae Tigurinae fidelissimo pastori.
Tiguri.
