<nr>[43104]</nr>
<ae>Edmund Grindal an Bullinger.</ae>
York, 31. Juli 1573.
Zürich StA, E II 369, 181.
Ep. Tig. I, S. 170f. Orig. (u. aut. Unterschr. u. P.S.)
Salutem in Christo! Sub finem decembris elapsi accepi
literas tuas (charissime
dne. Bullingere,) 24 augusti scriptas, quo die immani et
inaudita crudelitate
trucidati sunt Parisiis admiralius cum aliis nobilibus et
maxima fidelium
multitudine. Hos nobis protulit fructus egregium illud
foedus Gallicum, de quo
tanta bona sperabamus. Fuerunt quidem antea infames vesperae
Siculae; sed istae
(ut ita dicam) matut[i]nae Gallicae illas quam longissimo
intervallo post se
relinq[u]unt. Videt haec dominus et requiret. Multi exules
ex Galliis Londinum
confluxere, et inter hos multi ecclesiarum ministri, qui
satis benigne ibidem
hospitio excipiuntur, et piorum eleemosynis sublevantur.
Res nostrae post sopitam illam controversiam de ritibus
aliquandiu valde erant
tranquillae; quum in medium provolarunt quidam libelli satis
virulenti, furtim
contra leges impressi, in quibus universa fere ecclesiae
nostrae externa
politeia oppugnabatur. Archiepiscopos enim et episcopos
prorsus in ordinem
cogendos esse censent; ministros ecclesiae a plebe tantum
eligendos; inter
ministros equalitatem esse constituendam; in singulis
urbibus, oppidis,
parochiis sive pagis, erigendum esse consistorium, ex
pastore et senioribus
illius loci const[it]utum, qui soli de omnibus
ecclesiasticis negotiis iudicent:
ecclesiam Anglicanam christianę ecclesiae vix faciem
aliquam habere; precum
ecclesiasticarum non debere aliquam certam formam
pręscribi, sed in coetibus
sacris unicuique ministro orandum, prout spiritus sanctus
dictaverit:
pertinacium papistarum infantes quoad usum baptismi (utor
enim illorum verbis)
immundos esse, nec tamen idcirco a divina electione
excludendos: multa alia
prętereo, quę recensere nimis longum esset. Sed nuper
promulgatum fuit
edictum regium, quo cavetur, ne huiusmodi libelli famosi
posthac publicentur;
quod istorum conatus (uti spero) retardabit. Iuvenes sunt,
qui ista spargunt, et
habent suos suffragatores, pręsertim ex his qui bonis
ecclesiasticis inhiant:
sed tamen gaudeo, Humfredum et Sampsonum ac ceteros
nonnullos, qui antea de
ritibus quaestiones movebant, ab hac factione prorsus esse
alienos.
Arx Edinburgensis in Scotia, de qua antea scripsi, Anglicis
nostris tormentis
per viginti dies continuos quassata, tandem 28^#'o maii
elapsi ad deditionem coacta est:
de primariis supplicium sumptum. Est igitur iam Scotia
universa ad pueri
obedientiam redacta; a Gallis propter disparitatem
religionis et crudelitatem
erga fideles superiore anno exercita prorsus aliena; nostrae
vero reginae, quae
toties Scotos in libertatem vindicavit, deditissima; quod ex
versibus inclusis,
Edinburgi impressis, facile coniicere potes.
Res Gallicae sunt vobis satis notae. In Hollandia et
Selandia princeps Auraicus
classe superior est; terra dubio semper eventu certatur.
Dominus misereatur
ecclesię suae, et his malis tandem aliquando finem
imponat, ut ipsum uno ore
glorificemus; qui tuam pietatem ecclesię suae quam
diutissime incolumem conservet!
Eboraci, ultimo julii, 1573.
Deditissimus tibi in domino,
Edm. Eboracensis.
Postscript.: Statui (volente domino) ad nundinas vernas
aliquid nostri
<gr>mnHmosunon</gr> ad te mittere: quod nunc artificis
necligentia paratum non erat.
(Adresse von d.Hd. des Schreibers:)  Domino Henrico
Bullingero seniori,
ecclesiae Tigurinae ministro fidelissimo, fratri ac
symmistae in domino
charissimo.
