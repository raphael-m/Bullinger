<nr>[22040]</nr>
<ae>Graf Georg von Württemberg an Bullinger</ae>
Schaffhausen, 15. Februar 1552.
Zürich StA, E II 363, 132. / Orig. (Aut. P.S.)
Georg, grave zu Würtemberg unnd zu Mümpelgart etc.
Unnsern grus zuvor, lieber besonder. Euwer schreiben sampt
zugeschickten baiden des lateinischen und teutschen
exemplarn der vorred, so ir dem büechlin uns fürzeschreiben
fürhaben, ist uns behandiget, wisst euwer mainung als der
geringverstendig gegen euch nit zu endern, wollen derwegen
euch (wie wir auch hievor geschriben) haimgestellt haben,
das büechlin under dem namen, was euch euwer guter geist
ermant, allso außghen zu lassen, soll uns solches auch nit
zugegen sin. Wolten wir euch uff euwer weither schreibenn
gnädiglich nit verhalten. Datum Schafhausen den 15ten
februarij anno etc. 52.
(Von hier an eigenhändig:)  Wie ir zum bschluß euwers
schribens vermeldent, daß der lieb gott wölle, das die
Sächsischen etwas beständigs handlent, dan ir alle zitt
fürchtent Franckrich we dt zucken; dan conestable handle gar
ernstlich umb friden, und dwyll er das regiment in handen
hab, hoffen ir wenig guͦtz zu besorgen, es werd sich vil
verschiessen etc. Söche sachen bin conestable sondt nit mer;
dan er bym seim hern dem kö[nig] und ander stetz in
handlung ist, das man nit krieg bruch, und wo man ime allein
gefolgt und hött zusehen wollen, so wär Barma auch nit
erobert worden. Das hatt er auch missen eben zimlich ime
laussen zu oren gheen, das er ein wyll gantz geschmuck gen
hoff gangen. Verhoffen zu gott, es sient Sächses, oder wär
die sient, so sie waß mit dem kö[nig]ze thon oder ze
handlett haben, sie habent nit gehandlett, als kinder. So es
was ernstlich antreffent dhutt und mitt gutt[em]
bedacht et bone vide, wölches auch erli chabete lütt zusagen
und drüwen zechen* (* a.R.: thon? gestrichen) billich ze
halten sind. Dan undrü kan sein eigen heren auch woll
finden. Das sich sölch ibell mitt schadt und leidt woll
vergelten kan.
Unserm vötter h[erzog] Christoff zuͦ Württemberg ist
zuͦgeschriben ongefarlich by 5 dagen, daß die Sächsisse
und
Straßburgische, so gen Dreint geschickt, audientz vor dem
concilio sollen gesagt haben und innen das glaidt bewiligt,
wie sie es beghert haben. Wa man in dem also fortschreitt,
wie dan die 2 rhätt unsers vetters iro L[iebden]
zuͦschriben sein lieb, will es alsbald deren theologos
widerum abzufertigen; dan dieselbigen uff erfordern veritten
und wider anheimb komen. Die session, so auff den 25.
verschines monetz gehalten sein solt, ist auffgeschoben bis
auff den 12. mertzens. Es soll auch den Sächsischen und
Straßburgeschen nach ubergebung iren Confessiones alles
bewilliget worden sein, was sie begert haben, und
fornämlich, das man mitt dem decretiren nit vorgehen solle,
üntz unsers mergemeltz vetters theologi daselbst auch
ankomen. Und sollen alle sachen nuwem angefangen werden und
den theologis vergundt werden, frey zu röden und
disputieren, und innen das glaidt verförtigett etc. An dem,
döß nit döß geringest ist, stost es sich noch, wer da
richter sein solle; das soll allererst, wan die theologi
zuͦsamen gen Treint komen, erörtert werden. Habent deren
lieb wider zugeschriben, das wyr kein bessern richter haben
mögen wan die warheitt, die heilge apostlische gschrift
selbs. Gott unser himelscher vatter wölle umb Jesus seins
geliebten sons sein hailgen gaist verleihen, damitt alles
zuͦ seiner glori und ehr und unser seellen hayll
gehandlett werdt. Amen.
Geschriben in ill, wölches wyr euch geneigter und gnediger
meinung nit haben wöllen bergen.
Unserm lieben, besondern Hainrich Bullinger, predigern zuͦ
Zürich.
