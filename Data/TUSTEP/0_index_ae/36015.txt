<nr>[36015]</nr>
<ae>John Jewel an Bullinger und Ludwig Lavater</ae>
Salisbury, 8. Februar 1566.
ZÃ¼rich StA, E II 369, 137.
Ep.Tig I, S. 87ff.
Orig. (Aut.)
S. Pl. in Christo Iesu. Rarius multo ad vos scribo, reverendissime pater, tuque optime Ludovice, quam aut ego velim, aut
vos expectetis. Idque quam vos in partem accipiatis, nescio: cupio equidem, ne in malam. Quanto enim magis ego me
vestrae omnium pietati obstrictum sentio, quantoque pluris iudicium de me vestrum semper feci, tanto minus velim me a
vobis aut oblivionis aut negligentiae condemnari. Iam vero occupationibus meis tam longa silentia tribuere putidum
videatur: tametsi, si me nossetis et curas meas, nihil excusatione alia opus esset. Nam praeter alias assiduas, meas,
alienas, domesticas, publicas, civiles, ecclesiasticas molestias, sine quibus in hoc munere his temporibus vivi non
potest, cogor pene solus cum hostibus externisne dicam, an domesticis? conflictari. Nostri quidem sunt, sed hostili
animo,  hostili etiam in solo. Profugi enim nostri Lovanienses coeperunt sese magno numero, anno superiori, commovere;
et in nos omnes acerbissime scribere, et me unum nominatim petere. Cur ita? inquies. Nescio, nisi me unum omnium
<gr>eumacHtotaton</gr> et ad resistendum infirmissimum esse scirent. Tamen ante sex annos cum in aula coram regia
maiestate haberem concionem, et de nostrae papisticaeque religionis antiquitate dicerem, hoc memini dixisse me inter
alia, adversarios nostros, cum nostram causam arguant novitatis, et nobis iniuriam et populo fraudem facere: illos enim
et pro veteribus probare nova, et ea damnare pro novis, quae sint vetustissima. Missas enim privatas et truncatas
communiones, et naturales ac reales praesentias, et transsubstantiationes, ^&c. (quibus rebus omnis istorum religio
continetur) nullum habere certum et expressum testimonium aut sacrarum scripturarum, aut veterum conciliorum, aut
priscorum patrum, aut ullius omnino antiquitatiNr. * (*Hiezu a.R. "intra annum/annos 600 a Christo nato.")
Id illi indigne ferre: latrare in angulis, hominem impudentem, confidentem, insolentem, insanum dicere. Quarto postremo
anno prodiit ex insperato Hardingus quidam, non ita pridem auditor atque assectator d. Petri Martyris, et acerrimus
evangelii praeco, nunc vilis apostata et nostro Iulio probe notus; qui me ex Amphilochiis, Abdiis, Hippolytis,
Clementibus, Victoribus, Athanasiis supposititiis, Leontiis, Cletis, Anacletis, epistolis recketalibus, somniis,
fabulis, refutaret. Illi ego pro mea mediocritate respondi anno superiori, ut potui. Sed O deum immortalem! Quae haec
vita est!<gr> Ws eris ek te Jewn kai ex anJrwpwn apoloito.</gr> Vixdum absolveram, evolat extemplo Apologiae nostae
Confutatio; opus ingens, et elaboratum, et convitiis, contumeliis, mendaciis, sycophantiis refertissimum. Hic ego rursum
petor. Quid quaeris? Respondendum
est. Vides, reverende pater, quam non simus otiosi; ego praesertim, cui nescio quo meo fato semper cum istis monstris
dimicandum est. Dominus addat vires atque animos, et proterat Satanam sub pedibus nostris! Haec idcirco visum est
scribere prolixius, ut si posthac literae isthuc a me infrequentius venerint, quam aut vos exspectetis aut ego velim, id
cuivis potius rei, quam aut oblivioni vestri aut ingratitudini, tribuatis.
Respublica nostra et ab armis et de religione pacata est. Lovanienses quidem isti nostri turbant, quantum possunt; verum
populus est in officio, et futurum spero. D[omina] regina recte valet, et abhorret a nuptiis. Hyems superior ita misere
afflixit nascentem segetem, ut nunc ubique per Angliam magna frumenti difficultate laboretur. Hoc anno, dei beneficio,
omnia laetissime provenerunt. Ego d. Parkhu[r]stum, episcopum Norvicensem, d. Sandum, espicopum Vigorniensem, d.
Pilkintonum, episcopum Dunelmensem, trienium iam totum non vidi: ita procul disiecti sumus. Vivimus tamen omnes
incolumes et vestri memores. Solus Richardus Chamberus obiit diem suum; sed pie et in domino.
Contentio illa de ecclesiastica veste linea, de qua vos vel ab Abele nostro vel a d. Parkhu[r]sto audisse non dubito,
nondum etiam conquievit. Ea res nonnihil commovet infirmos animos. Atque utinam omnia etiam tenuissima vestigia papatus
et e templis, et multo maxime ex animis omnium, auferri possent! Sed regina ferre mutationem in religione hoc tempore
nullam potest.
Res Scoticae nondum etiam satis pacatae sunt: nobiles aliquot primi nominis apud nos exulant: alii domi remanserunt,
et sese, si vis fiat, ad resistendum parant: et ex arcibus suis excursiones interdum faciunt, et ex papistarum agris
agunt feruntque, quantum possunt. Regina ipsa, etsi animo sit ad papismum obfirmato, tamen vix satis exploratum habet,
quo se vertat. Nam de religione adversariam habet magnam partem et nobilitatis et populi: et quantum quidem nos
possumus intelligere, numerus indies crescit. Submiserat proximis istis mensibus Philippus rex abbatem quendam Italum
cum auro Hispanico, hominem vafrum, et factum atque instructum ad fraudes, qui et regem reginamque iuvaret veteratorio
consilio, et impleret omnia tumultibus. Rex novus, qui semper hactenus abstinuisset a missis, et ultro accessisset ad
conciones, ut se populo daret, cum audiret navem illam appulsuram potridie, factus repente confidentior, sumptis animis,
noluit longius dissimulare. Accedit ad templum: iubet sibi de more dici missam. Eodem ipso tempore d. Knoxus,
concionator in eodem oppido, et in proximo templo, maxima frequentia clamare in idolomanias, et in universum regnum
pontificium, nunquam fortius. Interea navis illa Philippica, iactata tempestatibus et ventis, fluctibusque concussa et
fracta, convulso malo, ruptis lateribus, amissis gubernatoribus, vectoribus et rebus omnibus inanis, et lacera, et aquae
plena, defertur in Angliam. Haec ego non dubito divinitus contigisse, ut rex fatuus intelligat, quam sit auspicatum
audire missas.
E Gallis multa turbulenta nuntiantur. Domus illa Guisana non potest acquiescere sine aliquo magno malo. Verum ista vobis
multo propiora sunt, quam nobis. Danus et Svevus cruentissime inter se conflixerunt, et adhuc dicuntur esse in armis.
Uterque affectus est maximis incommodis; nec adhuc uter sit superior dici potest.
Libri vestri, tuus, reverende pater, in Danielem, et tuus, doctissime Ludovice, in Iosua[m], incolumes ad me delati
sunt. Ego et deo optimo maximo de vobis, et vobis de istis laboribus et studiis deque omni vestra humanitate, ago
gratias. Misi hoc tempore ad Iulium nostrum in annuum stipendium 20 coronatos, et alteros totidem ad vos duos; ut eos
vel in coenam publicam pro more vestro, vel in quemvis alium usum pro vestro arbitrio, consumatis.
Deus vos, ecclesiam, rempublicam, scholamque vestram conservet incolumes! Salutate d. Gvalterum, d. Simlerum, d.
Zvinglium, d. Ghesnerum, d. Wickium, d. Hallerum,  d. d. Hen. et Rod. Bullingeros, meo nomine.
Sarisberiae, 8 februar. 1566.
Vestri amans et studiosus in domino,
Io. Iuellus, Anglus.
Clarissimo viro d. Bullingero, pastori ecclesiae Tigurinae, domino suo colendissimo.
Tiguri.
