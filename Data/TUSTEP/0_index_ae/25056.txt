<nr>[25056]</nr>
<ae>Hieronymus zum Lamb an Bullinger</ae>
Frankfurt am Main, 12. April 1555.
Zürich StA, E II 356, 149 - 1.
Würdiger, hochgelerter, üch sey mein freuntlich, gutwillig
dinst zuvor, insonders günstiger, lieber her und freundt.
Ewer schreiben de dato den 22. martij jungst habe ich in
dißer meß entpfangen und daruß gern vernommen, das üch der
index meorum numismatum recht zukhommen, daran ich dan etwaß
gezweyfelt gehabt, dieweyl mir der her Froschouer keinen
brieff von üch pracht. Eß ist mir aber daß berürt ewer
schreiben bald nach Froschoffers ankhunfft per dominum
Vuldernium gelieffert worden. Eß hatt ouch gedachter
Froschouer mir auß ewerm bevelch zugestelt ein exemplar
ewerer sermon De extremo iuditio, deßen ich mich gegen üch
gantz freuntlich thun bedancken mit erpietung, solichs euch
hiewider, wo ich khan, zu verdienen. Wa ir in meinem indice
etwaß findet, daß ir zuvor nit und ich duppel hette, bin ich
unbeschwert, üch dasselbig mitzutheilen. Ewern siclum
Hębręum,^&xvgl. HBBW XI, Nr. 1477/1492!^&x{ davon ir schreibt, mocht ich wol sehen. Ich
habe gleichwol auch einen; aber ich halte den nit für
rechtgeschaffen, sonder für gegossen, darumb ich inn auch in
den indicem nit gesetzt; ist fast eines halben thalers groß.
Bith fruntlich, so ir mir etwan einmahl on daß wider
umbschreibt, ir wellent mir das pondus iam dicti tui sicli
anzeigen, und ob üch mit der zeyt etwaß einfiele uff die
quęstion, so ich üch mehrmahls movieret, mir daßelbig zu
ewer gelegenheit zu communicieren unbeschwert sein.
Die romisch kon[iglich] m[ajesta]t ist
vorhabens und, wie ich versthe, albereyt im werck, ire
numismata im truck außgehn zu laasen, und soll dominus
Woffgangus Lazius annotationes oder etwaß dergleichen darzu
machen; daß mochte etwaß sonderlichs werden.
Der her doctor Wolffgang Waidner ist, wie ich berichtet
werde, dißer zeyt etwaß schwach und dermassen geschaffen,
daß er veleicht daruff gohn mochte. Den, wie man mich
berichtet, soll er hydropisi laborieren; daß mocht ime die
sach außmachen. Der almechtig welle ine trosten und in
seiner erkhentnuß erhalten.
Ioannem Baptistam Wyßamerum betreffen habe ich deßelbigen
halber Jost Glußern gesterigs tags wider angesprochen, der
mir angezeigt, ime sey noch von gedachtem Wyßamern nichts
zukhommen; er wisse aber anders nit, dan daß er  noch in
leben sey und halte sich nit lang an einem ort. Er, Jost,
habe diße meß brieff an ine entpfangen und dieselben gegen
Hamburg geschickt, da sey er etwan zu erfragen. Ob ir nun
für rhatsam hielten, ime Wyßamero noch einmahl schrifftlich
zu ersuchen, hetten ir mir solich schreiben zuzuordnen,
wolte ichs Jost Glußern zustellen, daßelbig per occasionem
ferner gehn Hamburg haben zu ubersenden.
Daß wolte ich uch freuntlicher meinung uff das berürt ewer
schreiben nit verhalten, und habt mich zu ewern diensten
yederzeyt bereit und willig. Ir müßt mit dißer boßen und
unleßlicher schrifft für gut haben; ich habe uff diß mahl
kein amanuensem gehabt. Her Clauß Brom, Jost Glußer und m.
Heinrich Lautensack lassen uch iren gruß und dinst sagen.
            Datum Franckfurt den  12. aprilis anno etc. 55.
Tuus Hieronymus zum Lamb doctor etc.
Dem würdigen und hochgelerten hern Hainrichen Bullingern,
der hail. geschrifft lehrern und fürstehern der christlichen
gemeinde zu Zurich, meinem besondern günstigen, lieben hern
und freundt.                                    Zurich.
