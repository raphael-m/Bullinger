<nr>[23106]</nr>
<ae>Philipp Gallicius an Bullinger</ae>
Chur, 4. Juli 1553.
ZÃ¼rich StA, E II 365, 131.
Gr. I,  S. 304f.
S.  Accepimus literas tuas, quas scripsisti ad nos et adeo
non egre ferimus, quod hortaris nos ad audenter resistendum
impietati et viciis, ut eciam gracias agamus pro hoc tibi.
Increpavimus ambo tam impudenter peccantes; sed velimus,
nolimus, oportebit nos non parvam mortalium partem domino
suo Satanae relinquere; mundus it perditum ultro et sponte
sua. Multi milites ex nostris Foederibus non proficiscuntur
in miliciam stipendii tenuitate deterriti magis quam pietate
commoti; duces tamen numerum suum complent Helvecios
vestrates conscribentes. Ex Italia neque de Turca nec alio
aliquo quicquam novi audimus. Quid tibi scripserit novissime
legatus, puto me percepisse; quod ei responderis scio, et
accepit literas tuas magno cum gaudio, si verum mihi dicunt,
qui ministrant illi. Audimus istinc Bernates nolle
permittere, ut Gallo auxilium ferentes per suam transeant
terram, quod rex supplicio quosdam de suis adfecerit.
Cupimus scire verum, si tibi licet aut vacat scribere.
Traversius tuus his diebus hic fuit; bona usus est
purgacione, cur ad te non scripserit. Ipse tamen ad te
scribet; nam expecto literas ab eo. Vale in domino Iesu,
virorum colendissime, et nos redamare perge. Salutat te
Comander, Ponticella, Tschernerus et boni omnes. Ex Curia,
die  4. iulii an[n]i 53.
Tuae integritatis totus Philippus Gallicius.
Placita synodi iamiam absolvo; ante non potui; mittam
propediem.
Vere magno viro d. Heinrycho Bullingero, domino suo
colendissimo etc.
Tiguri.
