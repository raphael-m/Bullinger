<nr>[18090]</nr>
<ae>Celio Secondo Curione an Bullinger</ae>
<od>Basel, 6. Mai 1548</od>
<vo>Autograph: Zürich StA, E II 346, 234</vo>
<dr>Ep. Calv. 1016 (XII, 696). Exc.</dr>
<re> </re>
<tx>
S. D. Per Christum Iesum, nostrum servatorem unicum.
^$Literas cuidam mercatori ad te, optime Bullingere, ante calendas Aprilis dedi,
quas te accepisse non dubito. Nunc autem nactus ad te nuntium nolui eum vacuum
dimittere, praesertim cum interea ea acciderint, quae me, ut tibi meis obstrepam
literis, impellunt. Memini, et sunt ad manum literae tuae, quibus tuam mihi
divinationem significabas de iis, quae de religione in colloquio Augustano
constituenda definiendaque viderentur. Exitus enim te veridicum vatem (quae
certa est explorandorum vatum regula) ostendit; dicebas enim eos, quorum animi
ante ad quandam mixturam propenderunt, materiam praeparatam in manus Caesaris
tradituros, quam ips[e?] figuli instar vel latam vel strictam efficeret omnibusque
servandam retinendamque proponeret. Audio id prorsus factum esse et Bucerum
ipsum domum revenisse; cupio tamen ex te aliquid certius accipere; nam id ego
fama tantum et auditione accepi.
Praeterea illud non dubiis nuntiis accepimus magnas fuisse superioribus diebus
Bernae actas tragoedias de coenae domini negotio inter Viretum primum et
Zebedaeum et alios quosdam, cuius illa fuit catastrophe, quod Sulzerus, Beatus<f1>Beat Gering.<fe>
et Chunradus solum vertere a magistratu sunt iussi, id quod Sulcerus ipse suis
hic amicis scripsit ea de caussa, ut ei locum hic pararent aliquem. Viretum vero
cum suis Bernam vocatos, ut sententiam magistratus audiret; qualis autem fuerit,
adhuc ignoro. Ex quo etiam vides, mi Bullingere, me, quae aliquando ad te de
Vireto scripserim, quod Bucero subscripsisset, verum dixisse. Novi aliud nihil
habeo nisi Scotos et suis Galliae viribus bellum contra Angliam redintegrasse;
id ego heri ab Italo mercatore, qui recta venit ex Anglia accepi. Omnes in
Anglia trepidare, peregrinos mercatores discedere, religionis caussam non optimo
ibi loco esse. Dominus orandus est, ut pacem restituat ecclesiis nosque a
dissidiis amoveat et ab hostibus tueatur. Vale, mi optime frater, et saluta
nostro nomine familiam tuam.
^$Basileae 6. Maii 1548.
<un>Tuus ex animo Caelius.
<lz>[Adresse:] Clarissimo viro D. Henricho Bullingero, ecclesiae Tigurinae
pastori doctissimo et vigilantissimo, suo fratri et amico singulari.
