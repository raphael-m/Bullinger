<nr>[19303]</nr>
<ae>John Hooper an Bullinger</ae>
<od>London, 7. November 1549</od>
<vo>Autograph: Zürich StA, E II 343, 420.
(Siegel...)</vo>
<dr>Zur. lett. III, S. 69ff.; Ep. Tig. III, S. 44f.<dr>
<re> </re>
<tx>S. P. Favor ac benevolentia dei tecum. Si adhuc meas literas
cum duobus pannis integris, unum pro te, alterum pro D. Butlero,
non acceperis, brevi accipies, domine ac pater colendissime.
Diutius detinentur Antverpię propter tincturam.
^$Salva tamen omnia ad vos dei gratia pervenient. Non est quod
mireris, hactenus te pannum accepisse; tam arduis ac perpetuis
negotiis, ex quo Angliam intraveram, sum op[p]ressus, ut nunquam
nec patriam nec parentes invisere licuit. Iam mutata est facies,
et conditio rerum Anglorum aliqua ex parte mutatur. Dominus
meus, qui primas erat ac protector, agit iam captivus in Turri
Londinensi cum multis aliis, ut melius intelliges per literas,
quas habes in itinere. Metuimus valde mutationem religionis, sed
adhuc nihil mutatur. Adiuvate nos in <gr.../gr> vestris
precibus. Rex vivit ac valet clementia dei, eruditissimus ac
prudentissimus puer ac princeps. Papistę sperant ac acriter
contendunt pro suo regno. Episcopus Londinensis, infensissimus
hostis evangelii, iam vivit in carcere, ac depositus ab
episcopatu suo. Hoc factum erat, dum res et fortuna ducis
Somersetensis rectius haberent quam iam habent. Cum isto
episcopo acris ac periculosa mihi fuit pugna, tum publice ex
suggestu per vices ad crucem Pauli, tum coram consiliariis
regis. Si fuerit denuo restitutus suo muneri ac episcopali
functioni, ego restituar patrię ac patri coelesti, nihil
dubito. Ante 14 dies silentium erat omnibus lectoribus ac
concionatoribus mandatum ac iniunctum. Sed hoc duravit ad 7 dies
tantum: iam denuo facta est eis copia docendi. Ego singulis
diebus lego publice in frequentissimo auditorio Londini, et per
vices habeo Ioannem et Danielem. Psalmos legebam, dum ducis
fortuna ferebat, in aula regis; sed iam sepulta iacet illa
lectio.
^$Mi colendissime domine, pro tuo erga Christum et me amore vide,
ut tua memorialia in Esaiam describantur et ad me bona fide
mittantur; nam valde indigeo tua opera, etiam alia omnia, quae
habes in aliis prophetis vel in novo testamento. Scio omnia esse
pura, docta ac sancta. Ego satisfaciam laboribus scribae vel
manuarii. Etiam idem peto a domino Gualtero et a D. compatre
nostro Bibliandro in lectionibus suis haud dubie sanctis, piis
ac doctissimis. Disputationem Petri Martyris cum papistis
Oxoniae de caussa eucharistiae accipies cum panno. Ioannes
Stomphius valet ac honeste se gerit; dices parentibus eius, quod
non deero unquam ei, si qua in re mea opera indigeat. Ioannes ab
Ulmes etiam valet; bene facies, si scribas ei, ut diligenter
studeat ac maneat domi; metuo, ne saepius currendo inter Okoniam
et Londinum faciat iacturam non tantum temporis, sed et
pecuniae. Utere tua prudentia ea in re. Raptim. Salutabis omnes
meos bonos dominos ac praeceptores, amicos praeterea omnes ac
coniuges piissimas omnium nostrum nomine.
^$Rogo, ut ames ac salutes optimum virum D. Butlerum, cui iam non
licet aliquid literarum scribere, et roga illum, ut meo nomine
det vidue defuncti Zinkii duos florenos. Tu etiam dices
afflictę viduę, quod, dum vivimus, erimus memores illius
pietatis erga nos paestitae (praestita).
^$Tuae praestantiae studiosissimus Ioannes Hoperus.
<lz>[Adresse ...]: Domino suo longe colendissimo D. Henrico
Bullingero. D. suo peramantissimo.
