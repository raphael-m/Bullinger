<nr>[21154]</nr>
<ae>Bullinger an Johannes Calvin</ae>
ZÃ¼rich, 8. Juli 1551.
[Clarissimo viro d. Ioanni Calvino domino honorando et
fratri carissimo.]
[S.]  Praestiti qua potui fide id quod pollicitus sum,
[domine colendissime et frater carissime, ac quod]
religionis nomine debui. Contuli [enim] negotium quod scis
cum delectis aliquot, nec aliud possum elicere responsum
quam tale: Favemus serenissimo regi A. ex animo propter
praeclaram [illam eius] indolem excellensque in religionem
sinceram studium: sed nihil polliceri possumus quod foedus
attinet vel auxilia idque innumeras ob causas. Addunt iidem
: An vero legatio in A. religionis causa impetrari possit
mittenda nequivimus divinare, quum quod bona senatorum pars
aliquot territi exemplis semper suspicantur aliud latere sub
istis legationibus, tum quod huiusmodi negotia non possunt
perfici, nisi per suffragia Ducentorum apud quos est summa
potestas. At quum inter Ducentos diversissima sint ingenia,
stultissimum foret de his aliquid statuere certi. Pollicemur
tamen omnem nostram operam, si quando r. A. aliquid
postulaverit, quod ad religionis consensum purae eiusque
propagationem duntaxat pertineat.
Quin imo, ut certi aliquid haberent voluerunt
negotium hoc, ut ab amicis, non ut a r. aut r. consilio
propositum aut adumbratum referre ad senatum. Ego vero modis
omnibus obstiti territus casu non ita veteri. Quum enim d.
Montius huius aliquid proposuisset ut mysterium aliquot in
Helvetiae urbibus, protinus id rescivit reg. Rom. apud
Constant. locumtenens, hostis crucis Christi, qui et
frustrationem mire exagitavit. Non quod putem nostrorum
aliquem vel Schaffhusianorum aut Sangallorum, quibus eadem
ille proposuit, malitiose prodidisse, sed imprudenter
effutivisse. Ne ergo id nunc quoque eveniret, modis omnibus
obstiti ne senatus mysterium hoc resciret. Accessit ad haec
consultatio de concilio Tridentino, quae ne quas suspiciones
excitaret aut bonum negotium prorsus disturbaret timui. Si
quid ergo peccavi, sollicitudine peccavi non malitia. Nam
pont. Rom. missis ad comitia Badensia nunciis et brevi
apostolico, ut vocant, postulat ut Helvetii praelatos et
pastores suos mittant in concilium Tridentinum. Idem a
Sangallorum et aliquot urbibus Caesar missis literis
postulavit. Ubi ergo legati nostri Badena redeunt, proponunt
negotium senatui. Senatus iubet exponi concionatoribus sive
ministris, ut excussa propositione quid agendum sit scripto
commendent. Scripsimus ergo demonstrationem, ostendentes
indignum esse pontificem cui respondeatur, deinde concilium
Tridentinum non esse tale ad quod viri pii debeant accedere
etc. Isti intellecta omnium nostrorum sententia comitia
conscribunt ac Tigurum vocant ad 26 iulii Bernam, Basileam
ac Schaffhusium, idque hodie factum est. Confoederati nostri
papistici arbitrantur aequum esse ut urbes se concilio
subiiciant. Res ergo gravis inter nos iam vertitur. Spero
dominum nobis non defuturum. Tu semper ora pro nobis
dominum. Ista autem te, domine et frater mi, ignorare nolui.
Fac tu pro tua prudentia quod e re Christi et ecclesiarum
fore putaveris. Ego hic omnem meam tibi impendero operam.
Vale aeternum. Salutabis omnes in Christo fratres, Gallasium
inprimis. Tiguri  8. iulii 1551.
Bullingerus tuus.
