<nr>[25136]</nr>
<ae>Petrus Dasypodius an Bullinger</ae>
Straßburg,  2. September 1555.
Zürich StA, E II  356, 884. / Orig.(Aut.)

S.   Non erit opus me veteris admonere amicitię; illius
enim nec me coepit hactenus nec unquam capiet oblivio, cuius
etiam gratia cum tibi cum tuis quacunque occasione
gratificari cupio .Itaque, quamprimum ex tuis intellexi
literis, quid de filiis tuis statueris, utrunque ad me
adcersivi et alterum abiturienten sedulo pro meo in te amore
sum hortatus, primum ut ita se gerat apud Saxones, ne vel
tibi vel patrię possit esse dedecori, deinde quid mihi
olim Witenbergę versanti profuerit et a quibus potissimum
rebus abstinendum sit, indicavi; alteri vero meam obtuli,
quotiescunque desyderet, operam, quanquam spero nihil ei
defuturm esse sive victus rationem sive studiorum respicias.
Ad eas enim artes, quarum gratia missus est, perdiscendas
idoneos pręceptores habebit, at apud Burcherum ita
vivitur, ut magis ciborum copia quam inopia studiosum
impedire queat. Huc accedit scholę nostrę disciplina
et
condiscipulorum studia, quibus nimirum facile provocabitur
ad maiores literarum progressus faciendos; nam et ii, quos
vos misistis, et alii permulti apud nos gnaviter et non sine
laude dant operam bonis literis et liberali doctrinę.
Quorum exemplum filius tuus non tam mirabitur quam
imitabitur, spero; si tamen opus illi fuerit calcaribus aut
ope atque consilio meo indigebit, et monitor illi sum
futurus et nihil ei deesse patiar. V[ale]. Saluta meo nomine
d. Pellicanum cęterosque mei studiosos. Argentorati
postridie calendarum septembris anno 155 .

Petrus Dasypodius, t[otus] t[uus].

Clarissimo viro d. Henricho Bullingero, ecclesiastę apud
Tigurinos, amico suo.

