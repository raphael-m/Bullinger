<nr>[43135]</nr>
<ae>Tobias Egli an Bullinger.</ae>
(Chur), 23. November 1573.
Zürich StA, E II 376, 231. / Orig. (Aut.)
Graub. III, 453f. Exc.
S.  Quid cum Gantnero scismatico 14. novembris actum sit et
quam expresse se
partibus anabaptistarum aggregaverit, ex consignatione d.
consulis nostri sua
manu conscripta cognoscite, quam proxime remitti cupio, ut
ultimam, o si,
actionem illam actis meis subnectam et compendium tandem
aliquando ad vos
mittam, quod ob varia negocia nunc absolvere nequivi.
Iudicate vos nunc,
colendissimi patres, quid homo ille arrogantissimus
ecclesię eo usque nocuerit
et reipublicae, qui vinculum hoc sanctum et religiosam
affirmationem e medio
tollere conatur. Quae hisce vero diebus ex Italia accepi, ad
te pro more nostro
mittimus. Quae ultimo de d. de Monbruno scripseras,
Mediolano quoque
confirmantur. Nostri illi concionatores Ingaddinenses
graviter accusarunt; sed a
suis ceu innocui deffenduntur communitatibus. Rumor
circumfert expeditionem
nescio quam novam, et mire stipendiis inhiatur. Horrenda
narrantur de rege et
fratre Andio ipsorumquem mutuis insidiis clandestinis. Vix
fidem haec merentur,
quae tamen a multis non ut incerta narrantur. Comensis
episcopus anxie laborat,
ut iurisdictionem suam recuperet. Nuper quibusdam monacis
imperavit, ut moniales
novas sive iuvenes contra Rhetorum decreta consecret et
lustris illis ferarum
recipiantur. Idem Morbenni quoque factitare incoepit, cuius
coenobio profugos
remisit fretus diplomate illo, quod in praeteritis nundinis
accepit, cum d.
Helvetii adessent. Quae aguntur hic in praesentibus
n[undinis], faciam, ut alias
scias. Nunc quaeso, huic meae festinantię ignoscas et
brevitatem meam boni consulas.
Resalutant te d. Victor, qui mecum hic erat, dum hec
scriberem, d. consul, d.
Pontisella, d. Campellus, qui in discessum incumbit eo quod
praedia sacerdotii habere nequit, caeterique omnes.
1573.  23. novembris.
Tuae reverentię subiectissimus Th[obias] Ic[onius].
Amplissimo viro d.d. Heinrycho Bullingero, Tigurinae
ecclesiae antistiti
primario et praeclarissimo, d. suo singulari observantia
colendissimo.
