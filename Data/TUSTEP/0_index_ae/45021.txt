<nr>[45021]</nr>
<ae>Bullinger an Theodor Beza.</ae>
Zürich, 25. April 1575.
Zürich StA, E II 377, 2630f.
Aut. Entw. od. Kopie (der eigentl. Entwurf folgt 2632f)
[T. Schieß hat nur den Schluß kopiert!]
Schluß 2631b.
his audisti haud dubie ab aliis plura. Ego, unde digressus
sum, redeo. Praevidimus nos haec eventura (utcunque alias
simplices sumus) aliaque his similia infelicia et turbulenta
aliquando eruptura, si princeps pergat, sicut ei hinc
suggerebatur, novum instituere senatum ecclesiasticum, et
proinde fideliter et modeste hoc ei dissuasimus. Cuius
quidem rei ne nunc quidem nos poenitet, dominumque oramus
sedulo, ut ipse periculosum hoc negotium pro sua
misericordia benigne temperet ac, ne aliquando in magnum
aliquod malum erumpat, prohibeat etc.       Ex tuo autem
epistolari intelleximus Olevianum cum suis complicibus
pluris te quam ullum alium facere mortalem et te monitore
facturum, quod in nullius alterius hominis gratiam faceret.
Proinde te oro et obtestor, quam possum maxime, propter
Christum, propter illius ecclesiae salutem et propter
nostram illam intimam amicitiam fraternitatemque, ut serio
cogites de periculis his et scopulis e medio tollendis
horterisque tuos illos, ut et ipsi serio cogitent de
servanda ecclesia illa neve abutantur potestate illa sibi
concessa ac ne sequantur affectus odii invidiaeque potius
quam sanam rationem, imo ut expendant secum, qui sint, unde
emerserint quove in loco et inter quos quove favore aut odio
emineant et quae ex administratione illa sua et sibi et
optimo principi pericula comparent etc.
His autem meis utere, rogo, prudenter, et ut verum amicum et
fratrem syncerum decet, ne hae meae in alterius quam tuas
solius manus perveniant, ne illi, qui antea me nullo meo
merito oderunt maxime, odiant porro infensius, adeoque
praestaret has meas discindere aut in ignem coniicere vel
mihi ipsi remittere quam conservare aut describi curare.
Quae scripsi, tibi soli animo candido scripsi; at deum
testem invoco, quod illius afflictae et discissae ecclesiae
salutem conservationemque necnon optimi principis
existimationem et salutem quaero.
Vale, domine honorande et frater charissime, semperque
dominum pro me orare perge. Ille benedicat tibi caeterisque
symmystis et fratribus dilectis.
Tiguri  25. aprilis anno 1575.
Tuus ille.
[Adr. fehlt, steht dagegen am Ende des unmittelbar folgenden
Entwurfs:
Clarissimo viro d. Theodoro Bezae, Genevensis ecclesiae
fideli pastori, domino meo honorando et fratri charissimo.
