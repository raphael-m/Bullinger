<nr>[21235]</nr>
<ae>Pier Paolo Vergerio an Bullinger</ae>
Vicosoprano, 8. Oktober 1551.
Gr.  I, ...f.
Vir clarissime, accepi heri literas tuas, quibus mihi inter
reliqua significabas de nuptiis Iosiae et Elisabet, quas
opto ut dominus deus fortunet per Iesum Christum; gratulor
omnibus vobis. Intellexi, quae scripserit d. Halerus. Modo
non est mihi ad illum scribendi ocium; sed te oro, tu
rescribe me brevi ad vos rediturum et me versari nunc in
negotiis, quae prorsus ad totam rempublicam Christianam
pertinent; nam certe sic est. Missi hominem in Italiam ad
amicos, qui scribebant se nescire, ubi degerem, et propterea
eos parum ad me literarum dare; alium vero missi ad
personatos patres. Itaque brevi expecta a me prolixas
epistolas. Nunc id tantum affirmo: verum est, quod dicis
proclamatum esse bellum inter Cęsarem et regem; sic omnes
affirmant. Cremonae incubuerat horrida persecutio contra
Christi membra; at d. Fernandus Gongaza eam penitus sustulit
dei gratia, ut miseri illi fratres modo possint respirare.
Ter in hebdomada coepi concionari, at bone deus, quanta
impiorum rabie; nam omnino sperabant me nunquam amplius
rediturum. At eos male habet, quod ego is sim, qui non
possim sedate predicare et parcere Antichristo. Et quis
eorum, qui Christum sentiat, possit* (* a.R.: .... possunt)
parcere? Affirmo me hic degere in aliquo periculo, sed in
domino confido. Commendo tibi ex animo meos nepotes, id est
ut urgeas saepe, ut tum ipsi sint diligentes, tum praeceptor
severus; hac re nihil mihi potes facere gratius. Utcumque
res cadant, ego primo quoque tempore ad vos redibo et
portabo versiones et alia non[n]ulla.  Vale et salve, vir
optime. Saluta mihi omnes fratres.
Adde verbum d. Halero, ut d. Vireto scribat, ut ad te mittat
libellos et imagines, quę fuere ad illum ex Geneva
allatae. Vicosoprani,  8. octobris 1551.
Vergerius.
[C]larissimo d. H[enrico] Bullingero etc.
