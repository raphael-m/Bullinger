<nr>[25114]</nr>
---> gleicher Brief wie 25115!
<ae>Bullinger an [Giulio della Rovere da Milano]</ae>
Zürich,  Juli 1555.
Zürich StA, E II 367, 105.
Autogr. Kopie (Entwurf).

S.  Scio equidem apud te, frater, et apud alios nonnullos
Laelium Socinum Senensen, qui diu in nostra schola diligens
fuit auditor, suspitione gravi laborare, quasi Ario vel
Serveto aut anabaptistis favens adorandam dei trinitatem non
agnoscat neque syncere fateatur Christum dominum iuxta
divinitatem patri esse coaequalem, iuxta humanitatem vero
nobis consubstantialem. Nam ea de causa me hortabaris, ut
pro meo officio gregi dominico mihi credito invigilarem, ne
per illum pestifero aliquo afflaretur veneno. Ego vero, cum
Laelio diu usu  sim perquam familiariter nec tamen huius vel
tantillum ex eius sermonibus intellegerim, admiratus sum
illa tua legens; ne tamen fratris admonitionem, pro qua me
tibi gratias debere fateor, contemnere viderer et rursus ne
Laelium non auditum et ipse gravi suspitione premere
inciperem, voco hominem. Is vero, qua preditus est
humanitate, libenter et protinus adest. Recito illi,
praeterito tuo et aliorum nomine, quid mihi de ipso nonnulli
fratres significent, adhortans, ut libere et clare suam apud
me de his fidem profiteatur.
Quid multis? Queritur Laelius indignissime secum agi et
quorundam se indignissime premi odiis, quos ipse mallet
libere et palam, cur ita de ipso sentiant, proferre quam ita
de ipso suspicari et aliis quoque pravas illas suspitiones
ingerere. "Ego", inquit, "ignoro, si quid unquam dixerim,
cuius gratia haberi debeam pro Servetano aut anabaptista,
nisi si forte sit, quod Genevae agens dixi mihi non placere,
quod Servetus de repente sit extinctus. Caeterum id non
dixi, quod nolim prorsus coherceri haereticos et homines
blasphemos aut quod doctrinae faveam Servetanae, quam nolim
extinctam, sed potius, cum improbem pravam illius doctrinam,
hac ipsum liberari quam in ipsa concremari maluissem.

Alioqui de trinitate et unitate dei aeterni, de Christi Iesu
domini nostri divinitate et humanitate, denique de mysterio
redemptionis nostrae et de salute animarum earundemque
immortalitate, corporum item nostrorum resurrectione
gloriosa et vita aeterna per omnem modum ista credo, sentio
et profiteor, sicut docet scriptura canonica compendioque
comprehensum est in symbolo apostolico."

Ego vero adiiciebam: "Consentis ergo cum symbolo Niceno et
Constantinopolitano? abhorreas autem ab omnibus haeresibus
Praxeae vel Sabelli, Arii vel Serveti, Macedonii, Nestorii,
Eutychis et anabaptistarum?" Excipiebat ille: "Consentio
doctrinae, quae semper in catholica ecclesia orthodoxa fuit
et hodie simpliciter et concorditer docetur in ecclesiia
Tigurina. Ideo enim communico in mystica Christi domini
coena, ideo vobiscum habeo, nusquam diverticula quaero, ac
cupio mihi iam diserte indicari, quid me oporteat praeterea
facere, si videlicet haec non satisfaciunt.
Ego vero respondebam: "Si toto corde ita credis, Laeli,
nihil est, quod a te requiram amplius. Dominum oro, ut te in
hac fide confirmet. Unum tamen a te postulo frater, ut,
postquam haec, quae nunc inter nos peracta sunt, in chartam
consignavero (consignabo enim) tu non graveris tuam addere
manum. Non, quod non bene de te sentiam aut tibi non plene
fidam, sed quod propter alios hoc testimonii habere cupiam,
apud quos deinde ardentius omnia testari possim et pacem
atque reconciliationem quaerere." Annuit vero Laelius et
huius suae sententiae suam mihi manum adiecit.
Haec cum te imprimis scire oporteat, paucis exponere volui,
ut et tu melius sentias de Laelio et aliis eum, si necesse
sit, de meliore nota commendes. Est sane illi curiosum
ingenium et multiplicibus implicitum quaestionibus. Eas cum
aliquoties proposuit discendi et experiundi causa, visus est
nondum assetus eius ingenio pestiferas fovere opiniones,
quin et illas serere et propagare velle. Eadem tamen ille
est praeditus modestia, ut, cum ex me aliisque, quos amat
syncere, intelligit, ex talibus quaestionibus vel
disputationibus tales contra ipsum exoriri in multorum
animis suspiciones, adde et offensiones, videat sibi ab eis
esse abstinendum, id quod etiam facturum se promisit.
Proinde hortor te, colende mi domine et frater charissime,
ut Laelium nostrum apud te non tantum a prava suspitione
purgatum habeas, sed et apud alios mala de ipsius fide
suspicantes fraterne excuses. Fratres enim sumus, qui mutuam
invicem charitatem debemus. Suspitiones autem numerat
apostolus Paulus inter opera carnis. Pacem et charitatem
unice commendavit dominus et salvator noster. In hoc
aeternum vale et ora pro nobis semper dominum. Tiguri mense
iulio anno domini 1555.

Heinrychus Bullingerus, Tigurinae ecclesiae minister.


[Kein Vermerk über Adressaten.  Calvin?  Jul.
Mediolanensis?]

