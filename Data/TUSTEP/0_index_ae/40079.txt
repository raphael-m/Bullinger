<nr>[40079]</nr>
<ae>Tobias Egli an Bullinger.</ae>
Chur, 28. August 1570.
Zürich StA, E II 377, 2484f. / Orig. (Aut.)
Gr. III, 209ff. Exc.
S. Literae tuae, quibus spes optima pacis stabilis
aperiebatur, coenae modo peractae supervenerunt,
reverendissime d. pater, unde occasio commoda se mihi
offerebat, eas omnibus Curiensibus, inter quos aliquot fuere
senatores, interpretandi. Miris applausibus spem istam
exceperunt omnes. Sed iam ante et comes ipse et abbas
Theodorus discesserant; alioquin effecissemus, ut nuncius
ille, tristissimus ipsis, ipsorum aures vulnerasset. 24.
augusti, postquam satis commodeque lavatum esset, summo
diluculo surreximus fontesque saluberrimos istos relicturi
itineri nos accinximus; sed ecce, dum miseri abitum
apparamus, undiquaque subito rapidissimis torrentibus
cingimur, qui praeter opinionem ex utroque monte utrinque ex
alto pręcipitantes obvia quaeque secum diripuerunt. Ita
montium viscera evellebantur, ut saxa ingentia glomerata
fidem quoque hominum et multitudine et pondere excedant.
Vidi et tetigi unum, qui latitudine erat 7 pedum,
longitudine 16 pedum, altitudine vero staturam viri proceri
adaequabat; hunc e regione et quam proxime balneorum
domicilio advolutum terrae impressit. Parum abfuit, ut
ahenum ipsum una cum aggere arripuisset ablato subito.
Coacti sunt omnes ex fontibus prosilire tutumque locum, quem
vix tamen repperiebamus, unusquisque requirere. Vidisses hic
miseram rerum faciem; tribus enim aggeribus in propugnaculum
istius aedificii iactis una cum macello direptis et de
repente dirutis ipsum quoque hypocaustum, quod abbas
occupavit, vis aquae immanis subruere coepit nosque ex
cubili nostro supra extructo misere deiecit. Omnia omnium
domorum loca suis intestinis, impedimentis, infantulis
exonerata fuere, et in vertices montium, unde totum
sodalitium madescens ruinam et aquarum molem despiciebat,
deportata omnia. Hic audisses mulierum et infantium
clamores, montium et sylvarum fragores terrendos etc. Utque
in pauca coniiciam:
ita cincti fuimus undique inundationibus, ut devecto ponte
evadere ex isti angulo non potu[er]imus, sed totum istum
diem subsistentes ociosi crastino vix trabe iacta
transrepere licuerit.    -    Postquam domum redire
contigit, vidimus et audimus, Plassuram nostram plus mille
locis circa urbem horrendum attulisse damnum, quod certe
peritorum iudicio mille coronatis sarciri minime poterit.
Sic intra et extra eodem die torrentissimorum fluminum
afflictio religiosiores nos fecit, utinam vere et constanter
ex animo!     -      Heri vesperi interpres legati pulsavit
aedes, sed domi me non repperit. Hodie mane d. consul
Ambrosius, quid voluerit, per statorem me certiorem fecit:
pacem nempe in Galliis esse confectam. Mox subsequitur
scriptio quaedam d.d. Ruinelli, quę illud idem affirmat.
Consonant et virorum quorundam eximiorum narrationes, qui
Helvetiis ultimum hunc actum male cessisse opinantur. Hoc
tantum nunc addo: episcopum nostrum abbatem nunc alium
ministerio Spelucae quod dicitur Diserti, id est in
Dissentis, investire. Huic investiturae debet adesse
cardinalis Boromeus, qui nudiustertius Bellizonae fuit et in
transitu pagos Helveticos peragrabit. Quid adventus tanti
monstri sibi velit, captum meum superat, nisi quod ex
communi fama et experientia liquet, eiusmodi aves et bubones
monstri aliquid semper alere et animos suos sanguinarios in
nostrorum interitum conspirantes comportare. Si quid certi
exploravero, ut scias, quamprimum faciam.    -
Monetarius Hieronymus Carlinus in aulam episcopi se nunc
recepit, sub cuius iurisdictione cudere monetam constituit.
Peperit eius uxor nuper infantemque papali baptismo tingi
omnino noluit; sed uterque parens coactus fuit ab episcopo,
ne in urbe a nobis tingeretur.    -     Maxima pompa
Henricus comes egressus Fiderinum nuper urbem nostram
ingressus est; ita potarunt, ut alter alteri os aperiret et
vini copiam infunderet. Deauratum panem dux Herdlius illi
apposuit etc. Sed de his hactenus. Superest, amplissime d.,
reverendissime d. pater, ut tibi me commendem suppliciter
tibique vitam longaevam et felicissimam imprecer a domino,
cui omnia tua studia omnesque labores indesinenter dedicasti
et addixisti.
Vale igitur optime in Christo Iesu, domino nostro.
Amen.
Ocyssime  Curiae 1570. 28. augusti.
Salutaris quam humanissime a d.d. consulibus, d. Pontisella,
d. Gregorio Carlio, d. Ioanne a Salicibus etc.
Accepi una cum tuis literas eximii viri d. Froschoueri, in
quibus me erudit se nihil de reliqua summa cum bibliopola
pactum esse. Quaeso igitur illi meo nomine dicas me porro
causam ipsius persecuturum diligenter et proxime scripturum
de omnibus et factis et faciundis. Solicitat pertinax ille
homo multos arcanis literis, ut reditus sibi pateat in
patriam, interim nullam pollicetur emendationem. Audio etiam
collegam meum in id apud plures incumbere, ut reducatur
perversus ille homo. Sed si rem penitius olfecero, agam,
quod me decebit quodque re ipsa necesse erit.
Tuae dominationi
subiectissimus Thobias Iconius.
Amplissimo viro d. d. Hennrico Bullingero, Tigurinae
ecclesiae antistiti primario et vigilantissimo, domino suo
singulari observantia colendissimo.         Zürich
