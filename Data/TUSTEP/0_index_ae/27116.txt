<nr>[27116]</nr>
<ae>Bullinger an Johannes Calvin</ae>
<od>Zürich, 20. Juni 1557</od>
<vo>Autograph: Genf ??, 114, 81.
(Siegel...)</vo>
<dr>CO XVI 574f, Nr. 3649<dr>
<re> </re>
<tx>S. D. libenter audio literas meas, etiam prolixas et
molestas, non esse tibi, domine colende et frater carissime,
ingratas. Testimonium hoc est singularis tui in me amoris.
Perge ita amare me: certe tu mihi vicissim carus es. Si quid
praestiti in causa fratrum Waldensium, debui hoc. Est item
divini muneris quidquid ex nobis proficiscitur boni. Quod
reliquum est, pergamus sedulo orare, ut animum regis flectat,
et cor eius molle reddat. Adduxit regem in discrimen maximum
pontifex, ut iam non utatur successu et fortuna felici. Utinam
non persuadeant illi effrontes illi nebulones ipsum nulla
usurum fortuna meliore, nisi excisa haeresi novitia una cum
haereticis consceleratissimis. Sed vivit Deus, qui illa omnia
videt, et sancta sua providentia gubernat omnia. Nostrum est
orare pro regis salute.
^$Oro te, ne indigne feras, quod consilium meum de mea ad vos
profectione mutavi. Deus cordium scrutator novit, nihilominus
ex animo et te et Genevensem ecclesiam atque rempublicam amare
et me vobis optime velle. Sunt autem multae causae, cur nunc
non potuerim venire.
^$Ego quale iam consilium iniri possit, quid fiat cum Saxonibus
non video. Occurrit hic mihi illud Comici, quae res in se
neque consilium neque modum habet ullum eam consilio regere
non ..es? Etenim quid agas? Non audiunt isti homines ullas
rationes, obfirmarunt mentes suas, ac hoc veluti principium
rerum suarum posuerunt, Schuermeros neque audiendos, neque
ferendos. Eius sententiae sunt plerique omnes. Si qui
supersunt moderatiores pauculi illi abripiuntur simul cum
illis, vel enim ne mutire quidem audent, vel in apertum se
discrimen coniicere nolunt. Videntur enim pro hostibus haberi
publicis qui vel verbulum pro nobis dixerint. Si cum huiusmodi
hominibus centies venias in colloquium, et non omnia illorum
simpliciter approbaveris, damnaberis pro haeretico. Ab aequis
et moderatis colloquiis non refugio aut abhorreo: interim
scio, nihil nos effecturos ullis cum huiusmodi hominum
colloquiis. Marpurgense colloquium, Isenacense, vel
Wittenbergicum colloquium quid sperem dudum docuit. Docent
quotidiana horum hominum scripta tam privata quam publica. Eo
insania eorum erupit, ut videantur irreconciliabiles, neque
ullum restet remedium quam manus Domini. Aliqua saltem est
spes in moderatione principum, quamquam ne hos quidem
reverebuntur isti. Ideoque si quid statuisti respondere ad
scriptum Magdeburgense, perge, ne differas. Priores isti
praevenerunt te. Nemo inique feret responsionem moderatam. Non
indigne ferent principes, neque turbabit ea legitimum
colloquium. Nisi vero aliquid a nobis respondeatur,
gloriabuntur illi se causam habere iustam, nostra argumenta
tam perspicue et evidenter esse confutata, ut nihil nobis quod
opponamus supersit. Confirmabuntur ergo multi in errore et
infirmiores etiam deflectent in errorem. Vellem tamen personis
eorum praeteritis duntaxat causam respiceres, et primo
confutares illorum argumenta, quae pro sua corporali adferunt
praesentia, deinde nostra argumenta tuereris atque ostenderes
responsiones istorum sophisticas esse, nostra argumenta
perstare firma. Sed quid tibi hic ipse praescribo, qui ipse
longe melius quid deceat et quid utile sit, vides? Proinde
tuae pietati et prudentiae haec relinquo. Dominus instruat te
spiritu suo sancto, ut quae instituis cedant ad gloriam Dei et
ecclesiae aedificationem.
^$Respondi libello Iacobi Andreae brevibus, et curavi mihi
describi duo exempla, alterum mitto illustrissimo principi
Lantgravium?, alterum comiti Georgio a Wirtemberg, a quo
primum accepi. Apud illos profiteor, in nobis non futuram
ullam moram, si detur locus moderato colloquio, neque nos
abhorrere a conciliatione, si qua inveniri queat, nihil a
scripturis discrepante. Si autem fratres nostri urserint ut
simpliciter ipsorum sententiam amplectamur (id quod fecerunt
hactenus) non posse nos deserta veritate perspicua recipere a
veritate aliena.
^$Legati reipublicae nostrae nunc in comitiis Badensibus,
Bernensium, Basiliensium et Schaffhusianorum legatis mox ab
initio vocatis in memoriam reducent, quae princeps
Wirtembergicus D. Farello et Bezae discedentibus dixerit. Sibi
ergo videri non utile tantum, sed necessarium, ut literae
scribantur mature, dum adhuc Francofordiae sunt principes,
quibus reddantur certiores de bona voluntate ecclesiarum
Helveticarum erga principes earumque ecclesias. Quid autem
facturae sint urbes reliquae, non facile dixero. Oremus
Dominum, ut illud animis ipsorum inserat, quod pertinere novit
ad gloriam suam et ecclesiae aedificationem.
^$Iacobus Andreae unus est ex moderatioribus, et quantum ex
tuis literis intelligo, tibi notus et familiaris. Sed utinam
germanicum eius libellum possis intelligere, videres quanta
confidentia lutheranismum doceat. Illud, quod mireris, urget
imprimis, impios etiam participare vero Christi corpore. Dicit
merum esse figmentum humanum, si quis imaginetur coelum esse
locum certum. Dicit manifestissime filium hominis et ubique
esse et implere omnia. Si haec facit homo placidus et
moderatus, quid exspectes aut speres de aliis? Neque hi omnes
ullos coetus, ulla colloquia sibi dari petunt, sed simpliciter
inculcant principibus et populo, hanc esse veritatem
indubitatam, quam Lutherus docuit, hanc esse defendendam,
contrariam exscindendam, neque colloquio neque libris nostris
locum cedendum. Haec certa sunt.
^$Nemo unquam Albero te gravius accusavit. Tractavit non tantum
causam coenae, sed et baptismi et infantium sine baptismo
decedentium. Caeterum si diligenter (quod te facturum nihil
dubito) responderis ad argumentum Magdeburgensium, confutatus
erit in causa eucharistiae et Erasmus Alberus.
^$De visione Paulli idem tecum sentio, et iam scripseram ad
Lantgravium eadem. Haec ad tuas literas paucis respondere
rotui.
^$Tu me ama et symmystas omnes pariter, ui te salvere iubent.
Vale optime.
^$Tiguri, 20. junii 1557.
^$Salvi sint fratres et symmystae omnes.
^$Bullingerus tuus.
^$D. Ionvillaeo die, me exclusum brevitate temporis et meis
negotiis nunc scribere ad ipsum non potuisse. salvus sit.
<lz>[Adresse ...]: Clarissimo viro D. Ioanni Calvino,
Genevensis ecclesiae pastori fidelissimo domino colendo et
fratri carissimo.
