<nr>[22163]</nr>
<ae>Konrad Lycosthenes an Bullinger</ae>
Basel, 1. September 1552.
ZÃ¼rich StA, E II 366, 18. / Orig.(Aut.)
S. D.  Perplacent mihi conciones tuae, quas misisti dono, vir
amplissime; eas ut necessarias huic tempori calamitoso ita
etiam piis omnibus, qui cum ecclesia fluctuantur in tantis
tyrannorum procellis, longe gratissimas fore nequaquam
dubito. Dedi etiam Myconio nostro atque Hospiniano, quae
misisti, qui mecum gratias ingentes pro tanto munere agunt.
Francfurdienses iamdudum obsidione liberati sunt, qui
praesidia militum, ne peste cives inficiantur, in proxima
queque urbi loca posuerunt nullumque in urbe militem
retinuerunt, unde speramus tutum mercatoribus exteris in
urbem ad nundinas frequentandas fore aditum. Dux
Wirtembergensis post pacem Augustae pronunciatam missam
papisticam (ut hisce diebus ex Petri Tussani, ecclesiastae
Mintpelgardensis, intelleximus literis) per omnem suum
ducatum abrogavit atque aliquot militum signa dimisit, qui
recta via ad marchionem Brandenburgensem profecti novum
exercitum Spirae atque Wormatiae colligentem eius stipendio
iam militant in episcopatu Trevirensi. Expilavit episcopum
Moguntinensem, canonicos atque sacrificulos, idem facturus
apud
Trevirenses atque Colonienses, qui alleluia suum ante
passionem ordine praepostero exclamarunt. Audimus classem
Caesaris in mare Ligustico infestatam a Turcis, qui novem
triremes submersisse caeterasque omnes dissipasse capto
Madrutio cum fratre dicuntur. Ottho Henricus, comes
Palatinus, revocat evangelii ministros, ut in suo principatu
eiectis interimistis atque abrogatis papisticis
suspitionibus Christi evangelium praedicent. Ex quibus
vocatus est ex agro Basiliensi dominus Michael Dillerus, vir
in omni doctrinarum atque linguarum genere doctissimus, qui
ante annos quatuor a Caesare propter evangelium Spira
eiectus in civitate Lauffen ecclesiae hactenus praefuit.
Plura scribere modo non vacat.
Vale, vir ornatissime, Tigurinae ecclesiae atque nobis diu
superstes.
Basileae calendis septembris anno 1552.
T[uus] Con[radus] Lycosthenes.
Clarissimo viro d. Henricho Bullingero, ecclesiae Tigurinae
concionatori vigilantissimo.
                                  Tigurum
