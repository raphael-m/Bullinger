<nr>[20133]</nr>
<ae>John Burcher an Bullinger</ae>
Straßburg, 8. Juni 1550.
Zürich StA, E II 369, 91.
<a>Epistolae Tigurinae</a>, S. 431f.
Englische Übersetzung: <a>Original Letters</a> II, S. 665-667.
Orig. (Aut.)
Deo soli honor. Argentinae  8. iunii 1550. S. P. D.  Ante
biduum allatae sunt
mihi literae tuae Bullingere amicissime, 17 maii Tiguri
datae. Gratificaris in
iis de nescio qua diligentia et labore in transmittendis
libris et literis in
Angliam, officiumque rependere promittis. Ego certe nihil
agnosco me fecisse,
quin id pluraque tuae humanitati debeam. Praeterea in
similibus autoritatem
praecipiendi penes te habebis. Caeterum libros, non literas,
d. Hoperi in mercem
inclusi: literas tum eius tum regias famulo d. Richardi una
cum libro regi dicato commendavi.
Verbum dei opera et ministerio d. Hoperi promovetur indies,
praecorque deum
optimum maximum, ut confirmet quod coeperit. Scripsit ad me
amicus quidam ex
Anglia, regem post pascha ad se vocasse Hoperum, atque
episcopatu Glocestrensi
eum remunerasse velle. Renuit Hoperus. Non ita pridem
vocatus est a concilio,
qui instant ut accipiat. Excusavit se non posse conscientia
bona vestitu et
rasura papistica (quod nondum abolitum est inter episcopos)
se signari
permittere. Concesserunt eum a rasura liberum: veste alba
linea indui oportet,
quum ingreditur parleamentum. Tamen et hoc autoritate
parleamenti abolendum ducunt.
Haec de Hopero, iam ad alia. Beatus<f1>Gering.<fe> ille impurus concionator
noster non aliter
apud me censetur quam publicanus et ethnicus, nisi ecclesiae
vestrae et Bernensi
reconciliatus fuerit. Bucerus in matrimonii causa plus quam
licentiosus est.
Audivi semel in mensa de hac questione disputantem, ubi
affirmavit ob quancunque
levisculam causam divortium concedendum fore; adeo ut non
absque causa censetur
a Wintoniensi nostro autorem libri in gratiam Landgravii
aediti. In Anglia quid
moliatur mercenarius Bucerus, qui, nondum conspecto lupo,
affugit ab hac
ecclesia, ignoro. Valetudinarius est, et fama fert eum aut
repuerascere, aut
fere stultescere: quod solet munus esse inconstantis et vagi
animi.
Affinis meus ex inexpectato ad me ante mensem venit. Vobis
humaniter valedixisse
gaudeo. Apud me de conditione ei prospectum est. Succensui,
quod tibi non
valedixerat et gratias egerat. Sed ignoscendum ei est, tum
propter aetatem hanc
alioqui timidam, tum propter educationem primam, satis rudem
negligentioremque.
De Caesaris adventu certi nihil: fferebatur eum in fine maii
discessurum
Bruxellam; iam tamen fama venit, eum tempore illo non
discess[iss]e. Literas
tuas proxime missas per veredarium Andwerpiam misi; ante
dies decem pervenient
ad manus Hoperi. Novi nihil praeterea, quam quod papistae
religionem suam
redintegrarint in templis constitutis, fautores habent non
paucos. Dominus quod
superest cognitionis verae servet et augeat. Uxorem tuam et
doctos omnes a me
quam officio[si]ssime salutabis. Bene vale. Argentinae, 8.
iunii, 1550.
Tuus, Burcherus.
Hoperus certo episcopatum accepit; nam uxor Buceri reversa,
ut matrem et liberos
in Angliam ducat, haec nuntiat. Caesar properat Spiram
versus certo.
D. Heinricho Bullingero, verae religionis pastori caro.
         Tiguri.
