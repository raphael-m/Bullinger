<nr>[42022]</nr>
<ae>Hans Liner an Bullinger.</ae>
St. Gallen, 26. Februar 1572.
Zürich StA, E II 351, 269./ Orig. (Aut.)
Laus deo 1572 ady 26. febrier in St. Gallen.
Erwurdiger, hoch-und wolgelerter herr, euch sey min willig
dienst jederzit etc.
zu bevor. Erender, geliebter herr, den jungsten sant ich
euch mit Bartholomeo
Knüpffel sampt ainem pacquet vom hern  Schlüselberger, hoff
sey euch worden.
Hiemit brieff uß Augspurg; sind mir vor datto spat zuͦ
kommen. By dissem aignen
potten schribt euch der herr Kessler von wägen der armen
cristen, die man mit
gwalt zwingen will; bin ich ermandt worden, euch sampt den
andren herrn ewer
mithelffer umb gottes ehr willen euch uff das allerhöchst
zuͦ bitten, in
beholffen zuͦ sin, als mir nit zwifflet; da je mehr man
dem thiranen nachlast,
wie mehr sy newerungen füernemend. Der herr landtvogt ist
guͦtwillig, sin bests
zuͦ thun; allain das ir herren im beystandin; der wirdt
die tag gen Zurich, hat
sich als guͦtz erbotten etc. News han cih wenig, allain uß
Lion von 13., das der
cadinal Alexandrin am hoff ankomen, so uß Portengal kompt,
hat dem kunig 3
artickel furtragen: erstlich sölle ehr sich dem concilio
underwerffen,
dasselbig helffen excucieren, zum andren das ir m[ajesta]t
in die
saincte lega oder pundtnus ingon wolle, zum 3. das ir
m[ajesta]t ir
schwöster dem kunig uß Portugal vermechlen wölle. Diese 3
artickel sind im suber
abgeschlagen. Die kunigin von Navera ist zuͦ Thurs, biß
das der cardinal
verruckt ist, der sich nit lang mehr sumen wirdt. Das ist
alles, so ich diser
zit han; so sich was witters zuͦtregt, soll euch als minem
erenden, geliebten
herren unverhalten sin. Unsere erenden, geliebten herren
predicanten lassend
euch ir dienst und grutz anzaigen. Will euch hiemit sampt
den ewer inn schierm
des almachtigen bevolhen han sampt den ewern min erenden,
geliebten herren
Walther insunderhait min dienst und grutz anzaigen etc.
E[wer] w[illiger] d[iener] Hannß Liner.
Dem ehrwurdigen und wolgelerten herren Heinrich Bullinger,
der kirchen zuͦ
Zurich gethrewer diener, meinem erenden, geliebt[e]n herren
in      Zurich.
