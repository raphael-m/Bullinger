<nr>[21050]</nr>
<ae>Bullinger an Joachim Vadian</ae>
Zürich, 8. März 1551.
St. Gallen VII, 133.
St.Gall. Mitt.30,  S. 905f.
Ep.Calv. 1461 (XIV, 70ff.)
S. D.   Multis nominibus aegritudo illa tua, domine
colendissime et amice incomparabilis, me torquet, cum quod
vicem tuam doleo, tum quod literis tuis doctis et
iucundissimis aegerrime careo. Sed feramus, necesse est,
quod mutare non possumus. Omnia nostra sunt in manu domini
omnipotentis et amantis nos; is pro bona sua voluntate
moderatur omnia, et ea quidem in salutem nostram. Id vero ut
agnoscamus, semper orandus est dominus. Mitto tuae pietati
Consensionem nostram et d. Calvini, fratris charissimi, nec
dubito, quin summum gaudium ea tibi sit allatura. Viderunt
eam, priusquam aederetur, Angli, Prussi, Galli, Itali,
Ungari aliquot praecellentes viri nec improbarunt. Tandem
ergo aedere visum est, et nunc maxime, cum adversarii nostri
omnia contra nos instituunt. Mitto et V. Decadem sermonum
meorum de ecclesia Christi contra ecclesiam Antichristi, de
ministerio et ministris ecclesiae contra pseudoepiscopos, de
oratione fideli ecclesiae contra superstitiosas preces, de
sacramentis in genere et specie contra nundinatores. Spero
in his, maxime sermonibus 4 de sacramentis, me fecisse
operae precium et peccatum suum intellecturos, qui nos
damnant pro haereticis et sacramentariis etc. Dissero et de
institutis ecclesiae variis sermone 10. Ut autem sunt, scio
papistas me nunc offendisse gravius quam antea unquam;  ita
spero me gratificatum piis rationibus multis. Sed tuum in
his exactissimum expecto iudicium. Quid vero putas futurum?
Vocabimurne in consilium an non vocabimur? Sed vocabimur.
Eundum ergo an non eundum? Quis eat ad hostes Christi, non
ut patrocinetur veritati, sed ut audiat condemnationis
iniquissimę sententiam? Verum de his mox copiosius. Quid
habes de Magdeburgensibus? Vive et aeternum vale, vir
clarissime. Tiguri,  8. martii, anno 1551. Intellexisti
iamdudum, comitia celebranda cras Badenae; legati nostri
dominus consul Lavaterus et frater Aescherus etc. Salvi sint
fratres et symmystae omnes.
Bullingerus tuus.
Quaeso, domine, ne causam nostram in Polonia agendam propter
debitum domini Floriani neglexeris.
Clarissimo viro d. d. Ioachimo Vadiano, Sangallensi consuli
dignissimo, domino suo colendissimo.
                                      Sangallen.
