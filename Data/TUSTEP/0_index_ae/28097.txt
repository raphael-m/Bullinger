<nr>[28097]</nr>
<ae>Menso Poppius an Bullinger</ae>
<od>
Manslacht, 16. Juli 1558.
<vo>Zürich StA, E II         ,455-457. / Orig.
(Aut.)
S.P. Prębent mihi, admodum in Christo dilecte frater, imo etiam pater (qum, quantum in te est, nos Christo gignis), materiam et audaciam tibi scribendi et meus tibi missus et tuus mihi acceptus liber.
Multa quidem et omnia, quae orbi aedis, accipimus tua volumina; sed inter omnia caetera non minime nos exhilaravit ille in Ioannis Apocalypsim a te scriptus liber, et quando ad omnes Christi domini exules a Romana pellice pulsos e suis patriis quasi impurissimae Phaedrae privignos et multa in
exilio domantes monstra Hippolytos eum in laborum suorum levamen et solamen scripsisti et dono misisti, mearum quoque partium esse arbitror, quoniam inter Iesu Christi regni candidatos extorres unus sum, et agnoscere donatorem et pro spiritus mei ex eo hausta refectione et exhilaratione agere gratias, quoniam referre pauperes pauperis Christi discipuli non possumus.
Deus ille pater noster, qui variis et immensis miserabilem hoc tempore Christi sui sponsam spiritus sui charismatis ornat, diu te cum tuis symmystis, charis tuis et nostris fratribus, servet nobis incolumem et augeat sua in vobis talenta bene et fideliter foenori in ditandae ecclesiae emolumentum exposita ad suam mensam, donec Romanenses mercatores lamentabilem suam pauperiam videant intabescantque videndo confundanturque fructifera aliquando ad suam salutem (si pro ea orari deus velit)
confusione antequam aeterna obruantur ab ecclesiae suae vindice Christo.
Id nobis largiatur munificus deus pater noster et habentibus abundantius det, non solum vobis, sed et per vos nobis.
Porro scripta et de vita  aeterna testimonia vestra sicuti hilari animo et grato, utpote vera et in quae consentimus et quidem omnibus papae thesauris preciosiora accipimus, ita vicissim nostra vobis transmittimus, nimirum ut consentientia nostrae in Christo fidei et spei testimonia leti de incremento regni
eius accipiatis, sicuti nos vestra lętissimo animo accipimus.
Lusi carmine brevi futuri gaudii certitudinem lecta tua Apocalypsi, et quia nobis ad vivum  liber ille depingit gloriam in resurrectione piorum et certam et ineffabilem necnon et damnationem et confusionem eorum, qui nunc videntur rerum domini et horrendis nunc in nos tyrannizant modis, ego mihi temperare non potui, quin in fidem Christi dominatoris cum omnibus electis cecinerim epinicion triumphale de reparatione humanae salutis
insultans pia fiducia omnibus hostibus nostris, mundo, peccato, morti, diabolo eiusque satelliti papae, iam nunc quasi oculis intuens, quia resipiscere non possunt, aeternam illorum abiectionem et victoriam Christi membrorumque eius omnium gloriosissimam.
Libellum tamen meum typis excusum alia intentione sicuti et dilecto in Christo fratri Calvino prius transmis, hęsit nimirum ille iam ad triennium Francofurti, ubi primum erat in custodia domini a Lasco (qui et suasor fuit eius aediti) non ita
multis distractis exemplaribus, meane an poetices culpa, nescio; restant ibidem circa 800 exemplaria, quorum divendendorum curam suscepit Petrus Dathenus Casletanus, Belgicae illic ecclesiae minister.
Consilium itaque meum est, quoniam impressurae sumptus me admodum attriverunt, ut iuver vestro apud notos bibliopolas patrocinio et commendatione, ut quavis precio illa distrahantur.
Sed tamen quoniam, non cupio Cyclopem temere et immeritum a vobis commendari, transmisi un   ad dominum Calvinum,
vobis si vacarit, legendum exemplar.
Non tędebit fortasse lectionis, si Romanam corniculam forte videre iuvat.
Expectabo hic vestram quamcumque pręstare poteritis opem et operam, de voluntate vestra non ita dubitaturus, in qua et securus ero.
Revertor ad tuam Apocalypsim; in ea autem te eius sententiae esse video, ut putes antichristum a nullo hominum debellatum iri, sed a solo Christo in extremo eius adventu.
Quamquam autem, vir eruditissime, facile tuam tueris sententiam, et si eam corripere velim, non immerito videri possim, quod sus Minervam<f1>Adagia, 1, 1, 40 (LB II 43).<fe>, ut dicitur, docere velim, tamen spero hoc procul esse a tua ingenuitate et synceritate, ut ferre non possis, si quis dissentiat, dissentientemque sis osurus, praesertim si, cur dissentiam,
non minus amice quam libere profitear.
Mihi videtur ex pluribus singulariter impiorum hominum, regum, urbium nationumve poenis, quas semper temporales etiam dei iustitia tandem irrogare solet, et ex ipsa etiam b[eati] Ioannis Apocalypsi probari posse Romanam ecclesiam laturam insignem aliquando calamitatem et vastationem temporalem a deo quidem, sed tamen non absque humana opera infligendam.
Hoc enim diserte et expresse vaticinari S.Ioannem de Romani imperii cornibus decem, quę
scilicet meretricem sint osura et desolatura et nudatura et carnem eius voratura ac igne etiam concrematura ipsam.
Eam ultionem tribuit vates non personae Christi, sed cornibus Romani imperii, id quod tu ipse etiam eo loco videris agnoscere; in veteri bestia eam ultionem impletam per cornua ipse ostendis; proinde sequitur etiam in nova, hoc est in imagine bestiae, eam per cornua implendam vastationem seu desolationem.
Ut enim veteris desolatio nullum novae typum habeat, quod tamen agnoscis,
precipue eam ultionem deputat Ioannes meretrici perfidae, hoc est apostaticae ecclesiae, bestiae, hoc est Romano imperio insidenti; cui enim meretrix insidet, alia, hoc est secunda bestia de terra ascendens est.
Eam ipsam meretricem bestiae cornua nudabunt et desolabunt; interea vero ipsa bestia seu pedes statuae Danielicae etsi lutei, tamen, quia ferreae naturae communicant, soli lapidi de monte absque hominum manibus resecto manent conterenda et comminuenda.
Quod vero S. Pauli prophetia videtur
ipsi Christo in persona ascribere antichristi abolitionem, nihil pugnat cum hac sententia; si enim claritus adventus Christi accipiatur pro claritate evangelii hodierni, qua antichristus etiam tandem cornibus, hoc est aliis principibus, qui adhoc scortantur cum hoc scorto Babilonico, revelabitur in suum interitum, in idem recidit sententia; si vero claritas adventus Christi accipiatur pro postremo ad iudicium adventu, nihil adhuc pugnat Paulus cum Ioanne; antichristum enim, hoc est antichristi
spiritum etiam destructo eius regno esse posse superstitem satis docent homines papistici nostris ecclesiis immixti, qui, licet careant capitis sui regno, tamen manent antichristi, rumpantur ut ilia nobis.
Hec putavi salva tua pace et et meliore sententia ad te, observande magister, scribi posse..
Vale.
Iubemus vos omnes dilectos fratres et sorores nostros salutari.
Raptim in Manslacht anno 1550. iulii 16.
                                      Menso Poppius, urothalassius scripsit.
Eruditione et pietate tot orbi noto Heynricho Bullingero, apud Helvetios Christi in evangelio ministro, fratri ac domino meo in deo dilecto, hę dentur literae.
[Voran geht auf S. 445-454 ein Gedicht:
Gloriatio et exultatio pia adversus Sathanam, mortem in infernum in victoria triumphatoris Christi, salvatoris et regis nostri
am Schluss: Menso Poppius in animae suae solamen cecinit.]
