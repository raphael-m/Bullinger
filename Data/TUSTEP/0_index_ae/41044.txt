<nr>[41044]</nr>
<ae>Rudolf Gwalther an Bullinger.</ae>
Zürich, 29. Juni 1571.
Zürich StA, E II 340, 358. / Orig. (Aut.)
S.  Gratias tibi habeo immortales, mi pater observande, quod
literas Thobiae nostri mihi communicaveris, quae me
vehementer exhilararunt; spero meliora ab Rhetis quam antea.
Qui enim Mario, civi conterraneo suo, non pepercerunt, multi
minus Blandratam et huius similes ferent, nisi imber aliquis
aureus Danaes propositum immutet. De ecclesia negotiis ne,
quaeso solicitus sis; desideramus quidem tuam praesentiam;
sed interim tui omnes sedulo officium faciunt. Ludovicus
heri in Gladio coenavit, ut audio, unde coniicio illum
melius habere. Bernangum nihildum scripsi ad Kerizium
nostrum, quia nuntius nullus se offert et ego huius
argumenti literis nolim ab Harpyis intercipi, quae contactu
et visu quoque omnia foedant. Scribo haec iam cubitum iturus
et nuntium mihi datum esse gaudeo, cum ante coenam acceperim
d. quaestoris literas, quas mitto. Videbis, quam improbe se
torqueat et in omnes formas mutet Satan. Respondi d.
quaestori et monui, prudenter causam hanc considerent;
argumentum enim eiusmodi esse, quod, si hic valeat, in omnes
alios postea stringi possit. Miseros nos, qui causas nostris
talibus arbitris committere cogimur, qui ut in politicis
omnia venalia habent, ita in religionis causa cum ipso deo
ludunt; sed magno tandem hic lusus ipsis constabit. Pridie
d. Stettani literas accepi, quas etiam coniungere volui;
nova, quae illis continentur, ad d. quęstorem misi. Quae
de Belgis pyratis scribit Stettanus, confirmant peregrini
mercatores, qui ad nundinas nostras venerunt; addunt
Hispanos omnes, qui in navi erant, in mare praecipites datos
esse, nimirum ut Marianismum abluant. Mihi hoc supplicium
tot tantisque illorum sceleribus mitius esse videtur. Quod
praeterea scribam, non habeo, nisi quod caritas annonae
aliquanto remissior facta est; hodie modius tritici septem
libris veniit. Lucernenses praefectum suum mirifico cum
fastu Badenam deduxerunt; equites audio fuisse 160. Deus
optimus maximus te cum filiis, filiabus et tota familia
servet, et ut illis omnibus salutem dicas, oro.
Vale.
Tiguri  29. iunii anno 1571.
Tui
observantissimus Rodolphus Gvaltherus.
Clarissimo viro et eximio Iesu Christi servo domino
Heinricho Bullingero, ecclesiae Tigurinae fidelissimo
pastori, affini et patri suo cum reverentia observando.
Imm
Gyrenbad.
