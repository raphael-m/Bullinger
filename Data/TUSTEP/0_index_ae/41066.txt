<nr>[41066]</nr>
<ae>Bullinger an Rudolf Gwalther.</ae>
(Zürich), 14. August 1571.
Zürich ZB, Ms F.37, 485b. / Orig. (Aut.)
Gott mitt uns. Ich acht, du habist hievor von m. Ziegler
verstanden, das künfftigs sontags ein tag wirt gehallten
zuͦ
Aarow. Dahin kummend Zürych, Bern, Glaris, Basel, Solenthurn
und Schaffhusen. Bern und Solenthurn sind gen Fryburg
geritten, ob sy die ouch dahin bringen möchtind; dann der
bott zuͦ Baden von Fryburg sol nitt nach sinem befelch
gehandlet haben. Ist von wägen der propsty zuͦ Lowertz;
die
habend die 13 Ort gelihen einem, der jetz der propst ist;
dem wil das lähen c[ardinal] Borrhomeus
abschrentzen. Die geistlichen lähen gefallind imm. Das
wöllend die 5 Ort, zuͦ denen der bott von Friburg gstanden,
nachlassen, die andern nitt; wirt zum wenigisten ein
rächtshandel gäben etc. Die lüth sind toub (coacti haud
dubie largitionibus), das sy das iren also den pfaffen uß
der hand gäben wöllend etc. Wegger ist gen Wetzikon kummen.
J[unckher] Wilaprecht sagt gar nüt nüws von Meyland;
sy alles fridlich und da kein kriegsvolck. Man sag,
Famaugsta sye verloren; die andern sagind nein, und sye fast
still. Man warte deß Hanßlis von Oesterrych (sic nominant
Ioannem de Austria).      Zwen brieff schicken ich dir
hiemitt, von Sangallen und Bern enpfangen, die schick mir
wider, wenn du der wyl hast. Gott verlyhe dir, diner eeren
hußfrowen und krancken Lisili gsundtheit und alles
guͦts.
Datum  14. augusti.
Botten gen Aarow sind min herr brugermeister Kammli und
seckelmeister Cham. Sampstag wirt man rädt und burger
halten. All min volck gruͤst üch. Gruͤß mir dine
mittbader.  1571.
Der din
H[einrych] Bullinger.
Minem früntlichen, furgeliepten schwager h. Rodolffen
Gwalthern, diser zyt zuͦ Urdorff.
