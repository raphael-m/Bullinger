<nr>[42131]</nr>
<ae>Johann Baptist Müller an Bullinger.</ae>
Haldenstein, 25. August 1572.
Zürich StA, E II 365, 33c./ Orig. (Aut.)
S. D.   Cum me heri Curiam audiendae concionis gratia
contullissem, ut soleo, mi
domine et pater colendissime, redditae mihi fuerunt
exoptatissimae literae tuae,
quae me et moerore et laetitia affecerunt, moerore quidem,
quod ex iis
intellexerim optimum dominum Simlerum, dominum et hospitem
meum observandum,
podagra correptum lecto affixum esse proptereaque rescribere
non potuisse,
laetitia vero, quod tu, tantus vir multis magnique momenti
negotiis
occupatissimus, ad me nihilominus (quae tua est benignitas)
humanissimas
dignatus sis literas scribere, quas ego, quoad vixero,
tanquam
<gr>keimHlion</gr> asservabo. Nec erat, cur mihi gratias
ageres, quod tui in
meis ad d. Simlerum literis mentionem semper faciam
honorificam; ingratissimus
profecto essem, si tui obliviscerer, cuius humanitatem et
singularem erga me
amorem toties sum expertus atque adeo eundem in tua ad me
epistola non obscure
perspexi, qua mihi adeo paterne consulis (quod omnes, qui
mihi bene volunt, et
optimi quique faciunt), ut relicta aula oblatam conditionem
amplectar.
Plausibile sane et aures demulcens nomen secretarii regiae
maiestatis apud
Rhaetos, quod ante me Rhaeto nulli obtigit, nec amplae
pollicitationes poterunt
me avertere, quin relictis aulae clamoribus et summa vivendi
licentia in
Palladis castra revertar. Quae Lucianus de aulicis scribit,
nunquam legi; at
tanquam in aes insculpta in pectore meo nulloque modo
obiterata sunt, quae ab
avo meo piae memoriae saepius audivi, qui me ab aulico vitae
genere
dehortabatur, omnium miserrimum esse asseverans. Quae de
aulis scribant Erasmus
et Budeus sub finem libri De asse, legi, qui suis coloribus
aulicos depingunt.
Longum esset singula enumerare, cur hinc discedere velim,
licet religioni non
ducam in aula esse, in qua contra conscientiam nihil facere
cogor; verum haec
malo coram tibi recensere quam literis mandare.     -
Gratias tibi ago, mi
domine, ingentes pro libro, quem ad me misisti, et pro novis
(quae d. Thobiae
communicavi), pro quibus nunc quidem nulla habeo, quae
rependam, praeter illud:
nos superioribus diebus intellexisse ducem Sabaudiae militem
conscribere;
quorsum ignoratur. Ante biduum transiit hac eiusdem Sabaudi
legatus ex aula
imperatoris rediens. Omnis ducis Annibalis apparatus
bellicus evanuit; de pugnae
eventu praeter ea, quae alias scripsi tuque ad me nuper,
nihil habeo. Mediolani
iubilant valde Hispani et tanquam re salva partaque victoria
ignes multos excitarunt.
Valde cuperem scire, quonam proficiscatur d. Languetus, qui
ut ex tuis novis
colligere potui, superioribus diebus isthac transiit. Idem,
qui postremas  meas
ad dominum Simlerum, ad eundem d. Languetum literas a me
habebat, quas ipsi
procul dubio, si eum novisset, reddidisset. Paucula haec, mi
domine et pater,
raptim et inter multa alia negotia (ad regem enim et
consiliarios eius hodie
scripsimus) boni consulas, summopere rogo.
Salutem meo nomine dicas, cupio, omnibus tuis, praecipue
vero charissimo meo
compatri d. Henrico et commatri, filiabus quoque Veritati et
Dorotheae neptique
Verenae<f1>Zwingli.<fe> necnon d. Gvalthero et Lavathero. Vale, vir
amplissimus; te deus optimus
maximus diu incolumem ecclesiae suae conservet. Salutem tibi
dicit plurimam cognatus meus Pontisella. Vale iterum.
Ex Haldenstein  25. augusti 1572.
Tui observantissimus Iohannes Baptista Mullerus.
Amplissimo viro domino Henrico Bullingero seniori, eximio
Christi servo,
ecclesiae Tigurinae antistiti dignissimo, domino suo tanquam
patri fide perpetua
colendo.
                        Tiguri.
Darunter v. Bull.s Hd. die Notiz:"Ioannis Molitoris Rheti
literae mense augusto
1572."
