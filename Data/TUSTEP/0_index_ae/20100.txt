<nr>[20100]</nr>
<ae>Celio Secondo Curione an Bullinger</ae>
<od>Basel, 2. Mai 1550</od>
<vo>Autograph: ZÃ¼rich StA, E II 366, 72. / Orig.(Aut.)</vo>
<dr>Ungedruckt</dr>
<re>Regest</re>
<tx>Per Iesum Christum dominum.
S. D.   Nunquam ego, Bullingere optime, de tua erga me
benevolentia, studio,
pietate dubitavi, verum ita scripsi, ut, quas abs te literas
elicui, elicerem
atque eo pacto tua ista literarum suavitate oblectarer; quod
quidem ut saepius
faciam, te vehementer etiam atque etiam oro, ut saepius ad
me scribas, etiam si
nihil habueris, quod scribas; nam vel illud scribas licet te
nihil habuisse,
quod scriberes, dummodo ne his verbis. De Balthassare nostro
prudenter, amanter,
pie a te factum; laudo et simul gratias ago. Facile enim
afficitur; idcirco bene
fecisti, quod illum hac molestia levaveris et consolatus
sis. Quod mihi
mandasti, diligenter sum executus; commendavi enim hunc
adolescentem, quibus
commendari voluit; qui quidem omnes tuo nomine quoque id
fieri libenter
audiverunt suamque operam, studium, industriam prompte et
alacriter polliciti,
tua primum, deinde mea et huiusce adolescentis caussa, qui
quidem mihi non
postrema indole visus est, et si modo, quod pollicetur,
praestiterit (nam sum
illum, ut soleo, paterne adhortatus) praeclare ac prolixe de
eo mihi promitto.
Iam duo ex vestris adolescentibus vestro iussu, ut illi
affirmant, redeunt in
patriam, Ioannes Hylerus et Ioannes Bumannus, quos quoniam
mihi, cum huc
mitterentur, commendasti, cum mihi suum discessum
significarint, nolui sine meis
literis dimittere. Quoad hic fuerunt, mihi visi sunt modesti
satis iuvenes et
diligentes; eos igitur, si quid apud te mea commendatio
valet (quod dico,
quoniam, cum vestri sint, non possunt esse nisi suapte
commendati), verum, si
quid habet mea commendatio ponderis, tibi, mi optime frater,
eos commendatos
esse velim, praesertim ne eos in ocio iacere sinatis, sed
magis magisque
gravioribus et literis et moribus excolendos curetis. Vale
et familiam totam meo
et familiae meae totius nomine saluta una cum d. Gvaltero et
genero tuo
suavissimo Zvinglio, meo charissimo. Basileae sexto nonas
maii 1550.
<un>Tuus ex animo Coelius S[ecundus] C[urio].
<lz>[Adresse:] Clarissimo atque optimo viro d. Henricho Bullingero,
[ecc]lesiae Tigurinae
antistiti vigilantissimo, amico et fratri in domino
singulari.             Tiguri.
