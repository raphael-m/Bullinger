<nr>[28125]</nr>
<ae>Konrad Gessner an Bullinger</ae>
<od>
[...  September 1558]
Zürich ZB, Ms F 44, 3v.
Conradus Gessnerus D.V.P. Heinrico Bullingero patrono singulari suo.
S. Absoluto demum dei gratia (charissime d.
Bullingere) de aquatilibus libro, novi et magni etiam illi, misero mihi oboriuntur labores.
Iam annis fere continuis 20 nunquam a lucubrationibus ne minimum quidem temporis quiescere mihi contigit.
Non opto quietem ociosam et inutilem, sed tranquillam duntaxat, et meae professioni tum medendi, tum legendi commodiorem: hactenus enim obiter ac perfunctorie utrumque feci, libris tantum scribendis et typographicis negociis obrutus.
Quod si ab his ocium
daretur, et valetudine (quę nunc, ut summus pallor, summa macies arguunt, plane afflicta est) firmiore fruerer, et animo viverem alacriore, qui nunc semper fere moestus et deiectus est: et rem medicam tractarem procul dubio felicius, et lectiones meas fructuosius.
Quin igitur abstines (dicat aliquis) ab his negociis tuo contentus stipendio? Atque si abstinuissem, quis creditoribus meis satisfecisset cum e Galliis redirem iuvenis, exili illic stipendio sustentatus? quis mihi et familiae victum,
cum vos aliquandiu triginta non amplius florenos in annum [conservetis?] suppeditasset? Domum unde emissem, cum vagus subinde errarem? Cognatis, nepotibus, neptibus, plerisque extremae paupertatis, et charissimae matri unde suppeditassem? ut de victu paulo honestiore mihi necessario, infirmae valetudinis ratione, deque libris multis et preciosis (quibus carere non potui) taceam.
Nunc etiam pleraeque eaedem causae sunt et manent; quaedam forte maiores, ut pauperum cognatorum numerus.
Itaque non
tanquam medicus, aut liberaliter aliquis literarum cultor, sed tanquam vilissimus operarius vivere cogor.
Putabit me aliquis ditem satis, qui et domum olim emerim, deinde hortum extra urbem, nunc etiam magno sumptu aedificarim.
Atqui domum emere, nisi subinde vagus errare voluissem, necessarium erat: hortulum, quem emeram, ut in eo herbas plantarem, quarum usus et cognitio ad medicum maxime pertinet, nunc iterum propter paupertatem vendidi, ut pro ea pecunia unum aut alterum commodum cubiculum
(quibus tandiu carui) aedificarem.
Ignosce d.
Bullingere, qui haec pleraque iam fere nosti: repetenda enim fuerunt consilii a te quaerendi gratia.
Petunt a me Frobenii (quibus intra mensem respondendum est) ut omnium Galeni operum translationes ad Graeca exemplaria conferam, ingenti labore.
Petit Froschouerus ut trium de animalibus voluminum epitomen contraham.
Ego ne iam exhaustus laboribus, confectus, emaciatus, excoecatus fere, ne dicam aliquando vix apud me (neque mirum in coactis istis
scriptionibus tam prolixis) iterum in vetus pistrinum redibo? Rursusne subibo laborem, a quo duobus aut tribus annis integris non respirem? Itane suades mihi d.
Bullingere? Da quaeso consilium benignius, quo aliquam mei valetudinisque meae tum animi tum corporis rationem habere liceat, ne noctes subinde magna ex parte insomnes ducam, dum vel cogitationes lucubrandi, vel moeror nulla melioris conditionis spe obortus somnum excutiunt: ne tristi et abiecto animo perpetuo contabescam.
Quin tandem
medico, mihi civitatis et lectori publico (qui patriae iam ab annis viginti inservivi) unicum pro duplici labore stipendium integrum decernatur, ut demum declinante aetate quantulacunque quiete fruar.
Non par sum profecto amplius sustinendis lucubrationum laboribus: magnos tantum libros typographi quaerunt, parvos etiam gratis reiiciunt.
Possum in medicina aliquid (dei gratia) si diligentiam adhibeam, et aegri obsequantur, nec nimis tandem vocent, plusquam vulgares medici.
Praestantissimos
quosque et principum et regum medicos familiares habeo, qui ut non raro suis literis nonnihil me docent, et exquisita quaedam remedia mittunt: ita a me quoque docentur, nec aspernantur eorum quidam praeceptorem me vocare.
Haec non tibi scribo d.
Bullingere, sed ut tu, si opus sit (est autem maxime) his et similibus argumentis senatoribus nostris me commendes.
Obiecerit aliquis, alendos etiam alios medicos iuniores.
Atqui illis etiam succurri posset ex iis quae nunc a civitate et a vobis accipio:
iuvenes sunt, patrimonia habent, ex medicina scio longe plura quam ego lucrabuntur.
Alienus enim animus meus est, et natura tota inepta ad lucrandum.
Brevi nimirum illis cederem: praecocem enim senectam corpus meum sentit, et facies loquitur.
Inops sum consilii mi d.
Bullingere, nisi tu dederis, et nisi tu iuveris, nescio quae melancholia me conficiat propter ingratitudinem patriae.
Tu si velis serio, et coneris, plurimum poteris.
Solum a te patrono pendeo: et cupio libertatem meam, meque totum
tibi debere.
Tu quicquid de me promiseris, quicquid in me commendaris, omni fide et diligentia praestabo.
Vestro testimonio munitus, quod vel solius lectionis meae labore, tantumdem quantum alii lectores merear, (non quod aliis me me comparem: a vobis tamen hec dici posse putarim,) senatui causam meam exponere cupio, simul et librum de aquatilibus offerre, indicii tantum gratia, ut inde labores meos iam per 20 annos in duodecim fere, tanta volumina condenda insumptos aestiment, quibus certe a
medicina nimium (imo prorsus) distrahor.
Aequum est autem ut illis rationem professionis meae reddam, praecipue hoc tempore, quo maximum opus finivi, et inchoandum erat novum: ut si velint me ita pergere, pergam; sin minus, et in medicina diligentiorem esse liberalitate sua, id quoque fiat.
Medendi quidem studio si diligentius me darem, conservarem forte auxilio dei aliquando magnos viros a periculosissimis morbis, ac ipsis (si dicere fas est) faucibus orci eriperem.
Et pestis si ingrueret, quod
deus avertat, remedia quaedam, preciosa et singularia haberem, ocio aliquo ad praeparandum dato, quod nunc non licet.
Quod si me bonum et alacrem medicum senatus habere vult, ipsi quoque liberales et benignos patronos se mihi praebeant.
Nemo medicorum nostro seculo arteriarum in temporibus sectionem novit, nemo fere in gravissimis mulierum morbis uteri clysteres et alia quaedam, quibus ego ab Hippocratis usque seculo repetitis, non semel feliciter usus sum.
Hydropes aliquot graves, apoplexias
non paucas, epilepsias plurimas, et alios ingentes morbos (dei gratia) curavi in iis qui et mature accersere, et obtemperare voluerunt.
Senes asthmaticos quosdam iam fere animam exhalantes revocavi.
In alimalium, herbarum, et omnium simplicium medicamentorum cognitione, quorum maximum ad medicinas momentum est, plerisque omnibus qui vivunt quique vixerunt medicis palmam me praeripere, mentiar, nisi ipsorum principum hodie medicorum testimoniis comprobavero.
Denique Graecae linguae intelligentia,
ad veterum medicorum libros, (quos multos habemus, et ego privatim manuscriptos quosdam, nunquam evulgatos) intelligendos necessaria, nulli facile cessero, qui non minus quam vernaculam eam linguam familiarem mihi habeam, sive scribere sive loqui opus sit.
Invitus haec praedico, neque velim apud alium quam apud te ac paucos similes, qui de modestia me iudicare potestis.
His ex tempore effusis ignosces d.
Bullingere et me commendatum habebis, ita ut confido.
Quod si commendationes tuas mihi
utiles sensero, et aliquid ocii non tam in meam [quam?] reipublicae utilitatem nactus fuero, perpetuam erga te tuosque animi gratitudinem declarabo.
Sin minus, eo quo cepi modo vitam in laboribus et meororibus meis aliquousque [relevare?] et contabescere pergam: aut nescio quid aliud devorabo.
Vale.
                                             Conradus Gesnerus.
                                              D. Hen.
Nüscheler.
S. Sperabam me, ornatissime vir, quod a te accepi, argento facile hic Thermis victurum: sed quid dicam? spem fortuna fefellit, quae omnia suo versat arbitrio, humano loquor more, fortuna enim nulla est, si numen, si fatum, et providentiam credimus, quae non, ut fortunam ethnici dicunt, cuncta instabilis temere voluit, sed tum quae transacta sunt, tum quae futura veniunt, certa et immota producit serie, ducit volentem, invitum trahit.
Verum ne verbis diutius praetexere videar, semel dicam, quod
tibi, donec revertar, tacituro, primum committere, ac in sinum tuum effundere, volui.
Uxorem duxi, non quidem ditem, sed iuvenem, modestam, et quae mihi dos summa est, pudicam, et mei amantem, nescio an additurus sim formosam, non enim ob formam, sed ob mores ducenda uxor est.
Sequutus sum illum ex sapientibus, qui consultus ab adolescente, quem duae, altera dives puella, altera paupercula, ambiebant, respondit <gr>. . . . . . . . . . . . . .</gr>, hoc est, ut quisque proximam, et simillimam
sui accipiat.
Equidem dum vivo, hanc nunquam deseram, utut omnes impediant, non quod tantum amore inferior sim, sed quod fidem dederim: Ad litteras porro, non haec mihi remora, sed calcar erit.
Tu quaeso per hunc aurigam den ..... quatuor aureos mitte, et si eo ventum fuerit, meas partes tuere obsecro, parentem te exhibe, me quoque posthac filium et obsequentem sensurus.
Vale.
Si consultius fore censes, Bullingero rem aperi, et has litteras exhibe, sed soli, hunc enim mihi maximum et
fere unicum patronum habeo.
Proximo Saturni paschatis profecto domi adero.
Vale iterum.
Thermis [14?] martii.
