<nr>[19047]</nr>
<ae>Wilhelm Farel an Bullinger</ae>
<od>Neuenburg, 3. März 1549</od>
<vo>Autograph: Zürich StA, E II 368, 330</vo>
<dr>Ep. Calv. 1155 (XIII, 378ff. / Füslin, Cent. 69 (XIII, 278ff.)</dr>
<re> </re>
<tx>
Salutem gratiam et pacem a Deo. Tuas, quanto gratiores fuerunt, tanto tardius
accepi literas et pene detritas negligentia mei nepotis ex sorore, qui acceptas
Genevę mihi reddidit multa perfusas aqua plumę. Testaris tuum syncerum in
ecclesiam animum, de quo nunquam aliud possum, ut ne potui quidem, cogitare,
quod facturus sis quicquid e re noveris ecclesię. Id ut tecum efficiant omnes
ex animo cupio. Si vestrates pium pastorem Hallerum optant apud se habere, non
iniuria faciunt: siquidem, ut longe multo pauciores sunt aratores quam boum
stimulatores, ita pastores re ipsa quam paucissimi sunt, cum nomine quam plurimi
videantur. Sed quid? Pauciores pręstat esse quam nullos. Sed si in rebus
longe inferioribus necessitatis ratio habetur, ut sępius, etsi res domestica
poscit ut quis illic hęreat et agat quod est prę manibus, tamen in
stabulum ob incendium, aut aliud, currendum est relictis omnibus, et multo magis
in iis quorum unius alus suo ordine non minus curę esse debet quam alterius,
ut sunt ecclesię.
Verum ne mihi merito dicatur facienti de hisce apud te verba: Sus Minervam<f1>Adagia, 1, 1, 40 (LB II 43).<fe>!
plura non addam: ratus te boni consulturum, cum videas me hic non quęrere
aliud quam ecclesiarum ędificationem. Quod me adigit ut mei immemor cum iis
agam quos suspicio, ut merito debeo, quasi mea opus esset commonitione. Verum,
ut me non poenitet cum Calvino et aliis longe alia egisse ratione, ut
pertraheretur ad ecclesiam quam tam sancte administrat, ita spero mihi nunc per
gratiam D[omini] successurum. non enim Hallero sunt ita infensi hostes ut erant
Calvino: qui nescio an vitam prius quam odium posuerint. Et sane ex eorum genere
fuerunt quos tu notas, et merito, qui poterant multum et in multis valebant non
prorsus indocti, sed tamen non adeo gravati scientia ut curru opus esset ad
vehendam: poterant ipsi secum totam soli portare.
Verum male edocti erant sui abnegationem et Christi studium et pietatis: nimis
sese amabant, et tantum abest ut cum Paulo soli glorię Christi studerent, ut
etiam per occasionem Christum prędicari gauderent et syncere ab omnibus
deperirent quam ardentissime, ut potius ęgre ferrent pure evangelium
anunciari: ideo impuris pestibus quam piis pastoribus faventiores erant. Quis
huic hominum generi si fieri posset ut angelos superarent scientia eloquentia et
omnibus donis, quibus non in usum debitum et edificationem uterentur sed suo
servirent affectui, sese venerentur et sua non prętulerit minimum ex plebe
pium, ne dicam pastorem, qui multa modestia studiose cupit Deo servire,
ecclesiam ędificare, qui se neque quęrat, neque intueatur, sed unum tantum
Christum, a quo prorsus pendeat?
^$Quod attinet ad eos quorum modestiam merito commendas, ego non mei similibus
istos adnumero, quibus mediocris contigit eruditio: utinam daretur vicinius
accedere ad eam quam in eis suspicio raram et non vulgarem, quam cupio ut semper
magis et magis serviat Dei glorię. Qui doctis omnibus eam det mentem qua
tantum studeant paci et ędificationi, et procul faciat ab omnibus, quos
claris ornat donis, perditos nebulones qui autore Satana efficiunt ut quę
plurimum servire possent illustrandę Dei glorię, omnium ędificationi
paci et charitati, ea perverse usurpentur in contumeliam nominis Dei, in omnium
ruinam, ad bella et nefanda odia: faxitque ut quo quisque potioribus est
donatus, eo magis sese demittens maiorique accensus charitate caveat abuti, sed
purius et sanctius eis utatur, et pestes tam nocentes a se repellat, nunquam
aures prębeat, et multo minus cor. Quam sunt nocentes eiusmodi diaboli?
Quid apud alios non attentent, ubi agunt de non notis? Quid non excerpunt,
colligant et fingunt ut bonos traducant? Cum apud me, qui nullus sum, ob quem
nemo bene aut male audire potest, quemque toties experti sunt non nisi re quam
compertissima vel tantillum moveri, toties egerunt ut angelos Dei pro diabolis
iudicarem, et notissimos fratres ob non notos hostes aversarer. Dedit Deus
Viretum, quem melius quam me novi, nunquam deprehendi in eo nisi verum et
syncerum affectum in Christum et evangelium, ingenium docile et pectus vere
christianum, charitatis sectatorem et pacis studiosum, qui nisi videret multos
perire et se cogi pręcepto Dei, nunquam cum aliquo contendit, idque tanta
modestia ut hostes, velint nolint, cogantur fateri in speciem valde
commendabilem, et cum facta damnare non possint, partes sibi divinas sumunt,
corde non fieri dicunt, sed hypocrisin omnia esse. De aliis non referam quid
tentarint: proinde non puto hodie nocentiores pestes, nec sunt, quibus Satanas
plus possit in turbandis et perdendis bonis. D[ominus] Iesus tam nocentes
exterminet. Valde hoc placuit pręter alia insignia dona in Hallero quod pie
admodum et prudenter hic se gerit, nec locum dat Satanę, cui sese agendos non
pauci tradiderunt insufflatum, calumniis excipientes et demum pios Dei servos
scelestissime divexantes et divexari facientes.
^$Habeo tibi gratiam quam maximam quod viam aperis qua, quod tam ardenter
expetendum iudico, bonis omnibus obtineatur. Quam mihi olim fuisset facile,
priusquam monachorum ordines et beati ventres in ecclesia intrassent, id
impetrare. Sed nunc, nisi D[ominus] agat, nulla est spes per me, nisi erga
paucissimos, aliquid effici posse. Ideo precibus est opus. Improbi, quorum non
exiguus est numerus, neminem sui compotem volunt, sed qui affectibus rapiatur,
mox ubi audivit aliquam furiat et agat insane, ipsa sit ambitio, adorari se
patiatur, et quidvis credat vanarum laudum: siquidem monachi probe docti sunt
eiusmodi homines supra Deum evehere et adorare, tantum quę placent etiam sine
modo dicere. Quid? homines, qui ipsa erant ambitio, coacti fuerunt tales arguere
nimię civilitatis, ut dicebant tam pudendam assentationem nimiam civilitatem.
Et monstra eiusmodi, quę ita videbantur arguere has pestes, passa sunt
sępius me senem et diutius versatum in ministerio quem poterant, absit verbo
invidia, collegam in D[omino] et fratrem agnoscere non prorsus ab eis
reiiciendum longe demis[s]ius tot et tantis et longis nuditatibus capitis,
quibus sane indigni erant, sese suppliciter rogari pro iis quę erant
ecclesię, quęque ipsi tenebantur facere, quam ulli unquam mortalium passi
fuerint in Germania. Quoties istic magnus ille Zvynglius me, licet iuvenem
neophytum, dum bis tantum Gallum Lugdunensem comitatus istuc venissem, arguit
quod ut meritus erat honorifice eum compellarem, non passus me meo satisfacere
voto?
De Oecolampadio quid dicam et Capitone, et similis note viris, qui quam
remotissime ablegassent [me]? Verum non ideo hęc dico quod mihi molestum
fuerit si quid pro D[omino] tot geniculationibus fuerit impetratum cum non modo
nudare diu caput, imo et corpus ac cedi optarem, modo ecclesiis hac via consuli
posset, verum ut intelligas, ut monachi ex stultis faciant insanos, et nihil
putes eos quęrere quam malos aut quos improbos possint facere. Alia eorum non
attingam, tantum hoc peto ut noti sint bonis quo caveri possint. Siquidem
pręter flagitia, quibus graviter iram Dei in se et ecclesias provocant, supra
modum suis sycophantiis simpliciores perdunt a bonis et pietate abalienantes: et
hos debemus iis quos tu notas, qui propriis indulgentes tam improbis affectibus
sine metu Dei et charitate proximi pestes intruserunt. Huic malo mederi non
potest nisi concordes sint qui Bernę docent, et ecclesiis consultum velint,
cuius gratia supra modum estnecessarius Hallerus.
^$Quod attinet ad Germanos, tu ipse plus nosti. Urbs pene videtur alia ab adventu
ipsius. Conciones multo frequentiores et plebs attentior. Cessat digladiatio
inter pastores et cives, quę horrendum omnibus prębebat offendiculum.
Coena omnium frequentissima, et ut audio ędificationis multę, dum ad verum
et spirit[u]alem cibum unanimiter omnes sese invitari intellexerunt, mente non
intenta visibilibus, nec in terram depressa sed in coelum elevata. Quę tu
omnia propter Christi gloriam et magnam ecclesiarum ędificationem studiosius
curato absolvi. Favendum est nobis tam sanctis et tam divinis auspiciis, quibus
utinam, ut omnium postremus, possem aliquid pręstare: lubens me dederem in
quodcunque munus servum ipsi Hallero, quacunque possem tandem ratione ei
inservire ut absolveret coepta. Adiuvemus omnes pro viribus precibus apud Deum,
hortatibus sanctis erga quos possumus. Nemo, qui possit hic aliquid, cessare
debet. Et interea maxime deplorandam dissipationem ecclesiarum defleamus, apud
Deum ardentissimis precibus poscentes earum instaurationem, et earum quę
supersunt conservationem, et plenam emendationem, et plenissimam in omnibus
consensionem, in qua re non parum in te situm est. Faxit Christus ut hic pro
viribus impendas te et aliis stimulos addas. magnum, ne dicam maximum,
infligeretur Satanę vulnus, et quam plurimum accederet passim evangelio, quod
accendi videtur ex scintillis ex Germania pulsis, quibus pauperrima, dum
privatur, alios ditat. Sed hęc mihi optanda quidem sunt, verum longe
pręstantiores poscunt qui ea tractent. Quos excitet D[ominus], ut per eos
efficiat quod omnes expetere debent.
^$Vale, vir Dei, et, quod facis, ecclesiam D[ei] illustra. D[ominus] Iesus te
servet cum sanctis collegis, quos opto reverenter salutari, G[u]alterum,
Bibliandrum, ne preteream pium senem Pellicanum. Istos et omnes pios servet
Christus, senatum semper dirigat. Collega tibi salutem dicit plurimam.
^$Neocomi  3. Martii 1549.
</tx>
<un>Farellus tuus totus.</tx>
<lz>[Adresse:] Pręstantissimo viro Heinricho Bullingero pastori ecclesię
Tigurinę vigilantissimo eximia admodum pietate et eruditione claro. Tiguri.
