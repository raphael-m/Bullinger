<nr>[26211]</nr>
<ae>Charles Jonvillier an Bullinger</ae>
<od>Genf, 20. Dezember 1556</od>
<vo>Autograph: Zürich StA, E II 368, 243.
(Siegel...)</vo>
<dr> <dr>
<re> </re>
<tx>S. Etsi, quod ad te scribam, vir clarissime, nihil fere nunc
occurrit, quum tamen istuc mihi scribendum esset, quod tibi non
ingratum esse testatus es officium prętermittere nolui. Et
quoniam aliud non habeo, quod literis meis significem, tibi
gratias ago pro tuis illis, quas huc reversus accepi et quibus
singularem tuam erga me benevolentiam rursum ita declaras, ut me
tibi longe devinctiorem esse profitear. Cristpino nostro, quod
volebas, significavi; sed se suaque omnia optimo iure tua esse
respondit. Ille te plurimum salutat. Iam si quid hic esset, quod
tuo nomine possemus lubentissime omnes praestaremus. Budaeus,
frater mihi charissimus, et Iacobus, qui mecum erat, quum vos
primum invisi, reverenter te salutant. Ego vero tibi pacem
perpetuam a domino precor ac rogo, ut spiritu suo semper te
regat tuosque labores benedicat.
^$Vale, vir ornatissime et mihi imprimis colende.
^$Genevae 13. kalendas ianuarii 1556.
^$Carolus Ionvillaeus, tui studiosissimus.
<lz>[Adresse ...]: Ornatissimo atque clarissimo viro d. Henrico
Bulingero, ecclesiae Tigurinae pastori fidelissimo. Tiguri.
