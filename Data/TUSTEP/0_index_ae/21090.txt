<nr>[21090]</nr>
<ae>Ambrosius Blarer an Bullinger</ae>
Winterthur, 23. April 1551.
Zürich StA, E II 357, 376. / Orig.(Aut.)
Bl. III,  118 R.
S.  Nihil habeo, quod scribam, nisi quod Zoilus ille meus
tam acerbus et superbus Valentinus, antichristianę
relligionis confidentissimus preco, 13. calendas maias
interiit. Plutoni opinor etiam non iam suo in terris regi de
Constantiensium duritia conquesturus, quia pergant adversi
esse quidam, proh nimium pauci, suis delyramentis et
floccifacere comminationes suas. Qui se redierit, quantas
credis adferet bullas regalium imperiorum? Vehementer
admiror in tanta constantium ovium paucitate tantam audiri
de hac morte congratulationem. Ego, si non ad mortem
peccavit, totis animis illi opto felicem emigrationem,
patrię vero meliorem antistitem.
Fuit hodie mecum Italus quidam Mirandulanus, qui aliquamdiu
Sangalli hęsit ex Italia quibusdam illic commendatus
tanquam is, qui Christi caussa exulare cogatur. Putarunt
autem Sangallenses mercatores istic felicius eum opificio
suo in sericis pileis et marsupiis conficiendis quam
Sangalli operam dare posse. Commendavit hunc mihi
Fortmyllerus suis literis, quas hic simul accipis;
commendarunt etiam boni quidam alii viri, inprimis vero
Iacobus hic Reutlingerus, qui has tibi exhibebit, ut tibi
bonum hunc iuvenem diligenter commendem, id quod paucis
hisce me fecisse existimes velim. Mihi plane ignotus est,
sed illis penitius cognitus esse, qui tanta ipsum fide
commendarunt; videtur autem ipso corporis et vultus habito
prę se ferre non vulgarem honestatem. Tu si quid potes,
officiose illum iuva, quo habeat, unde istic de manuum
suarum labore vivat nec quemquam gravare cogatur.
Novi quod scribam, nihil novi, nisi quod concilium Bononiam
a pontifice translatum quidam constanter affirmant. Tu si
quid certi habes, fac, obsecro, paucis mihi significes.
Magdeburgenses ita septos tantaque violentia obsessos, uti
intra paucos dies hosti se dedere cogantur, ex hostium
castris magno plausu scribitur. Ego nihil huius credo, nisi
digniores fide testes audiero. Dominus te, mi frater,
ęternum conservet cum tota tua domo, quacum Christo me
meosque diligenter ac perpetuo commenda.  Vale.  Vituduri,
9. calendas maias 1551.
T[uus] Ambr[osius] Blaurerus.
Praestantissimo viro d. Heinricho Bullingero, amico et
fratri suo incomparabili.
Tiguri.
