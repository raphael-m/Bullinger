<nr>[23088]</nr>
<ae>Philipp Gallicius an Bullinger</ae>
Chur, 6. Juni 1553.
Zürich StA, E II 365, 143.
Gr. I,  S. 297f.
S.  Fratres omnes, qui in his nostris nundinis hic
congregati fuerunt, gracias tibi egerunt ingentes, quod
placita nostra dignatus sis legere nosque super illis
monueris tam humaniter. Facis, quod humanum et pium virum
decet. Exemplar nolui tibi scribere, donec prius esset denuo
receptum ab omnibus; nunc describere incepi mittamque
propediem. Itali omnes receperunt, videbantur tamen minus
propenso animo recipere. Tribus tamen articulis aperte
reclamarunt: azymo pani, compatribus in baptismo et quod
pater infantis ipse eum non baptizet; hos recipere
noluerunt. Nos monuimus homines, ut sequantur, quae sunt
pacis et aedificationis, et ut resistere nolint ei, qui
compatres accipere voluerit; pane utantur cibario, si nolint
azymo; articulum denique, ne pater baptizet suos infantes,
non temere esse positum a nobis neque praeter necessitatem,
hoc maxime seculo. Dimisimus tamen illos aequiores, nisi
quod dicunt vestram baptizandi formam esse prolixiorem, quum
nostra adhuc prolixior sit. Manebunt tamen in officio; ita
enim promiserunt nobis discedentes bono animo.        -
Legatus, qui hic nomine regis Gallorum, invitavit ad coenam
patrem Comandrum et me; ivimus, coenavimus, audivimus
hominem satis loquentem, animadvertimus doctissimum esse
virum atque eciam Gręce peritum. Legit nostrorum libros
eciam tenetque exactissime: de fide loquitur modeste et
circumspecte. Olim iunior aliquandiu vixit Wittembergae
admodum familiaris Lutero Melanchthonique et nunquam non
testatur esse bonos viros. Scio aulicos esse vafros ac
versipelles; attamen hunc pugnare contra evangelium
persuaderi mihi non paciar. Quum plura scierimus, plura
scribemus. Audio regem Gallię die 16. mai combusisse
Lugduni quatuor christianos propter fidem; illi dicebant se
esse Bernenses. Vale, vir observandissime. Salutat te
Comander et amici. Traversus se expurgat, quod diu invalidus
fuerit; certe nos eum hic non vidimus multo iam tempore nec
usquam prorepit. Ex Curia, die  6. iunii 1553.
Tuus totus Philippus.
Vere magno viro d. Heinricho Bullingero, domino ac fratri
suo colendissimo.
Tiguri.
