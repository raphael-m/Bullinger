<nr>[18075]</nr>
<ae>Ambrosius Blarer an Bullinger</ae>
<od>(Konstanz, ca. 14. April 1548)</od>
<vo>Autograph: Zürich StA, E II 357a, 572f.</vo>
<dr>Bl. II, 695f.</dr>
<re> </re>
<tx>
S. D. Ego vero minus nunc quicquam te dignum habeo, mi venerande simul et
charissime Bullingere, quod scribere ad te liceat. Pro christiana tua pro nobis
sollicitudine gratias habemus maximas; quamquam autem vestra quoque pericula non
adeo multum nostris sunt leviora, non sunt tamen perinde praesentia. Dominus
faxit, ut perpetuo a vobis quam longissime absint. Nostri nondum sunt ad
Caesarem abmandati; legatorum nomina hęc sunt: Thomas Blaurerus consul,
Petrus Labiardus tribunus et Hieronymus Hürusius, qui superiori ęstate
vobiscum fuit ac nescio qua iniuria a nonnullis lacessitus, quibus tamen minime
(quod tu ad me scribebas) cessit impune. Adulescens est propemodum, verum Latine
et Gręce non mediocriter doctus, praeterea Italicam et alias nonnullas
linguas probe callet. Puto profecturos intra proximum octiduum. Tu dominum cum
ecclesia Christi, quę istic est, diligenter interpella, ut illos bonis suis
angelis, deinde etiam spiritu consilii sui comitetur detque ipsis os et
sapientiam, ut gratiam inveniant in conspectu principis istius, qui omnium
clementissimus videri cupit. Gravissima planeque importabilia onera capitibus
nostris imminent; sed fortissimus deus Zebaoth omnia ista vel tollere vel pluma
quoque leviora reddere poterit; faciat, quod bonum est in oculis suis, modo
nomina nostra de vitę libro non expungat. Breve et umbraticum est, quod hic
vivimus, ut etiam per omnia mundi istius mala fortiter nobis ad verę
ęternęque vitę felicitatem eluctandum sit. Interim tamen nihil absque
illo possumus, qui unus omnia potest; is nos per illum, cui omnem potestatem
dedit, in cęlo et in terra, omnibus adversariis nostris a dextris et
sinistris superiores (stat enim firmissima fiducia) reddat.
Caesaris conatus quales sint, ex iis, quę hactenus gessit, qui paulo
prudentiores sunt, facile coniiciunt. Verum dominus est, qui ubi vult, principum
consilia et populorum cogitationes reprobat. Quę tu de iis scribis, valde
mihi verisimilia fiunt. Gallum sic dissimulare istam crudelissimam adversus
Christi membra tyrannidem in suo regno sicque connivere ad impiissimas hasce
blasphemias servatoris Christi, quas impurissimi isti inquisitores hęreticae
pravitatis tanta confidentia evomunt, certissimum illi excidium portendit. Quo
minus vobis cum illo auxiliaria adversus quoslibet foedera iungenda sunt, si non
una cum ipso perire vultis. Qui vestram vobis libertatem absque Gallo dedit,
hanc quoque absque illo haud dubie conservabit. Experimur, proh dolor, quotidie,
quo malorum multos secum trahat ista principum plus quam insana regnandi libido
et impie pertinax studium pomeria sua quam latissime per fas et nefas
proferendi, quodque hoc magis subinde in alios ferociunt, quo maiores ex
multorum secum foederibus vires se collegisse existimant. Proinde, si sapitis,
vetere illo non inhonesto foedere contenti a novis istis sanctissime
abstinebitis, id quod tuis tu, qua vales authoritate pariter et eloquentia, non
multo negocio persuadebis.
Nos nostris apud dominum piis votis, quod unum possumus, dignos hosce christiano
episcopo conatus diligenter iuvabimus. Quę de incomparabili viro D. Ioanne a
Lasco scribis et Phrysię ecclesiis, supra modum me in domino exhilararunt;
is doctissimo et optimo ministro cuo cęlesti incremento propicius ac dextre
adsit, ut habeat, unde identidem lętetur videns, dominum, quod plantat et
rigat, larga sua benedictione ad maturum provehere furctum. Precemur sedulo, ut
Christus gratię suę verbo magnum ubique ostium aperiat, ut aliorum
gratitudine sarciatur, quod infelix Germania fastidio et ingratitudine adversus
preciosissimum hunc thesaurum magno suo exitio peccat, utque reliquias illas,
quantulęcunque sunt, et vere pusillum gregem sub alas misericordię suę
congregatum cęteris proditoribus in testimonium iustę suę damnationis
benigne conservet. Amen, amen.
^$Quod adulescentulorum nostratium caussam apud Wolphium tanta fide et diligentia
tantaque felicitate egeris, non video unde nobis suffecturum sit, ut dignas tibi
gratias agamus; adnitemur tamen pro nostra virili, ut aliquando et huic et
innumeris aliis tuis beneficiis, si non, quantum debemus et volumus, tamen
quantum satis videri poterit ad animum non ingratum testandum, respondeamus.
Wolphii nostri literas iam accepi, sed rescribere nihil possum; satis nunc erit,
si ex te resciscat mihi ea omnia, que scripsit, vehementer probari. Propediem
istis aderunt adulescentes.
^$Quando vero Augustinus habitat et non unam solum ob caussam secubare convenit
pueros, Gvaltherus nepos meus in Roͤstii ędibus proxime Wolphii ędes
cubabit tantisper, dum commodior Wolphio domus contingat.
Pecunia illi iam, quemadmodum postulat, mittetur. Tu doctissimum et optimum
virum mea vice diligenter et officiose saluta, inprimis tuam domum cum omnibus
administris tuis in domino cęterisque amicis et fratribus.
<lz>[Adresse:] fehlt
