<nr>[40036]</nr>
<ae>Nicolas Des Gallars an Bullinger.</ae>
Genf, 4. Mai 1570.
Zürich StA, E II 368, 611.
S. Lectis literis tuis statim Nęvianum illud mihi in mentem venit: Lętus sum laudari me, pater, abs te laudato viro.<f1>Vgl. Otto 188, Nr. 926.<fe> Simul vero persensi mihi stimulos adhiberi ad ea
persequenda, quorum aliquod specimen videor edidisse. Sed et
benevolentia illa tua, quam abunde testaris, mihi sane omni
stimulo acrior est. Utinam vos laudatos viros imitari et,
quantulumcunque est, quod a domino accepi, in communem
ecclesię utilitatem conferre possim; nihil enim mihi magis
in votis fuit quam ut otium, quoties illud nactus sum, et
operam meam in re aliqua utili collocarem. Toto isto
decennio, quo mihi nunc in  Angliam excurrendum, nunc in
Gallia perreptandum nostręque nationi hic atque illic
opera danda fuit, nihil sane temporis superfuit, quod libris
et masuetioribus studiis impenderem. Nunc mihi ex
tempestatibus illis et naufragio gravi erepto si quę a
concionibus et prolectionibus succisivę horę datę
fuerint, nihil omnino iucundius erit quam eas illi operi, ad
quod me incitas, devovere. Cyprianus est mihi nunc prę
manibus; quem ubi absolvero, de cęteris una consilium
capiemus. Tertullianum, ut iam antea coeperat, tractandum
suscepit Beza noster et nonnullis quoque aliis, ut otio
ratio feret, manum adhibebit. Biblia nostra Gallica me nunc
aliquantum avocant, sed non impedient, ut spero, quominus in
instituto perseverem, nec etiam solicitudines, quibus
interdum distrahor, nec rei familiaris cura me, ut arbitror,
avocabunt. Est mihi adhuc uxor in Gallia, quę
interclusis
itineribus se huc recipere non potest, est et filius maior
natu, qui initio postremi huius belli Tholosę mortis
periculum evasit; ubinam sit, plane ignoro nec quidquam
literarum iam a duobus annis ab ipso accepi. Inter
Bigerrones tamen ad Pyrenęi radices esse audio apud
nobiles quosdam, qui eum religionis nomine exceperunt. Duo
iuniores sunt apud me, quorum alterum summa difficultate
recepi ex Aurelia, alterum ex Inferiore Germania evocavi. De
isto, qui trium minimus est, ego consilium abs te, nisi
molestum est, capere velim. Natus est annos circiter
octodecim, literarum studia sequutus est, sed non eo animo
capessit, quo alii. Didicit linguam Germanicam; sed
inferioris illius regionis, cuius idioma non ita elegans
neque purum esse audio. Cuperem igitur ipsum linguę
vestrę proprietati studere ac pręsertim scriptioni, ut
informatus puriore dialecto et apte interpretari et utraque
lingua, nostra inquam et vestra, propter necessarias
communicationes aliquid eloqui et describere norit. Quanam
in urbe et apud quos id facilius et melius assequi possit,
quęso, ne tibi grave sit ad me perscribere. Si qua apud
vos eiusmodi offerretur conditio, omnino mallem; cupio enim
illum religioni potissimum et pietati studere atque inter
eos versari, quorum exemplo in ea, qua imbutus est, doctrina
obfirmetur. Docilem ipsum hactenus expertus sum; sed quo
faciliores sunt mores, eo magis mihi cogitandum de eorum
consuetudine, quos imitari posset. Est mihi dei beneficio
quamvis ereptis facultatibus, unde aliquo tempore alimenta
resque necessarias ei subministrem. Persolvam, quod
statueris, aut si quis esset, qui filium suum* (*a.R.:
wiederholt:) istuc huius loco mittere vellet, ego illum ut
meum tractarem. De pace qui feruntur rumores, tam incerti
sunt, ut fidem nullam habere possim; de ea quidem esse
tractatum non ignoro, sed qua arte nobis illudere soleant
hostes, nos magno damno nostro experti sumus. Sed tandem
haud impune illudent deo.
Dominus Iesus Christus te diu incolumem ac tuos conservet,
venerande pater, tuisque laboribus benedicat.
Genevę  4. die maii 1570.
Tui
observantissimus N[icolaus] Gallasius.
Clarissimo viro d. Heinricho Bullingero, Tigurinę
ecclesię fidelissimo pastori, domino et patri in Christo
mihi observandissimo.                        Tiguri.
Darunter v. Bull.s Hd.: "De Felice Lavatero.       D.
Nicolai Gallasii literae 1570."
