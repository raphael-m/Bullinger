<nr>[21044]</nr>
<ae>Gehard thom Camph an Bullinger</ae>
Groningen, 2. März 1551.
Zürich StA, E II 345, 383. / Orig.(Aut.)
Gratiam, pacem et constantiam hisce praesertim periculosis
temporibus tibi, Bullingere doctissime ac pientissime opto
ac precor a deo patre et domino nostro Ihesu Christo per
spiritum sanctum.
Cum vestra scripta aedita vestraque erga peregrinos
benevolentia ita vos christianis quibusque in Inferiori
Germania (qui quidem praeiudiciis quorundam non moventur)
commendarunt, ut vos vestramque ecclesiam et propter
doctrinae ceremoniarumque puritatem et vitae integritatem
deprędicent aliisque praeferant. Hac igitur fama
celeberrima nominis vestri honesti ac pii quidam homines
Campis et Amstelredami moti, cum statuissent suos liberos in
academiam aliquam ad maiorem ingenii cultum capescendum
ablegare, maluerunt et* (*a.R.: gestrichen?) doctorum ac
bonorum virorum consilio ad vos potius, ubi recte de deo et
eius cultu atque in pietate bonisque literis institui, quam
eo, ubi et doctrina et consuetudine prava corrumpi possent,
amandare. Atqui cum aliorum relatu accepissent me apud vos
aliquandiu vixisse, contenderunt a me literis docti ac pii
cuiusdam hominis, ut ipsis rationem vestrae scholae, et quid
mihi in hac causa videretur, perscriberem. Quod feci multo
libentissime et illorum et ecclesiae nomine neque modo
consuetudinem vestrae scholae, sed et, quae Hallerus quoque
de Bernensi schola brevi indicavit, perscripsi institutumque
illorum probavi, siquidem suos liberos* (* a.R.: libreros!)
sacrarum literarum et linguarum scientia imbui probe
cuperent. Quapropter nunc tandem ad vos primo quoque die
adolescentes mittere statuerunt. Attamen, cum parentes
naturali affectu anxie solliciti sint pro suis filiis,
praesertim si longius abesse cogantur, a me nunc quoque
nuncio misso per eundem hominem doctum obnixe contenderunt,
ut hos adolescentes apud vos doctis ac piis quibusdam mihi
notis ita commendarem, ut horum parentes partem
sollicitudinis paternae tuto in illorum sinum deponere
possent. Hoc pium plane officium cum illis quoque negare non
potuerim teque virum humanissimum patronum plane esse piorum
ac studiosorum adolescentum, maxime peregrinorum, qui
pietatis discendae causa ad vos accedunt, re ipsa cognoverim
ad in me expertus sim, hos tibi nunc non aliter atque
parenti alteri commendo et oratum tuam pietatem velim, ut
horum tamquam liberorum curam suscipiat, et si ulla ratione
fieri posset, cuperem, ut aut tibi aut patri meo Pellicano
iusto plane praecio cohabitare ac convivere his liceret.
Quodsi non concedatur omnino, oro, ut talem hospitem habere
possint, apud quem et doctrina et morum probitate instrui
possent, ubi et studiosorum ac piorum adolescentum
consuetudinem habere quaeant. Hanc curam ac sollicitudinem
si in te receperis, gratissimum nobis feceris atque hoc
nomine tibi hos adolescentes ac horum parentes, honestos ac
liberales homines tibi devinctissimos habebis gratosque se
erga te exhibebunt, ut par est, magnamque laudem apud pios
omnes vos vestraque ecclesia consequemini, si hos cum fructu
vestris beneficiis oneratos remiseritis aliquando.   Quod ad
me nostramque ecclesiam attinet, valeo ac vivo dei gratia
una cum uxore, quae vos salvere plurimum in domino iubet
optatque fatiem vestram videre et rependere, quae in me
contulistis officia charitatis. Ecclesia Christi apud nos
adhuc immota contra diaboli et mundi sęvitiam persistit
in
vera doctrina ceremoniarumque puritate, ac nunc melius quam
antea unquam hii, qui mutationem suadebant, de ministris
veris sentiunt. Orate, quaeso, ut coepistis, dominum pro
nobis et exhilarate nos vestris scriptis, quae iam anxie
expectamus. Gratias interim agimus immensas, quod
superioribus nundinis nos tu literis invisere non sis
dedignatus, quae nostris ministris in afflictione erant. Ad
quas respondissent vobis nunc, si de horum ad vos abitu
certiores facti fuissent. Valebis una cum uxore, liberis ac
tota ecclesia in domino, qui nos omnes incorruptos ad
gloriam nominis sui conservet. Amen. Raptim Groningae  2.
martii anno 1551.
Vestri studiosissimus Gerardus zum Kamph.
Eruditione et pietate praeclarissimo theologo Hinderico
Bullingero, nobilissimae Tigurinae ecclesiae episcopo
vigilantissimo, suo in Christo fratri ac domino
observandissimo, S.
