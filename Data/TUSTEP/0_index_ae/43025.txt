<nr>[43025]</nr>
<ae>Bullinger an Hans Rudolf Bullinger.</ae>
(Zürich), 18. Februar 1573.
Zürich ZB, Ms F 37, 352. / Orig. (Aut.)
Gott mitt uns. Wie es mitt dem vaß und kernen gegangen, hab
ich dir geschriben
vorgester in dem hier yngschloßnen brieff. Jetzund aber, so
die fhuͦr nitt
kumpt, die du uns bestimpt uff gester vergangen, ist mir
leyd, das wir den
kernen in das vaß gethan; dann du wol weist, das er sich nüt
besseret, sol er
lang in dem vaß stan. Wir habend inn unden in das huß
gestellt und wartend, wenn
es dir komlich sye dir zuͦ reychen.
Hiemitt schicken ich dir nüwe zytung, magst sy wol h. d.
Burgowern zeigen oder
schicken. Das von Cöln hab ich empfangen vorgestern von h.
Belleure von
Solenthurn; der hat mir wider geschriben, jetzund das dritt
schryben, zeigt an,
das imm die zytung vom Niderland von einer person
zuͦkummen, die ir kundtschafft
guͦt habe. Er zeigt ouch an, das noch kein könig in Poland
gewöllt, sye aber
uffzogen biß in aprellen, und werbe Maximilian der keysser
fast, das man sin sun
k[önig] Rodolffen annäme zuͦ sinem successore. Von
Franckrych schript er
nitt ein wort. Gruͤß mir zuͦ Schaffhusen m. Hans
Conradten und andere liebe
herren und fründ etc., by dir h. Hans und Löwen. Wie gadts
aber zuͦ, das sines
vatters seligen contrafactur mir nummen* (*a.R.: nienen?)
werden kan; er hats
nun so lang gehept, und were zyt, das mir wider wurde.
Luͦg und nimms zuͦ dinen
handen, wenn es komlich, das du mirs schickist, doch ne quid
pereat aut obliteretur.
Gruͤß Susanna und kinder. Omnes nostri vos salutant.
Mittwuchen  18. februarij 1573.
Bullinger.
Minem lieben sun Hansen Rodolffen Bullinger, pfarreren zuͦ
Berg.
