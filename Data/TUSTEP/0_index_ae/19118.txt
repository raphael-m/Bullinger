<nr>[19118]</nr>
<ae>Bullinger an Ambrosius oder Thomas Blarer</ae>
<od>Zürich, 21. Mai 1549</od>
<vo>Autograph: St. Gallen, VII, 28.</vo>
<dr>Bl. II, 36R.</dr>
<re> </re>
<tx>
Gnad und frid vonn gott. Der guͦt, lieb mann ist gestern, alls ich nitt
anheymsch, sonder vor der statt was, kummen, hatt min gewartet untz uff die
nacht, da ich erst heym kamm. Hütt biß zuͦ den 9 bin ich mitt predigen
verstrickt, das ich nuͦt könen handlen. Nach den 9 hab ich vomm H.
burgermeister antwort begärt; sagt er, das er und der ander H. burgermeister
(wie es ouch ist) erst vorgestern heymkummen und deßhalb nuͦt mögen handlen;
morn aber oder sampstag wöllend sy entlichen bescheid gäben; dann es an radt
langen muͤssen. Daruff schick ich disen botten jetzund uff das ässen hinwäg,
und sobald die antwort gefallt, wil ich ein eignen botten schicken und gar
nuͦt versumen; dann wil ich ouch uff üwer und mines H. burgermeisters brieff
antworten eigentlich.
^$Die potten sind heym kummen aber der lantschafft; bringend ein einhällige
antwort, mitt fürsten und herren nuͦt ze schaffen haben, by gott und sinem
wort blyben etc.
^$Darzwüschen und üwer bruͦder hie xin, ist mir ein schryben von üch worden,
belangt ein tütschen herren etc., wie ir wüssend. Da bitt ich, ir wöllind mir
nuͦt verargen und mir trüwen, was ich üch und den üwern hälffen kann, die ich
kenn, wil ich mitt trüwen thuͦn, aber der frömbden, die ich nitt kenn, mich
nitt beladen; dann ettlich panyten sind hie früntlich uffgenommen, die haltend
sich, das sy schadent andern unschuldigen; ir ding ist imm widerspyl ligen wider
guͦt satzungen, spilen, übel schweren, zerhowne, uppige kleider tragen, wenig
und alls vil alls nuͦt zur kilchen gan etc. den Franzosen nachryten und sich
stellen nitt wie vertriben christen, sunder wie muͦtwillig. Denen habend irs
(ettlichen) ouch nuͦt trüwt; es gadt aber vast also. Dorumb zürnend nitt an
mich; ich wil mich der lüten abthuͦn.
^$Was ich aber lüten, die redlich vertriben und trüw sind, bewysen kan, wil ich
thuͦn. Sed probabo prius spiritus, an ex deo sint, nec amplius cuivis credam.
Boni consule et vale.
^$Tiguri 21. Maii anno 1549.
Saluta fratrem tuum et totam familiam.
</tx>
<un></tx>Tuus ut semper.
<lz>[Adresse:] Sinem lieben herren und guͦten fründ M. Ambrosien Blaureren
oderH. Thoman Blaureren uff Griessenberg. [Darunter von A.Bl.s Hd.:]1549. 22.
Maij per Arbogast".
