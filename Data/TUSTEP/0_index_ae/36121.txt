<nr>[36121]</nr>
<ae>Landgraf Wilhelm von Hessen an Bullinger</ae>
Kassel, 10. Oktober 1566.
Zürich StA, E II 363, 20. / Orig. (m. aut. Unterschr.)
Wilhelm vonn gotts gnaden landtgrave zu Hessen, grave zu Catzenelnpogen etc.
Unnsern gnedigen gruͦß zuvor. Wirdiger unnd hochgelarter, lieber besonder, welcher gestaldt wir doctoris Hyperii seligen
nachgelassene wittwe uff ir demüetigß schrifftlichs suppliciren an einen ersamen rath zu Zurich verschriebenn, darvon
senden wir euch inligende abschrifft.
Diewill wir nhun ermeltte wittwe inn diessem irem unsers ermessens nicht untziemblichen suchen gerne gefordert sehenn
unnd sie nicht allein unseren vorschrifft, sondern darbeneben auch ewerer guten beforderung hierinnen zu geniessen
verhofft, so ersuchen wir euch gnediglichen gesinende, ir wollet euch diß ir anligen zum besten bevolhen sein lassenn
unnd ir hierinnen alle gute beforderung erzeigen, damitt irer pillichen bitt stadt gegebenn unnd sie daher etzwaß
ergetzlichheidt ir selbst unnd iren kindern zum besten erlangen möge.
Daß thun wir unnß versehen unnd seindt euch mitt gnedigem guten willen wohll gewogen.
Datum Cassel den 10ten octobris anno domini 1566.
Wilhelm l[andgrave] z[u] Hesßen.    (aut.)
Dem wurdigen und hochgelartenn unnserm lieben besondernn ehrnn Heinrichen Bullingern, der heiligen schrifft lehrern zu
Zuerich.
Darunter von Bull.s Hd.: "Lantgraff Wilhelm von wägen Hyperii seligen buchern, nitt zuͦ trucken, und ouch an radt Zürych
brieff."
