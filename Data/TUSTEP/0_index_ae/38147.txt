<nr>[38147]</nr>
<ae>Richard Cox an Bullinger.</ae>
(.......,    1568 / 1569 ?)
Zürich StA, E II 369, 155.
Ep.Tig. I, S. 121f.
Orig. (.. .. aut . ... ...).
Salve in Christo Iesu, mi Bullingere, frater charissime et
in ecclesia dei iubar fulgidissimum. Habeo apud me ternas
literas pręterito anno scriptas; datae fuere primae
quidem 6. ianuarii 1568, alterae 20. martii 1568, tertiae
24. augusti 1568;
ad hęc libri tui De origine erroris penes me sunt ex tuo
dono. Quod literis tuis suavissimis et pietatem spirantibus
hactenus non responderim, malo nullas caussas in medium
afferre quam eas quidem tenues et inanes. Omissis igitur
causationibus magnas ago Henrico meo gratias, tum quod me
suis literis tam frequenter invisere sit dignatus, tum quod
tam piis donis me beare perpetuo pergit. Imo ex animo deo
opt. max. gratiam habeo maximam, qui te veritatis suae
propagandae columnam solidissimam statuerit. Longęvum
precor te faciat d.* (*a.R.: oius / mit übergeschriebenem
Strich.) deus noster ad gloriam ipsius et ecclesiae suae
commodum, quae iam in arctum cogitur et undique premitur; de
qua etiam adversarii triumphum meditantur et expectant
avidissime. Sed "quare fremuerunt gentes, etc.?"
Confidentissime sperandum, quod deus non deseret suos in
finem. Dissipet dominus consilia illorum Helvetiorum, qui
tantis animis a vobis discesserunt ad Gallos! Assyrii
terribiliter minati fuerunt Hierosolymitis, sed cum magno
suo malo. Si deus pro nobis, quis contra nos? Res nostrae
(sit deo gratia!) satis adhuc sunt pacatae, nisi quod
Cananęi inter nos incredibiliter densantur, expectantes
in dies quando loquetur asinus.
Vivit adhuc noster Abelus, optimus vir, sed suo calculo
gravissime vexatus. Magna est seges piorum adulescentum in
academiis nostris. Dominus, speramus, augebit operarios, qui
mittantur in messem suam; quod singulare nostrum esse debet
solatium, qui brevi expectamus solutionem nostram, ut animae
coelo reddantur, et corpora terrae tradantur.
Vale, charissime frater, mutuisque apud deum precibus nos
iuvemus. Resalutabis meum Iulium, virum mihi non incognitum.
Tui studiosissimus,
Richardus Cox, Eliensis.
Charissimo in Christo fratri, d. Henrico Bullingero,
ecclesiae Tigurinae pastori dignissimo.
Dar. v. Bull.s Hd.: "Episcopi Eliensis literae 1568."
