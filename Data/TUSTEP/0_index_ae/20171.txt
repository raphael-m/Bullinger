<nr>[20171]</nr>
<ae>Die Lausanner Prediger<f1>In Lausanne versammelte Prediger: Jean de Tournes, François de Saint-Paul. Augustin Marlorat, Pierre Viret im Namen der Lausanner Klasse.<fe> an die Zürcher</ae>
<od>Lausanne, 30.(?) Juli 1550</od>
<vo>Zürich StA, E II 337, 457f. / Orig.</vo>
<dr>Ep.Calv. 1390 (XIII, 607ff.)</dr>
<re>Regest</re>
<tx>Gratia vobis et pax a deo patre et domino nostro Iesu
Christo.
Quod paulo serius literas nostras accepistis, fratres in
domino charissimi, id
non tam voluntate nostra est factum quam ipsa necessitate:
quod, quum classis
nostra in tria colloquia distincta sit quae nonnisi statis
diebus conveniunt,
fieri non potest quin mittendis ultro citroque literis, ut
singulorum fratrum
suffragiis probentur, longius temporis intervallum saepe
impendatur quam
velimus. Nos vero magnam vobis gratiam habemus quod multis
seriisque negotiis
occupati nobis tamen dignati estis aliquid temporis
impertiri. Etsi enim minime
id quidem omne obtinuimus quod sperabamus, fore scilicet ut
caussa nostra
cognita vel aequius aliquid a fratribus nostris
impetraremus, vel certe ad ea
nobis sigillatim responderetur quae nos ad hanc rem
suscipiendam coegissent,
mirifice tamen grata et iucunda fuit nobis illa ad
concordiam et pacem
exhortatio quam utrisque nostrum adhibendam esse iudicastis.
Et nos libenter
sequi et amplecti studebimus. Nec profecto nobis sumus
conscii quidquam hac in
re co[m]missum, quo abalienari a nobis fratres nostri
debuerint. Caussam enim
ęgimus non nostram sed ecclesiae, atque (nisi fallimur)
tam moderate ut facile
intelligere possent qualem conscientiam ad hanc rem
afferremus. Sunt, fatemur,
acerba quaedam literis inspersa: quae tamen ita nobis
videmur temperasse ut non
satis sciamus de quo conqueri merito debeant.
De ipsa vero caussa quaedam rursus ad vos putavimus scribi
oportere, non ut ocio
vestro abutamur, quod esse perexiguum et vos significatis et
nos ante sciebamus
: verum ut ad quaedam vobis respondeamus, quae vel nostrae,
ut arbitramur,
obscuritatis vicio non satis videmini percoepisse, vel nos
etiam (ut nimium
tardi sumus) non satis ex literis vestris intelligere
potuimus.
Primum enim aliud est non impedisse senatusconsultum quam id
ipsum suasisse.
Suasisse vero fratres nostros, atque etiam acerbam illam
interminationem
adiecisse, non tantum dicimus, sed mandati ipsius lectione
convinci potest.
Itaque res ista nec tam parva fuit ut non debuerimus
commoveri, nec adeo negligenda ut ad eam nihil
responderetur.
Sed haec age perpetua oblivione sepeliamus. Quod autem ex
divi Pauli sententia
putatis colloquia esse nobis restituta, illud ipsum est de
quo vellemus inter
nos ut conveniret. Nec enim melior quisquam iudex huius
caussae esse vel potest
vel debet spiritu illo domini per apostolum loquentis. Id
est de quo laboramus
ut quod nobis Paulus concedit non eripiatur. Duo, inquit,
aut tres loquantur,
caeteri diiudicent. Id vero si ita interpretamini quasi
caeteri tacere
iubeantur, quorsum addit Paulus: Quod si revelatum fuerit
alii assidenti prior
taceat, potestis enim sigillatim omnes prophetare? Quid
igitur? Nimirum quia
prophetiae dono Corinthii abutebantur, et saepe idcirco
accidebat ut, quum
ecclesia convenerat, quisque pro suo arbitrio se vendicaret,
et scripturae locum
aliquem ita ut occurrerat interpretaretur: quod in synagoga
quoque consuetum
fuisse ex cap. Lucae 4^#'o coniici potest, ubi refertur,
Christo in synagogam
ingresso, quamvis nec scriba esset nec Pharisaeus, nec ab
hominibus inter legis
doctores cooptatus, librum Esaiae porrectum fuisse, ex quo
ipse postea eum locum
qui aperto libro occurrerat fuit interpretatus. Item Actorum
13^#'o ubi
commemorantur Paulus et Barnabas in synagogam ingressi. Post
lectionem autem
legis et prophetarum (inquit Lucas) mandata dederunt
principes synagogę ad eos
dicentes: Viri fratres, si est vobis in animo sermone
exhortari populum,
dicite. Itaque quum hanc consuetudinem in ecclesiae
Corinthiensi multi ad inanem
ostentationem transtulissent, magnaque inde confusio
oriretur, sublata pene omni
conveniendi utilitate, iubet Paulus duos aut tres tantum
loqui, id est, certum
locum aliquem aut quaestionem tractare in conventu, caeteros
autem ad normam
scripturae exigere, si quae ab iis minus recte dicta sint
vel praetermissa. Qua
in re, ne qua rursus turba oriretur, eam regulam adhibuit
qua caveretur
ecclesiae et sua spiritui libertas (ut aequum erat)
relinqueretur. Voluit enim
in ea diiudicatione eos demum loqui quibus aliquid esset
revelatum, hoc est,
quibus spiritus domini aliquid suggeret quod ad rem de qua
ageretur pertineret.
Voluit denique spiritum prophetiae non includi in certis
hominibus, sed liberum
esse cuique suo ordine prophetare, in diiudicando quod a
duobus aut tribus
dictum esset: dummodo ad ędificationem et charitatem
ecclesiae id demum
proferret quod spiritus domini suaderet. Hanc esse germanam
Pauli sententiam
arbitramur, et tu quoque (nisi non intelligimus), doctissime
Bullingere, in tuis
ad Pauli epistolas commentariis sentire videris. Videamus
nunc, quaeso, eane
consuetudo Pauli sententiae respondeat quae nuper fuit
instituta, an potius ea
quae abrogata fuit. Permittit apostolus duos aut tres loqui.
Nobis unus satis
est, et fuit semper. Caeteri diiudicare, et ii quibus est
aliquid revelatum id
ipsum iubentur in medium proferre. Quid ea re est aequius?
Licebat itaque nobis
olim id omne, et si quis vel ineptum quippiam, vel falsum,
vel inutile
attulisset, admonebatur:  liberum tamen erat cuique dicere
quod ad ecclesiae
aedificationem et eam rem de qua controversia erat facere
videretur. Nunc autem,
postquam unus est loquutus, duo loquuntur linguis (quod
munus, praeterquam quod
a prophetia distinctum est, in solo nostro colloquio
obtinere potest, in quo
constituti sunt qui linguas doceant). Dimittitur deinde
omnis multitudo
ministris exceptis, qui de moribus et doctrina eius qui eo
die est loquutus
inter se colloquuntur. Ubi haec libertas, quae a d. Paulo
non sublata sed tantum
est coercita, ut ad charitatem omnia referrentur? Ubi illa
<gr>suzhthsis</gr>
cuius caussa convenire solet ecclesia? Quid si enim cuipiam
ex turba dimissa
dominus aliquid revelarat? Quid si infirmus quispiam vel
ambiguum vel falsum
etiam aliquid audiit, de quo si licuisset cogitarat
interrogare? Quid si multi
sunt quibus non sit satisfactum? Atque ut quae sit multitudo
intelligatis,
multos in turba latere hic scimus (re ipsa scilicet experti)
qui, sive
eruditionem sive pietatem spectes, docere non minus possint
quam doceri, et
nonnullis quoque ministris sint anteponendi. At omnes etiam
occasiones
contentionis iubemur vitare. Merito certe, sed non idcirco
tamen veluti
al[l]igandus domini spiritus. Quid si enim hi ipsi, quibus
nunc conceditur
loqui, vel indocti fuerint vel impii, an tunc etiam tacendum
videbitur?
Videtis, opinor, ista quorsum tendant: nimirum id nos cupere
nobis restitui
quod spiritus domini concessit, ut sua cuique in domino
prophetandi libertas
relinquatur, dummodo decenter et ordine fiant omnia, nec
quicquam vel absurdum,
vel inutile, vel impium, vel minus appositum dicatur in iis
diiudicandis quae ab
eo fuerint dicta qui fuerit locutus, id est, locum aliquem
scripturae ipse
imprimis explicaverit et caeteris proposuerit
diiu[di]candum. Hoc ius est quod
nobis magno cum ecclesiae nostrae incommodo ereptum esse
conquerimur et reddi
tandem postulamus. Antea nullae in nostris ecclesiis exortae
sunt contentiones:
eo segregato qui earum autor fuit nullas esse orituras etsi
nullo modo possumus
polliceri, at certe operam omnem dabimus ne nasci possint,
et si invitis nobis
emerserint ut statim extinguantur. Iudiciorum autem
dissensionem impedire melius
non possumus, quam si cuique potestas fiat modeste et in
loco sententiam animi
sui declarandi, ut quemadmodum ignis ex silicis attritu, sic
etiam ex rationum
comparatione, citra omnem tamen contentionem, veritas
elucescat.
Quae cum ita se habeant petimus a vobis etiam atque etiam
ne, si caussam nostram
fratribus nostris Bernensibus iterum studuerimus probare,
vel pertinacia vel
contemptu authoritatis vestrae (quae summa semper erit apud
nos, ut esse debet)
id a nobis fieri existimetis. Testis est deus nihil hic a
nobis cogitari, nihil
quaeri, quod ad ipsius gloriae et dignitatis amplificationem
non videatur
magnopere pertinere. Qua quidem de re non scriptis, ut adhuc
fecimus, sed coram
missis ad fratres nostros legatis agere decrevimus, idque
tam comiter tamque
moderate ut ne vocem quidem ullam ipsos speremus audituros
qua merito offendi
possint. Illud enim conamur vel ut caussa probetur, vel ut
ad ea nobis
respondeatur, quae nos in hanc disceptationem non temere
certe coniecerunt,  in
qua diiudicanda nullius boni doctique authoritatem, nedum
singulare illud
vestrum iudicium cum summa pietate coniunctum, sumus
repudiaturi. Deus pacis et
concordiae nos omnes coniungat et corroboret in domino Iesu,
ut adversus certos
et imminentes Sa[ta]nae insultus fortes et invicti nobile
illud certamen
certemus cui amplissimum immortalitatis praemium dominus ab
aeterno praeparavit.  Valete.
Decretae sunt hae literae in totius Lausan[n]ensis
dioeceseos synodo Viviaci
habita 14^#'o cal. iulii, scriptae vero Lausannae et a
singulis colloquiis
rursus approbatae tertio calend. augusti 1550.
<un>Ioannes a Thornaco iuratus colloquii Aquileie.
<un>Franciscus Sampaulinus iuratus colloquii Viviacensis.
<un>Augustinus Marloratus iuratus colloquii Lausan[n]ensis.
<un>Petrus Viretus decanus classis Lausan[n]ensis, totius
classis nomine.
<lz>[Adresse:] Clarissimis viris ac pręstantissimis Iesu Christi servis
Tigurinę ecclesię
pastoribus et professoribus fratribus et symmystis plurimum
colendis.                 Tiguri.
(* a.R.: Adr. a Viret .. .. ... .. ... ...).
