<nr>[41048]</nr>
<ae>Bullinger an Tobias Egli.</ae>
(Zürich), 13. Juli 1571.
Zürich StA, E II 342a, 631. / Orig. (Aut.)
Graub. III, 255 R.
S. D.  Gratias ago misericordi domino deo nostro, qui suam
gratiam vobis singulariter et aliis fratribus piis largitus
est in transigendo negotio ecclesiastico satis difficili.
Declaravit bonus dominus, quod sperantes in se et invocantes
per nomen Iesu Christi nunquam destituit; ipsi gloria et
laus et gratiarum actio. Libenter legi acta synodi vestrae,
et placent, quae tu cum aliis viris piis et eruditis
fideliter egistis. Dominus sit merces vestra et conservet
vos in synceritate purae fidei et convertat Ganthneros,
Marios et similes miserandos homines. Remitto acta et mihi
credita omnia et gratias pro his, quas possum maximas, ago.
Nihil nunc, quod scribam habeo. Redii paucis ante diebus ex
balneis Vulturenis sanus per dei gratiam et satis incolumis.
Dominus dignetur mihi et meis benedicere! Finita sunt
comitia Badensia; sed nondum est compositum dissidium
Schaffhusianorum cum Cantonibus Durgaviam gubernantibus.
Grando, dei flagellum, multis locis attrivit segetes et
fructus arborum concussit. Sunt haec firmamenta famis et
caritatis, quia extincta est charitas et abundat omnis
iniquitas. De rebus Venetorum et Italiae a te malo audire,
quid fiat. Ex Germania in praesenti nihil habeo neque ex
Gallia; audio tamen res Galliae non infelices esse. Dominus
orandus nobis pro benedictione.
Optime vale cum domo tua et fratribus nostris. Saluta d.d.
consules, Campellum,* (*a.R.: .... ... .. .. .. .. Egli, .
.. ..) Pontisellam, Gregorium, Bonetum et alios.
13. iulii anno domini 1571.
Bullingerus tuus.
Ornatissimo viro d. Tobiae Eglio, Curiensis ecclesiae
fidelissimo et vigilantissimo pastori, domino meo honorando
et fratri charissimo.                  Chur.
