<nr>[27098]</nr>
<ae>Johannes Calvin an Bullinger</ae>
<od>Genf, 30. Mai 1557</od>
<vo>Autograph: Zürich StA, E II 368, 32; Genf 107a, 156 ...
(Siegel...)</vo>
<dr>Ep. Calv. 2640 (XVI, 500ff.).<dr>
<re> </re>
<tx>S. Ternas his duobus mensibus abs te literas accepi,
eximie vir et venerande frater. Primis scribebas D. Petrum
Martyrem et D. Gualtherum huc venturos, te vero impediri
incommoda valetudine. De privati colloquii successu monebas
exiguam spem esse, quando ubique primas obtinet Brentius, homo
pręfractus et nimium addictus crassis suis deliriis. Etsi
autem ego quoque non semel testatus sum, quantopere metuendi
sint tales congressus me videre, nolim tamen ita refugere ut
de nostra diffidentia triumphum agant adversarii. Cęterum
quia, mihi retulerunt optimi fratres Farellus et Beza, si
oblata fuerit colloquendi occasio, te ad eam amplexandam
sponte esse propensum, a alongiori sermone abstineo: nisi quod
te summopere rogatum velim ut clarissimus senatus vester
hortatu tuo vicinos nostros impellat. Neque enim repudianda
est Principis voluntas, quem putavimus esse a nobis alienum,
et festinatione opus est ut mature intelligat nostrorum vota
ad suum consilium accedere. Quum vero hoc totum onus
sustinendum tibi sit, nisi festines et strenue urgeas,
temendum est ne cupide alii tempus silentio prętereant. Iam
quia expedit, imo fere necesse est, testem idoneum mitti qui
Wirtebergensem principem de pollicitatione sua appellet, vide
annon mittendus sit cum altero vel pluribus Beza noster.
Quanquam si quid videbis esse negocii, ne minimum quidem
scrupulum iniici velim: quia plus satis aliunde erit remorę.
Quod tamen venturum tibi sponte in mentem erat libere exponere
volui, tantum ut cogites. Confessionis nulla mentio hoc
tempore, si mihi creditur, fiet. Nam si difficilis esset
accessus, hęc esset commoda insinuandi ratio. Nunc si quis
turbator actioni se volet opponere, obiiciet, antequam ad
colloquium ventum fuerit, nos leges pręscribere: et nullus
interea usus est, quum ipse Princeps anteverterit. Imo nihil
magis causam nostram iuvabit quam si pro confesso sumamus
eandem nbois esse doctrinam, et uno duntaxat capite excepto
inter nos sancte convenire. Confessio autem de re certa et
liquida controversiam moveret. Vergerio non dixi quid agere
statuerim. Scribam, ubi dabitur opportunitas, D. Ioanni a
Lasco ne rigidius premendo excutiat fratres Waldenses a
nostro grege. Nihil tamen agam nisi te conscio. Huic tantum
dixi, optimum virum D. a Lasco interdum solere austerum esse:
sed quia causa hęc mihi nondum est comperta non pronunciare:
Waldenses ante annos 16, quum adhuc essem Argentorati, misisse
confessionem quę optimo Bucero et mihi tunc probata fuit: sed
mihi postea ostensum fuisse exemplar quoddam, in quo nonnulla
mihi displicent et quę nollem admittere. Vale, ornatissime
vir et frater ex animo mihi observande, una cum D. Martyre et
collegis omnibus. Symmystę mei vos omnes reverenter salutant.
Dominus vos tueatur, sustentet, omni benedictione locuplete.
^$Genevę 3. Calendas Iunii 1557.
^$Ioannes Calvinus vere tuus.
<lz>[Adresse ...]: Ornatissimo viro et eximio Christi servo D.
Henricho Bullingero ecclesię Tigurinę fido pastori et
symmystę observando.
