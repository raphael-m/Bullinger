<nr>[25042]</nr>
<ae>Pier Paolo Vergerio an Bullinger</ae>
Stuttgart, 21. März 1555.
Zürich StA, E II 356, 650. / Orig.(Aut.)
Non queror, quod ad me minime rescribas, sed nuncio me
iamdudum nullas tuas accepisse et boni consulo, seu non
potueris seu nolueris seu perierint; cur enim ita non
facerem cum meo Bullingero? Nunc scribo, ut significem me
valere gratia dei et vivum adhuc esse; quaesivit enim me
sanctissimus vicarius diaboli per suos emmissarios postridie
kalendas martii, quum essem Nirtingae, et parum abfuit, quin
me martyrem fecerit. Solitus eram ambulare mane paulo ante
prandium iuxta Necarum usque ad certum locum, ita ut etiam
in sylvam penetrarem. Illic ergo erant, qui eo die me
expectarunt tres; non penetravi eo die et domum veni nihil
suspicans etiam mali. Postridie venit dux; rescivit rem
totam ac confestim ablegavit me Stutgardiam veluti in
tutiorem locum totius ducatus. Sic res est. An non pudet
belluam illam Tyberinam solitum calcare pede collum Caesarum
prae se ferre, se timere a masca(?) quadam. Proh pudor. Tu
illum mone H[enrice] Bull'ingere, qui illi es
carissimus, ne sic se gerat. At si ego evasi, nost  in
Ioannis Morelii Hispani, ministri ecclesiae Gallorum
Frankfordiae, viri optimi et sanctissimi. Is cum socio vitae
veneno fuit illic sublatus, o qualem virum sustulerunt,
quantum pietate. Sic inquam res est. Credo suspicatam esse
bestiam me ad comitia iturum, ubi me nolet videre. Sed sum
tamen illic et in vita, nimirum scriptis consiliisque.
Magnum aliquod bonum spero, quum videam eum diabolum ita
ardere rabie, praesentit ipse suum interitum. Iam quod ad
negotium, astutia magna aguntur, aliud proponitur, aliud
iubent vulgari. Audis hoc: coniuratio facta videtur inter
catholicos, ut appellant; qui habitat in coelis, irridebit
eos. Quicquid prius scripserim, primum thema fuit tantum de
religione; sed scio nostros ursuros pactiones Patavienses.
Nunc sunt adhuc in praeambulis. Dux noster eo rediit atque
adeo cum uxore; strenue is quidem resistet.
Historia Sleidani, ut spero, prodibit in his nundinis. Quid
non egit Anthiocus, ut supprimeretur; at placati videntur
domini Argentinenses. Prodibit etiam meus Polus, cui puto
nonnihil existimationis ademisse. Nunc Moronum oppugno, ut
in libello videbis, quem mitto, quamquam aliis manuscriptis
multo plura cotidie contra illum ago. Vale, frater optime.
Salvere iubeo Svinglium, Lavaterum, Iosiam tuum, Gvalterum
et reliquos omnes. Iuvate me vestris precibus. Cupio ad vos
ob eam causam, quam scripsi, sed magis in gratiam d. ducis,
qui mihi metuit, quam ob aliam timeo; at evanescent nebulae
hae. Stutgardiae  21. martii 1555.
Vergerius.
[C]larissimo viro [d.] H[enrico] Bullingero etc.
