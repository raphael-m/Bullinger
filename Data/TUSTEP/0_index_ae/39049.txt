<nr>[39049]</nr>
<ae>Bullinger an Theodor Beza.</ae>
Zürich, 1. August 1569.
Zürich StA, E II 342a, 556. / Autogr. Kopie (Entwurf).
Legam libenter, quae respondisti ad theses vestri Erasti;
nollem ego publicata esse, spero privato te scripto ista
agere; nam vehementer doleo, ut, quod ex animo sentio, te
non celem, coenam domini, quo alioqui plus nimium diuturnis
disputationibus est conquassata et parum grata populo facta,
in novam rapi controversiam, et quae instituta est a domino
ad communionem societatemque et consolationem, denique ad
gratulationem gratiarumque actionem fidelium, nunc propter
disciplinam fundandam trahi ad excommunionem, ut sic dicam,
ad separationem et triste supplicium, denique ad querelas et
contentionem fidelium. Mea quidem sententia potest in
ecclesia iusta constitui disciplina, ut interim coena domini
libera maneat omnibus illis, qui se iuxta Pauli doctrinam
probarunt, neque convertatur in poenam etc. Et quidem magna
cum solicitudine audimus quosdam Heydelbergae, quos tu forte
meliores et prudentiores esse putas, quam sint,
importunissime excommunicationem illam suam disciplinarem
urgere et principem optimum impellere, ut eam invitis
omnibus obtrudat, rursus nobiles, ignobiles, plebeios
indignissime hoc ferre, ut periculum sit, ne ea res in
tumultum aliquem, cum alioqui omnia sint exulceratissima,
desinat. Atque utinam falso haec metuamus. Non sine causa
murmurant, quod omnia fere administret per Niderlenderos
sive Belgas, homines peregrinos, suis illis penitus
praeteritis. Proinde te oro atque obsecro, ut prudenter in
hac causa agas neque oleum addas camino, ne dum isti, qui te
subinde instigant, purgatissimam ecclesiam (ne quid hic
aliud suspicer) volunt instituere, brevi nullam habeant
doleantque se imprudenter egisse in periculum nihilominus
adductis bonis omnibus cum optimo principe, maximo item cum
infirmorum scandalo et hostium nostrorum tripudio
insolentissimo. Praeterito itaque mense scripsimus ad
illustrissimum principem hortantes ipsum, ut res suas hac in
causa pie prudenterque instituat neve in ecclesia dissidiis
contentionibusque novis et pernitiosissimis occasionem ullam
praebeat, quin potius iusta instituta disciplina et coena
domini in libero et gratulatorio usu relicta pacem
ecclesiarum ministrorumque promoveat atque conservet. Video
enim nunc maxime, si unquam alias nobis opus esse
moderatione sancta et concordia firma praecisis omnibus
dissidiorum et contentionum occasionibus. Dominus spiritu
suo vos regat.
Zu Anfang übergeschrieben: " Ad d. Bezam augusti 1. anno
1569."
