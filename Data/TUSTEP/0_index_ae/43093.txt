<nr>[43093]</nr>
<ae>Bullinger an [Tobias Egli.]</ae>
(Zürich), 26. Juni 1573.
Zürich StA, E II 342a, 713. / Orig. (Aut.)
Graub. III, 433f. R.
S.  Tuas 18. iunii scriptas accepi, dilecte frater, sed ex
his intelligere non
potui meas tibi redditas, unde non parum sum anxius; scripsi
enim literas ad te
mox a comitiis Badensibus eo tempore, quo missus est
publicus cursor, qui
allatis literis peteret ad 5. iulii comitia publica gentis
vestrae. Has literas
dedi questori Thomanno, qui mihi dixit se optima fide
curasse. In his omnia tibi
aperui, quae de caussa vestra pertractata sunt in comitiis,
et quod vestro, imo
omnium nostrum communi bono legatio haec designata sit et in
quem finem. Adieci
quaedam non contemnenda de practicis contra vos exterorum
etc.  Hortatus sum te,
ut tu una cum symmystis tuos horteris, ne rigide legationem
tantam contemptim
reiiciant; periculum in hoc esse non leve. Ad hoc etiamnum
te hortor, sive
interim literas illas meas prolixas acceperis sive non
acceperis et proditae vel
perditae sint. Abhinc octavo die misi rursus alias, quae
creditae sunt cuidam
Meyenfeldensi, qui promisit se bona fide eas curaturum, ut
primo quoque tempore
ad te perferantur. In his significavi, quid apud
Froschouerum perfecerim in
negotio libri Scipionis Lentuli. Iam has iterum scribo
nescius, an et has probe
curare possim. Quia enim tu nullos mihi indicas, quibus
tradam, et Lucius noster
dudum discessit, qui semper pulchre omnia curavit, anceps
hęreo et posthac
scribam rarius. Nunc mitto nova, quae ab amico quodam
accepi; an omnia et
singula ita prorsus habea[n]t, affirmare non possum; veritas
temporis est filia.
Wie es mir worden, also teylen ichs üch und d. Campello und
anderen guͦten
fründen; gloubend ir, alls vil üch geliept. Nolui alias dici
nugigerulus; utere
ergo his prudenter. Valde doleo vicem  et tuam et uxoris
dilectae; dominus illam restituat et te consoletur!
Vale.
Festinantissime has scripsi  26. iunii 1573., quo die
comitia hic Helvetica
celebrantur 7 Cantonum monetae gratia. Saluta d. consules et
amicos nostros, quos scis, omnes etc.
Bullingerus tuus.
[Ohne Adresse.]
