<nr>[27045]</nr>
<ae>Theodor Beza an Bullinger</ae>
<od>Lausanne, 27. März 1557</od>
<vo>Autograph: Zürich ZB, Ms. F62, 12.
(Siegel...)</vo>
<dr> <dr>
<re>Ep. Calv. 2608 (SVI, 431f).</re>
<tx>S. Heri sub coenam accepi literas tuas, mi pater, pro
quibus magnam tibi gratiam habeo. Nam, mihi crede, quoties a
te aliquid accipio, toties novo quodam ardore accendi me
sentio. Puerum de quo ad me scripsisti non alio loco habebimus
ego et collegae ac si plane noster esset.
^$Quod de colloquio illo promisso scripsisti iam ante
audieramus. Bonis omnibus idem illud videtur quod sentis,
nempe inanem fore hunc conatum: sin minus, non video quid ab
istis duobus furiosis expectes. nam nunquam mihi persuaserim
fieri posse ut Philippus huc pertrahatur tales habiturus
collegas, si modo verum est quod de eo rumor ferebat, factum
esse forticulum. Ergo quid superest, nisi ut extremis morbis
Dominus ultima adhibeat remedia? Sed verax Dominus, procul
dubio, ecclesiam suam, vel in ipsa Babylone conservabit. Hoc
tibi quidem possum pro comperto affirmare, regnum Dei tantum
nunc progressum in decem minimum Galliae urbibus, ac Lutetiae
praesertim facere, ut magni nescio quid Dominus illic moliri
aperte videatur. Itaque minime miror Satanam nihil aeque hic
conari atque fontem illum nobis proximum obstruere, unde non
iam rivuli sed plane fluvii coeperunt exundare. Quo magis
sedulos ac diligentes esse bonos omnes oportet, ut quorundam
ambitionem et incredibiles Satanae furores precibus ac modis
omnibus compescant.
^$Annotationes nostrae in novum Testamentum tandem prodierunt
quarum exemplar quominus ad te mittam obstat magna libri
moles. Spero prodituras aliquando seorsim et quidem multo
emendatiores, quam ad rem tuum inprimis sensum ac iudicium,
imo vero etiam limam requiro, si quando tibi illas inspicere
libuerit ac per otium nonnihil annotare quod vel corrigendum
vel expoliendum putes.
^$Tuas in Apocalypsin Homilias avidissime expectamus. D.
Martyrem mirum ni tandem huc adducatis ut thesauros illos suos
tandem in publicum usum ecclesiae depromat. Calvinus
indignissime, ut nosti, vexatus sese scribendis in Psalmos
commentariis solatur, quo in opere profecto se ipsum
superabit. Utinam fideles operarios confirmet Dominus et magis
ac magis sanctis vestris laboribus benedicat. Viretus noster
meliuscule quidem habet, sed ita nos terret debilitatum eius
corpusculum ut hic plane fluctuemus. Itaque magnopere
terogamus tuosque omnes collegas, ut nos hic quoque precibus
vestris assiduis adiuvetis. Bene vale, mi pater, D. Iesus
adsit tibi et tuis omnibus sancto suo spiritu, teque in dies
in opere suo confirmet.
^$Lausanae, 27. Martii.
^$Th. Beza plane tuus.
<lz>[Adresse ...]: Eximio Christi servo D. Henrico Bullingero
Tigurinae ecclesiae fidelissimo pastori. Tiguri.
