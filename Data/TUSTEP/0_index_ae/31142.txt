<nr>[31142]</nr>
<ae>Ambrosius Blarer an Bullinger</ae>
<od>
(Winterthur), 15. September 1561.
<vo>Zürich StA, E II 357a, 502 / Orig.
(Aut.)
Bl.
III, 641f.
S.Redditę mihi sunt tuę, mi venerande charissimeque Bullingere, pro quibus gratiam singularem habeo, quod nihil me cęles earum rerum, quę novę subinde scribuntur ab amicis, quas ego nunquam, etiamsi tristes sunt, absque insigni aliquo fructu lego, hoc praecipue, quod a tot impendentibus iamque adeo etiam urgentibus tanta accumulatione malis maiore gratulatione propediem me liberatum iri sperem et dissolutionis meę diem hac alioqui matura morti  ętate laetior expectem.
Mitto Hoseri nostri literas, qui ad me quoque scripsit, sed nihil plane novi, quum alia sint inter nos negocia, de quibus identidem alter alteri scribit.
Significat autem primarios duos senatores non pridem subita morte extinctos, deinde contentiosos quosdam Luneburgenses concionatores una fuisse ac nescio quid novi monstri parturire, de quibus ad te scripserit quę tibi mecum communia fore speret; neque enim quicquam superfuisse sibi temporis, quo eadem mihi quoque scribere licuerit.
Scribes
igitur de iis proxima, quę tibi erit, commoditate.
Dedit ad me supplicem illum libellum ecclesiarum Christi in Gallia regi exhibitum et iam Theutonice versum, qui (si recte iudico) multo aptiore et ferventiore filo deduci potuisset; sed est tamen purus et simplex et in sua forte lingua magis patheticus et vehemens quam in nostram transfusus.
Misit itidem Neapolitanę ecclesię persequutionis historiam, ubi octoginta octo Christi martyres commemorantur, quorum non consueto more cervicem, sed iugulum ferire voluit ingeniosa tyrannis, et sunt
quidem miserabilia illa tam cruenta spectacula, sed piis oculis, quoniam pręciosus est in oculis domini cruor iste, aliter et ceu plausibiliter spectanda, tantum videlicet nervorum suppetere ad christiani regni pomeria feliciter dilatanda.
Addidit Hoserus schedulam et hanc ipsam etiam typis excusam, quę Argentoratensium ministrorum confessionem de manducatione et praesentia corporis et sanguinis Christi paucis complectitur, quę satis mihi modesta videtur, quippe ex Buceri nostri temperamento desumpta; omnem enim errorem et novitatem suam sub modo, quem celestem nominant, dissimulant et texunt.
Caetera, quę manifeste vera admittunt et falsa reiiciunt, plane illorum inexpeditum miraculum frustrant et convellunt.
Rumor de Christophori, Constantiensis episcopi, morte postquam est ad Caesarem perlatus, mox per postam (quam vocant) Bolvillerum Constantiam misit, qui postquam illum decumbentem quidem, sed nondum mortuum invenit, exactis illic diebus aliquot rursus dubia valetudine episcopum relinquens per postam abiit.
Quum vero non multis post horis ille morbo vehementer ingravescente moreretur, mox alia posta Bolvillerum nulla mora sequitur sperans hunc se tantum non volucri pernicitate assequuturam deque
episcopi morte certiorem non absque insigni evangelio facturam, ut nunc etiam rediisse indefatigabilis <gr>o polypragmvn</gr> existimetur.
Canonici vero, quorum maior pars superstite adhuc Christophoro ab Empsero stabant, in suum eum collegium, ut locum facerent suffragio episcopalis electionis, proximis hisce diebus receperunt, ut esset ipse quoque canonicus.
Repugnarunt nonnulli ex canonicis, d.
a Steina cum paucis aliis, sed frustra.
Dominus Iesus Christus et hunc et alios id genus terrę
vermiculos nullo negocio brachii sui conficiet.
In quo bene et ęternum vale cum omnibus tuis.
Com[m]enda me domino diligenter.
Neckari vel Leckari scriptum, quod remisisti, accepi.
Nihil possum, quia praeter opinionem indicatus iam mihi est hic Gessneri famulus.
Vale iterum atque iterum.
15. septembris 1561.
                                                       T[uus] Ambr[osius] Bl[aurerus].
Mitto ad te Hoseri omnia, quę dedit; ea ut remittas, multum te rogo.
[Adr.
fehlt.]
