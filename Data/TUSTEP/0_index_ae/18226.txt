<nr>[18226]</nr>
<ae>Ambrosius Blarer an Bullinger</ae>
<od>Griesenberg, 12. September 1548</od>
<vo>Autograph: Zürich StA, E II 357, 296</vo>
<dr>Bl. II, 737R.</dr>
<re> </re>
<tx>
S. Quamquam ęgre ad eas commendationes adducor, quę ulla
ratione molestę esse possunt iis, quibus fiunt, mi venerande pariter et
charissime Bullingere, sępe tamen vincit piorum hominum petitio, qui id
officii pro se aut suis me exigunt, ut deesse haud quaquam possim. Id quod nunc
quoque si unquam prius evenit, quum parentes adolescentis illius, quem coram
videbis quique nunc sesquimensem istic, ni fallor egit, valde boni homines et
commodissimi cives, sed tenui admodum aut nulla potius fortuna impetratum a me
magnopere cupiunt, ut caussam suam tibi diligenter commendem. Filium enim, qui
iam inde a puero literis operam dedit, nunc annum decimum octavum ingressum
cuperent vel eleemosyna illa, quam vestri pauperibus studiosis benigne
largiuntur, tantisper nutriri, dum meliora contingerent, ne propter inopiam
istam studia prorsus deserere cogeretur, praesertim quum senex apud nos vidua
sit, quę adulescenti centum, si recte memini, aureos legavit, cuius extremus
dies haud procul abesse, quum plane defecta sit ętate, videtur; tum enim hunc
studiorum suorum cursum felicius absolvere posset. Igitur, mi charissime et
optime frater, si quicquam hic absque magna tua incommoditate et molestia iuvare
vere pios homines potes, ut mea quoque charissimique consobrini mei Zviccii
caussa (cui multum familiares sunt) facere velis, te vehementer etiam atque
etiam obsecro. Demereberis, scio, Christum ipsum hoc nomine, ut vix ullo alio
ęque. Praeterea nihil nunc est, quod scribam; mitto enim epistolium hoc in
urbem incertus, quando adulescentis mater istuc sit profectura. Bene vale et
Christo nos diligenter commenda tibique persuade nos quoque, si quem fortasse
aliquando commendaveris, nihil non tentaturos, quo nostram tibi gratitudinem non
obscure testemur. Iterum vale.
^$Griessenbergi 12. Septembris 1548. Heri ad te per Gvaltherum nostrum.
<un>Tuus Amb[rosius] Bl[aurerus].
<lz>[Adresse:] Clarissimo D. Heinricho Bullingero, venerando
suo et charissimo fratri. Tiguri.
