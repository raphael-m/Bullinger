<nr>[24055]</nr>
<ae>Pier Paolo Vergerio an Bullinger</ae>
Tübingen, 26. Februar 1554.
Zürich StA, E II 356, 593f. / Orig.(Aut.)
Ep.Calv. 1912 (XV, 43). Exc.
Accepi heri primum tres tuos libellos de iustificatione.
Dabo mox compingendum unum elegantissime, quem duci mea manu
offeram, alterum Brentio, tertium ego vorabo, quo nomine ago
maximas gratias. Omnia hic salva et pacata. Molinaeus,
Frektus, Volmarius resalutant te. Primus horam cras
habiturus est orationem in scholis valde acrem adversus
bestiam, quippe quae etiam ius civile corruperit suis
decretalibus. Scio fore, ut multi fremant; verum ego, illos
ut mitigem, continuo dabo imprimendam cum mea praefatione.
Humana prudentia saepe me monet, ut sileam ac quiescam neque
irritem et concitem mihi maiorem invidiam; sed spiritus
statim adest et illius consilia disturbat. Non sumus nostri,
itaque, etiamsi maxime vellem tacere, dominus non sineret.
Versor nunc in materia antichristi; iuvisti me tuo
commentario in epistolam ad Thessalonicenses, unde multa
hausi. At moleste tuli Calvinum in espositione illorum
verborum "nisi venerit deffectio" ita abs te atque omnibus
etiam veteribus dissentire. Ego tuam sententiam secutus sum.
Scribis mira istic nuntiari de nostra Germania; at nos, qui
hic sumus, nihil horum audimus aut certe non talia, quae
commendari debeant eo vocabulo "mira"; aut nos hic
stertimus, aut vobis falsa nunciantur. Sum quidem (ob multas
graves causas) indiligens in talibus investigandis; sed si
mira contingerent, etiam nollens cogerer audire. P[etrus]
Martyr tandem vicit et Argentinae haerebit. Commendat mihi
Emanuelem<f1>Tremellius?<fe>, sanctae linguae professorem, si posset hic
conditionem habere, dabo operam. Accepi abs te missas binas
d. Baionensis et ago tibi gratias; misi ante triduum quaedam
scripta ad eum, quae ille mox ad te misurus est. Scripsi de
tuo Beato rediisse incolumem ex Pannonia Ratisbonam usque;
deinde quo profectus sit, ignorari. Absoluto libello, quem
adorno de antichristo aggrediar parum mundam materiam, nempe
de lupanaribus, qua in re mire possum exagitare papatum.
Vale et salve cum tota familia, schola atque ecclesia. Orate
pro me, quod vos valde oro.            Tubingae  26.
februarii 1554.
Vergerius.
Clarissimo viro d. Henrico Bullingero, pastori Tigurino,
fratri honorando.  Tiguri.
