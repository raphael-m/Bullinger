<nr>[20041]</nr>
<ae>Pietro Bizzarri an Bullinger</ae>
Cambridge, 10. Februar 1550.
Zürich StA, E II 369, 81. / Orig.(Aut.)
S. D.   Etsi tibi sum ignotus de facie, doctissime atque
humanissime Bullingere,
non tamen id obstat, quo minus te omni benevolentia
observantiaque complectar
tibique in omnibus gratificari cupiam. Non enim is sum, qui
non videam, quantum
tibi tuisque similibus nos omnes, qui sinceriorem doctrinam
profitemur, debeamus
ob preclarissimos labores et monumenta, quibus ipsam Christi
ecclesiam,  quę
misere ab antichristo depravata fuerat, repurgastis. Velim
igitur, piissime
Bullingere, ut de me omnia tib polliceare, quę a grato
discipulo in suum
praeceptorem prestari queunt, quod sane potius re ipsa quam
verbis hoc tibi persuasum cuperem.
Anglicanae nunc reipublicae status quietissimus est prę
illo, qui fuit anno
superiori. Dux Summersetensis, qui fuerat regius gubernator
et qui tam
ignominiose in turrim Londinensem coniiciebatur, nunc tandem
divino munere
liberatus est atque honorifice dimissus. Quanquam vero est
privatus priore
officio, poterit tamen satis honeste ac splendide vivere ex
suis, quos ei
reliquerunt, redditibus. Vides igitur admirabilem dei
liberationem erga suos
electos; nam ab initio universi aiebant eum moriturum; sed
longe aliter evenit.
Evangelium hic subinde latius propagatur quam immutetur.
Dominus Bucerus,
Bernardinus et Petrus Martyr strenue laborant in suo
ministerio et sane multum proficiunt.
De pace inter nos et Gallos magna spes est, quanquam nondum
scitur, quibus ea
conditionibus ineunda sit. Faxit vero clementissimus deus,
ut omnia feliciter
succedant, quem etiam maximopere oro, ut te una cum d. Pellicano, Bibliandro,
Gvaltero, Vergerio totaque ecclesia diu conservet incolumem
ad gloriam sui
nominis. Dominus Bucerus, qui nunc est in academia
Cantabrigiensi, ubi Paulinam
epistolam ad Ephesios maxima cum eloquentia et pietate
profitetur, te vestramque
ecclesiam peramanter salutat. Cantabrigiae  10. februarii
1550.
Tui studiosissimus atque addictissimus Petrus Perusinus,
profugus Italia, sua patria, ob evangelicę doctrinę
confessionem.
Clarissimo viro d. Henryco Bullingero pietate ac eruditione
prestanti et d. ac
patri suo longe observandissimo.
                               Tiguri.
