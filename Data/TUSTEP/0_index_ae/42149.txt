<nr>[42149]</nr>
<ae>Tobias Egli an Bullinger.</ae>
Chur, 23. September 1572.
Zürich StA, E II 377, 2533. / Orig.(Aut.)
Gr. III, 364f. Exc.
S.   Non desino, reverendissime d. pater, molestus tibi esse
scribendo et
interpellando. Nuper in mediis turbis et sexcentis negociis,
quibus in foro
frumentario a prandio totus districtus eram, redire ad te
non potui; ante etiam
ita divexabar, ut excerpere quae volebam ex concessis mihi
literis tuis plane
non licuerit; idcirco Lucio tradebam, ut quamprimum ea in re
suam mihi probaret
operam. Quod cum tardius processerit et animum ea in mora
quantulacunque tuum
forsan graviter offenderim, suppliciter veniam peto a te,
quem certe ita animo
meo et colo et reverenter observo, ut neminem prae te alium.
Nosti, colendissime
pater, quid negocii mercatus afferat, nobis maxime, qui raro
Tigurum me
conferam. Ignoscas igitur clementer, si qua in re tibi minus
satisfecerim, tui
quotidie observantior, mihi autem cautior futurus. Inter
gratias immortales
vobis omnibus ago, qui tantis honoribus et beneficiis me
affeceritis amice
susceptum et dimissum honorifice. Quibus autem modis tuam
comprimis
benevolentiam et paternam in me asciscendo operam referre
possim aut debeam,
visu difficillimum mihi est. Rogabo aut   dominum
indesinenter, ut is vices meas
agat etc. Spargunt Galli hic nostri et comprimis interpres
Solodurensis
admiralium regis vitae et honori insidiatum esse, propterea
praeventum
perfidię poenas luisse. Sed a principio longe aliter,
unde mendaciis eos rem
agere omnibus constare incipit. Sed proxime verbosior ero.
Tu quaeso animo tuo
me effluere non patiaris. Dominus te servet suamque
ecclesiam roboret.
Ocyssime ex Curia nostra 1572,  23. septembris.
Tuae dominationi subiectissimus Thobias Iconius.
Clarissimo viro d. Heinrycho Bullingero, Tigurinae ecclesiae
doctori sive
episcopo vigilantissimo et primario, d. suo singulari
observantia colendissimo.
Zürich.
