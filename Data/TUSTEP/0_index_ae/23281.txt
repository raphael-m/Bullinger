<nr>[23281]</nr>
<ae>Celio Secondo Curione an Bullinger</ae>
<od>Basel, 29. Dezember 1553</od>
<vo>Autograph: Zürich StA, E II 366, 68. / Orig.(Aut.)</od>
<dr>Ungedruckt</dr>
<re>Regest</re>
<tx>C[aelius S]ecundus' Curio per Christum Iesum S. D.
Cum Hieronymus Massarius iam medicinae doctor, frater noster
in domino charissime, istuc veniret, nolui enim sine meis ad
te literis venire; nam tametsi nihil magnopere erat, quod ad
te scriberem, tamen vel hoc ipsum scribere malui quam hoc
suavissimum inter nos colloquendi munus intermittere,
praesertim tecum, cum quo tam libenter, quocunque modo
possim, colloquor ut cum nullo libentius. Id facit tuus in
me amor et vicissim meus in te, quem augeri indies magis
sentio. Tuum erga me amorem magnis et plurimis argumentis
declarasti cum alias saepe, tum quum proxime me obviam
filiae proficiscentem tum cum ea et genero redeuntem
muneribus, congiario, animis quasi ex propinquissimis tuis
quempiam excepisti. Meum erga te nullo praeclaro adhuc
argumento demonstrare potui; neque enim aut opus habuisti
aut periculum facere, quae tua modestia est, voluisti. Quod
si facere liberet, invenies hominem non modo studiosissimum
atque amantissimum, verum etiam observantissimum tui,
praeterea memorem tuorum in se meritorum, fidelem, syncerum
atque in primis tibi obsequentem. Id vero pluribus verbis
tecum ago, quod videam te quasi studio vitare, ne quid vel
mandes mihi vel commendes. Fuit hic filius tuus Henrychus
Argentoratum proficiscens; id ego prorsus ignoravi, quod non
fecissem, si ei, ut sese mihi ostenderet aut quovis modo se
adesse significaret, mandasses. Id, ut tibi ingenue fatear,
me non parum moleste habuit. Ubi hoc accepi, me totum ad
unguem explorare coepi, num facto aut dicto aut saltem nutu
te offendissem aut nostram amicitiam aliquo modo violassem
imprudens, et cum nihil invenirem, scrupulum tamen ex animo
meo eiicere non poteram neque potero, nisi videro te me
meisque rebus omnibus tam uti familiariter et libere, atque
ego sum usus tuis. Memini me aliquot ex nostris hominibus
tibi commendasse, quos tu omni genere humanitatis es
prosecutus. Taceo Horatium meum, quem in Italiam te
insalutato atque nisi tuis salutaribus monitis instructum
proficisci nolui. Quamobrem, mi charissime atque
observandissime frater, oro te atque obsecro, ut, si qua in
re nostram veterem amicitiam lesi, quod non studio, sed per
imprudentiam fieri potuit, ne id me celes, sed, uti inter
amicos et fratres par est, libere aperies, ne forte ulcere
celato membrum putrescat. Quod si feceris, tibi omnino
satisfacere conabor. Sed his omissis ago tibi gratias de
libello itemque de literis, in quibus, quae tibi in nostris
De amplitudine regni dei dialogis notanda videbantur,
diligenter perscripsisti; nam mihi ansam plura dicendi,
corrigendi, mutandi diluendique praebuisti. Itaque me hanc
ob caussam tibi plurimum debere fateor. Verum finem facio
tibi hic anno scribendi ac deum, Iesu Christi patrem,
precor, ut ineuntem iamiam annum tibi, liberis, uxori,
propinquis, amicis, ecclesiae urbique vestrę pacatum,
fertilem et faustum illucere velit. Uxor mea, liberi omnes
et amici atque inprimis Martinus Borrhaus, rector noster,
vir certe bonus, te plurimum valere iubent. Vale, mi optime
et colendissime frater et tuos tres generos humanissimos et
doctissimos una cum coniugibus ipsorum tuaque et reliquis
filiis mihi, quaeso, amanter saluta. Basileae quarto
calendas ianuarii 1553.
<lz>[Adresse:] Clarissimo viro domino Henrycho Bullingero, ecclesiae
[Tig]urinae antistiti et [pas]tori vigilantissimo, domino et
fratri carissimo et observando.        Tiguri.
