<nr>[40027]</nr>
<ae>Matthias Erb an Bullinger.</ae>
[Rappoltsweiler], 19. März 1570.
Zürich StA, E II 361, 248.
Ego vero, mi frater in Christo observande, in magno
męrore
constitutus iugiter lachrimando deploro dilectissimę
uxoris obitum, quę 12. martii in Christo Iesu purique
confessione supremum exaluit spiritum. Ach quam piam, quam
sedulam obeundis rebus domesticis, quam diligentem
excipiendis hospitibus, consolandis et iuvandis pauperibus
et aegrotis, nonnunquam exhibendis pharmacis uxorem
pręmisi in cęlum, bevi, ut spero, sequuturus. Theologa
fuit, satis docta, quę nullo non die constitutam habebat
horam, sacra legendo biblia, ita ut refutare potuisset
pfafforum nugas et deliramenta. Tuam Apocalipsim versam
legens relegit, ita ut argumenta teneret omnia in
Antichristum. Quam constans fuerit corripiendis vitiis,
blasphemiis et ebrietate ac reliquis iniuriis, dehortando
morosos cives a lascivis sceleribus nemo non novit. Quid te
pluribus obtundo. Vogleri Anna eius mores pernoverat,
quę
post pascales ferias ad vos repedabit. Non possum obortis
lachrymis amplius scribere, quare manum emolior a charta, ne
uvida fiat. Vale, vale et ora pro me.
