<nr>[23005]</nr>
<ae>Johanes Comander und Philippus Gallicius an Bullinger</ae>
Chur, 16. Januar 1553.
ZÃ¼rich StA, E II 365, 11.
Gr. I,  S. 280f.
Graciae misericordissimo patri et domino Iesu, quod adhuc
tuas videmus literas; idem nos miseratus faxit, ut saepius
(quod speramus) posthac videamus. Amen. Nam magno cum gaudio
accepimus literas tuas cum libellis ad nos missis. Caeterum
literas ad Nigrum, quam primum poterimus, mittemus. Fuit hic
die 8. ianuarii nuncius a duce Wittenbergensi missus pro
Vergerio, qui illuc iret. Montibus et nivibus immanibus
deterritus nuncius noluit ipse ad Vergerium ire. Nos misimus
ad Vergerium necdum responsum ab illo accepimus; putamus non
potuisse eum venire ad nos nivibus illis eciam remoratum.
Nova hic feruntur nulla tua quidem digna lectione; nam
Caesaris res nociores res, quam ut scribamus. Nos omnino
iudicamus rebus nostris, Rheticis et Helveticis, melius
consultum esse, si succubuerit Caesar, adde et Germanicis;
concedimus tamen versiculo illi: Victrix causa diis
placuit, sed victa Catoni. Verum, ne impii te obtundamus,
claudamus. Dominus Iesus te nobis et orbi donet, ut diu te
praevium habeamus in sequendo dominum. Brevi plura
scribemus, quae collegimus cognicioni et iudicio tuo. Vale,
mundi lumen, nobis imprimis decus optatum atque longe
dulcissimum. Inhibemus calamum. Datum Curiae Rheciarum, die
16. ianuarii anni 1553.
Tui Ioannes Comander et Philippus Gallicius.
Et erudicione et pietate longe praestantissimo viro d.
Heinricho Bullingero, domino suo colendissimo.
