<nr>[36117]</nr>
Pomponne de Bellièvre an Bullinger.
<ae>Solothurn, 7. Oktober [1566]</ae>
Zürich StA, E II 378, 1809f. / Orig. (Aut.)
S. Quantum copiarum in epistolis tuis Germaniam, Poloniam, ipsam etiam Ungariam brevi nullo itineris incommodo
pervagatus mihi videor, exigis, ut paria faciam. Debeo quidem; sed dies solationi  mihi a te impetrandus est. Certe vel
eo nomine imprimis laetor, quod Gallia nihil fere novi subministret. Iuvat aliorum potius labores recensere, utinam
nobis fortuna peracta sit. Memini Chantoneum, cardinalis Granvellae fratrem, cum apud nos civiles aestus ferverent,
deplorare apud proceres quosdam infelicem regni Gallici statum. Ego contra respondi non usque eo attritas afflictasque
res Gallicas, ut hostes perpetuos miseratio subiret; videre potius ea per iocum ab eo dici. Itaque memor esset illius
Horatiani: "Heus, qui malo superbus incedis meo, eheu translatos alio deflebis amores; ast ego vicissim risero."
Utrumque accidit; nam quae scribis de rebus Flandricis verissima sunt, et quod de Hispania auguraris, multorum calculis
confirmatur. Aiunt enim inquisitionem istam Hispanicam Mauris anguibus atrociorem valde inopinatos parere effectus; inde
enim prodiere Flandricae conciones, quae alioquin latebant. Idem facturi non pauci Hispani dicuntur, ut inquisitionis
lanienam excutiant. Rex Hispanicus Savonae expectatur per Sabaudiam, ut aiunt, in Belgium iter facturus. Scribunt a
multis illic expectari, qui processere obviam.
De rebus Germanicis aut ego nihil sapio aut tu optime iudicas; tam multa temere effutiunt Germani, ut eorum scriptis
optem potius quam audeam fidem habere. Mitto ad te scriptum Germanicum; ipse iudica. Exscribam nonnulla alia ex epistola
amici, ut fides sit penes authorem. Ex Saxonia inferiore constanti rumore perfertur Lubcensibus et Danis tempestate in
mari coorta magnam cladem illatam esse; regem decem, illos vero tres omnium instructissimas naves cum tormentis et
reliquo apparatu amisisse desideratis ad septem millia hominum. Pridie eius diei, quo haec acciderunt, pugnam cum hoste
attentare voluerunt; sed venti adversi Svecos propulsarunt. Hos itaque Dani cum confęderatis insequuti in hoc
infortunium et vitae periculum inciderunt. Fuerunt quidem iam ante graviter puniti tum ob annonae caritatem tum propter
exactiones; tamen quia nihilominus satis impie et flagitiose vixerunt, profitentur se meritas poenas sustinere et malle
in manum domini quam hostium incidere. Verum et terra ambo reges congressi sunt et aliquot millibus utrinque desideratis
Svecus in fugam coniectus est iamque de regno periclitatur. Daniae enim rex progressus cum exercitu regiam sedem
Stockhalm, in quam Svecus profugit, obsidione cinxit. Aliqui affirmant praeter Stockhalm et Calmar totam Sveciam, ipsas
etiam argenti fodinas, in regis Daniae potestatem venisse, et quod a Germanis et rusticis, qui ob Sveci tyrannidem
defecerunt, Dani in regnum sint introducti atque sic diuturnum hoc bellum ob rem levissimam, ut plerisque videtur,
susceptum forte finem consequetur. Quodsi maximus aliquis heros eo animum adiecisset, iamdudum de utroque actum fuisset.
Caeterum et inter Hamburgenses et ducem Ottonem Lunenburgicum magna quoque dissensio est. Habet is arcem ad Albim et
nuper ibi vectigal exigere coepit. Hamburgici dum in mare navigant, hunc locum praeterire coguntur, et cum tributum
illud dicerent praeter morem impositum et solvere recusarent, Lunenburgicus naves invasit et tormentis abreptis ea in
castellum deportari iussit. Illi vero conglomerati ad curiam concurrerunt, ut se vindices et adiutores contra hanc vim
praeberent. Accensit illa et quamprimum equites et pedites conscribi curat. Verum princeps, ut aiunt, hoc conatur
impedire sibique adiunxit Ernestum Lunenburgicum et episcopum Bremensem, Henrici Brunsvicensis fratrem, qui omnes
milites conducunt, et metus est maiorum motuum. In Saxonia quoque equitum et peditum fit convocatio eaque a tribus
diversis principibus, electore Augusto, duce Ioanne Friderico et electore Brandeburgico, ob hanc maxime causam, quod
episcopo Madenburgensi  6. septembris mortuo Augustus episcopatum ad se transferre cupiat eo colore, quod in comitiis
nuper celebratis id a Caesare impetrarit. Huic se opponit Brandeburgicus. Cur autem Saxoniae dux in apparatu sit,
nescitur, praesertim cum fama sit proscriptos fere omnes isthinc discessisse. Erfordiae nuper conventum egerunt
aliquorum principum legati ob controversiam, quae de coena dominica est; sed quia pestis ibi saevit, dicuntur statim
recessisse forte nulla re perfecta. Convenit etiam paucis ante diebus circulus Rhenanus, de tranquillitate et ocio
conservando in imperio egit. Hactenus amicus ille meus, qui vir syncerus et prudens. Haec quia nonnihil tuis addunt, in
quibusdam differunt, mittenda putavi. Tibi dominoque Gvaltero plurim m a domino salutem precor. Bene vale, vir
amplissime.
Soloduri 8. 8bris.
Tuus ex animo P[omponne] Bellievre.
[Adr. fehlt.]
