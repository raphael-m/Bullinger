<nr>[24245]</nr>
<ae>Simon Sulzer an Bullinger</ae>
Basel, 3. Dezember 1554.
ZÃ¼rich StA, E II 336a, 383. / Orig.(Aut.)
S. D.  Locarnensium causam ad extremum deductam esse accipio
et mediatorum sententiam sedem illis mutandam aut abnegandam
veritatis professionem. Ac quod illos quidem attinet, nihil
est mali, qui cruce Christi ad salubrem probationem
gloriosamque exaltationem exercentur. Verum exemplum in iis
sive ex foederum sive, quam vocant, pacis condicionibus meo
iudicio male intellectis expositisque statuitur in reliquis,
ne locus Christo fiat et, quam profligata vitae licentia
sanguineque fuso indignationem domini Helvetia meruit,
gravissimo hoc delicto audeat et acceleret. Nos, quod unum
possumus, precibus pergamus negotium commendare domino et
poenitentiam tanto ardentius inter nostros urgere. Ex
Argentorato etsi literas quorundam fratrum accipio, tamen ne
<gr>gru</gr> quidem de ecclesiae statu, neque per caetera
quicquam abunde novi adfertur; alioquin prolixe
perscriberem. Tu si quid habes, rogo, significes. Iacobus,
Parisiensis bibliopola, nondum advenit metuoque male, ne
missionis dilatio sit damnosa optimis iuvenibus, et vix
tamen aliis tantam credo summam, quorum non sit certo mihi
explorata fides. Unde fit, ut civi cuidam nostro Andreae
Bletz non ausim facile committere, quem ferunt proximis
diebus illuc profecturum; sed utar ea in re consilio d.
Frobenii et aliorum, et si quidem illi suaserint per eum
mittendam esse pecuniam, cupio tuam et tuorum etiam
sententiam cognoscere, sine quorum suffragatione nihil agam.
Scribes ergo quam primum, quia is, quem dixi, civis noster
intra dies 12 abiturus fertur.  Vale. Basileae  3a decembris
anno 1554. Salvos iube meis verbis uxorem tuam cum familia
et tuis omnibus.
T[uus] Sulcerus.
Viro praestantissimo d. Heinricho Bullingero, domino et
symmistae colendissimo suo.
