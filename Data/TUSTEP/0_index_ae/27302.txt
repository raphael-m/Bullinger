<nr>[27302]</nr>
<ae>Johannes Fabricius an Bullinger</ae>
<od>
Chur, 29. November 1557.
<vo>ZÃ¼rich StA, E II 375, 505. / Orig.
(Aut.)
Salve, reverende in Christo pater.
Cum iam advesperasset, redditae sunt nobis literae hae a fratre ministro, qui super negotio, quod est in iis ascriptum, sententiam nostram exquirit et consilium.
Ego communicato cum fratre collega consilio puellum neutiquam rebaptizandum esse censui, ne anabaptistarum inveteratum errorem confirmemus, qui ex pestilentissimo hoc facto nomen sortiti sunt.
Ratio in promptu est, quod tam verbi quam sacramentorum dignitas non a ministro, sed ipso deo dependet.
Addidi tam: "Modo puellus rite baptizatus sit, id est in nomine patris, filii et spiritus sancti.
Quodsi secus est, infantem pro baptizato non esse habendum.
Interim tamen de facto laici, qui baptizavit, existimavi iure civili iudicandum et, quod sacramenta ad ministros spectent, factum eius minime probandum, quod originem inde ducat, quod vulgo existimantur infantes, qui sine baptismo decedunt, esse condemnati.
Auditores ergo christianos iudicavi de usu et fine baptismi plenius esse docendos.
Dominus
Philippus diversum omnino sentit et puellum omnino statuit rebaptizandum, ne scilicet ministerium vilescat.
Tamen tandem voluit, ut de eius sententia vel utriusque nostrum ad te scriberem omnem rem tuumque super hac re consilium explorarem.
Quod et facio, licet multa iam nocte et sane tumultuarie, rogoque te quaesoque, pater humanissime, qui authoritate et pietate multum apud nostros vales, ne graveris vel paucis saltem tuam super hac re sententiam ad d.
Philippum et me perscribere.
Non dubito,
quin meam sententiam ex vobis, meis praeceptoribus, hauserim et eius multas possem afferre rationes, quas a vobis didici.
Sed tamen meum iudicium tuo merito erit postponendum.
Tuum scriptum autem ita temperabis, ut ad utrumque nostrum spectare videatur et tu veritatis rationem habuisse videare.
Vale, pater reverende.
Salutat d.
dominus collega Philippus.
De ceteris bene nobis inter nos mutuo convenit; haec quoque amice peregimus.
Vale iterum.
Curiae 29. novembris 1557.
Ioannes Fabricius tui observantissimus.
Clarissimo viro eruditione et pietate excellenti d.
Heinrycho Bullingero, ecclesiae Tigurinae episcopo vigilantissimo, domino et patrono suo plurimum observando.
