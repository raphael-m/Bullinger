<nr>[24185]</nr>
<ae>Pier Paolo Vergerio an Bullinger</ae>
Tübingen, 6. September 1554.
Zürich  ZB, Ms F 62, 507. / Orig.(Aut.)
Optime Bullingeri, scripseram has, quas una cum his mitto,
ante aliquot dies, quum sperassem posse eas per nuncium
quemdam mittere; sed non successit. At leges illic, ne cogar
hic repetere, sed alia scribere. Valeo dei benignitate;
salva sunt hic omnia atque integra. Solus Molinaeus noster
se ipsum turbat et adornat discessum, certe sine causa;
hostem neminem habet praeter se ipsum, hoc tibi sancte
affirmo. Si quid moneo, furit, quin heri vesperi a cena huc
venit atque in corona multorum diserte dixit professores
huius scholae canes esse. Deus scit, quam invitus haec
audio; sed quid faciam? Potuisset plurimum promovere causam
evangelii; sed existimationem retentam oportuit. Rogemus pro
illo. Utinam possem meo sanguine curare hominem. Ex Volmarii
aedibus discessit nuperrime comes ab Annao*, (*a.R.: Hanau?)
qui cum pedagogo et tribus famulis illic annum vixit,
conqueritur de cibo et potu, iurene an iniuria, non ad me
attinet iudicare; unum scio existimationem Volmarii
vulneratam esse hoc nomine nec mediocriter; nam comes cum
suis ab omnibus modestissimus habetur et profecto est. Novit
noster Iosias, quare non censetur frustra queri. Theodorus
noster ait eum iure queri et cuperet alibi esse. Proficit is
quidem, ut mihi videtur; sed videndum, ne nimium temporis
illic famulando amittat.
Volui tibi de statu scholae pauca haec. Caetera, ut solent.
Noster dux adornat profectionem in Boaemiam ad regem
Romanum, ut transigat de veteribus litibus et investituram
accipiat, quamquam alia interim aget. Reliqua scies postea.
Pestis saevissima invehit meam patriam ita, ut cotidie 20
pereant; iam abstulit mihi coniunctissimos et carissimos
quosque; miseram eo Aurelium ad negotia peragenda; itaque in
illo incendio est. Deus eum servet.
Vide in scheda inclusa, quid ad me Brentius de Anglis.
Antequam princeps discedat, urgebo iterum; sum enim egomet
ad eum iturus iterum. Eo absente quis scit, si veniam, ut
per mensem istic vivam? Sunt enim conferenda multa tecum de
libris quibsudam. Deus inspiret, ut agam, quod bonum sit
futurum in oculis suis. E Geneva scripserunt ad me fratres
nostrum Lelium se continere non potuisse, quin aperuerit se
et bene multa dixerit contra nostra dogmata. Utinam non ita
sit; audio ivisse Basileam. Si ita est, quaerit suos; at
profecto integrascit hoc malum. Egi Argentinae cum Massario,
qui mihi visus est a nobis discessisse et totum in eo esse,
ut aliis Servetana insinuet. Non affirmarem de amicissimo,
nisi certo scirem, imo audio iam parasse sibi discipulos et
solere dicere Basilienses ita sentire. Dolendum profecto
ablatos a nobis tales viros. Utinam possemus revocare; sed
vix spero, quin deteriora timeo. Haec in tuum unius sinum
magno cum dolore effundo; scio te aliis non communicaturum.
Est apud me nunc Hieronymus Donzelinus, medicus, eiectus
nuper Venetiis propter evangelium, vir prudens, qui multa
novit, quae in Italia fiunt. Is affirmat pestem serpere
Servetanam plus nimio et se fuisse saepe tentatum inprimis a
Grib[aldo], ut ad eum opinione accederet. Res certa est
conspirationem esse aliquorum Basiliensium cum nonnullis
Italis; quae nisi comprimatur, pariet nobis aliquod magnum
malum. Tu* (*a.R.:Tua) haec omnia boni consule pro tuo
candore.
Sustinui his diebus sumptus quosdam extraordinarios non
leviculos. Itaque mitto Iulium Morum Brixiensem, familiarem
meum, si forte d. Bassaf[ontaneus] misisset ad te (quod mihi
ipse promiserat) quinquaginta coronatos, tu illos huic Iulio
des; nam recte dederis. Si vero non misisset, iussi, ut ad
eum accedat. Quare, si illos forte habeas, huic numera; si
non habes, doce nuncium, ubinam invenire hominem possit,
Solodurine an Badenae. Iussi, ut per Tigurum redeat et
quaedam solvat. Tu redeunti dabis literas ponderosas;
imprimis scribe, quid de Locarnensibus nostris agatur. Iam
vale, optime frater. Salvere iubeo generos tuos et filios
meos carissimos. Ora pro me cum illis; ego pro omnibus vobis
saepe oro. Deus vos istic posuit in quadam veluti specula;
itaque vigilate et prospicite, ne haereses corrumpant nobis
messem evangelii. Tubingae  6. septembris 1554.
Vergerius.
Oro mitte ad me catalogum superioris anni una cum literis
tuis, quas ad me de eo scripseras; iterum oro, ne desis.
[daneben: "prima." ]
[Adresse fehlt.]
Zwischen den Briefblättern 507 u. 509 befindet sich ein
eingeheftetes Blatt, 508 nummeriert, worauf nachstehende
Notizen (von andrer Hand):
"Ex literis domini Brentii diei 21. ad Vergerium.
Ac de Anglis quidem exulibus non dubito, quin illustrissimus
princeps pro clementia et pietate sua statuet, quod fuerit
pio principi dignum et optimis viris exulibus Christi, quos
tu tantopere commendasti, tum honestum quam utile."
