<nr>[43112]</nr>
<ae>Johannes Hug an Bullinger.</ae>
Glarus, 28. August 1573.
Zürich StA, E II 378, 1907. Orig. (Aut.)
S.  Habuimus nuper, vir ornatissime et reverendissime domine
compater, pro
solenni nostra consuetudine convocationem in agro nostro
Glaronensi, et inter
reliqua indicatum est a fratribus fere singulis dominum
Abrahamum Sarctorium in
Buobiken bonos viros ac fratres apud suos auditores deferre
ac accusare, ac si
ipsi alibi ministeria sacra et opimiores conditiones ambiant
et quod mox
ecclesias suas sint deserturi; obinde ipsum rogare
vehementer, quod operam dare
velint, ut vel in alterius horum locum possit substitui; se
enim animo suo totum
Glaronensem esse et in hoc unice incumbere et noctes atque
dies meditari, quo
modo rursus in illam regionem pervenire queat. Et licet a
nonnullis iam antea
intellexisset, quod propter scandalum, quod hinc nascitur,
institutum suum
indigne ferrent, ipsum tamen ab eo adhuc nondum remittere,
sed subinde ad
maximae authoritatis et inprimis ad senatorii ordinis viros
literas mittere,
quarum plerasque ipsimet viderint atque perlegerint quasve
adhuc ostendere
possent, si id requireret necessitas. Existimant vero ipsum
hoc ideo facere, an
vel alteri horum apud suos tantum fastidium atque odium
comparare ac conciliare
possit, quo citius ab ecclesia sua relegetur ipseque in eius
locum succedere
possit. Novit enim collaturas non ad magistratum, sed ad
unamquanquemet
ecclesiam sive communionem pertinere et quod talem
mercenarium, qualem se ipse
praebet, conducendi et rursus dimittendi in sua potestate
habeant. Tentavit idem
non ita pridem apud Svandenses quoque, quos per vanas suas
literas erga bonum
parochum d. Iacobum Frankium in tantam suspicionem coniecit,
(ipsum namque alibi
aliam conditionem ambire), ut d. amannus Schuolerus eum in
domum suam ira et
indignatione percitus vocarit et cum eo expostulavit acriter
obiiciendo ei, quam
ob causam ita clandestine suam ecclesiam deserere instituat.
Et cum d. Iacobus,
cui hoc omnino alienum et qui sibi bene fuerat conscius,
modeste responderet
seque excusaret, tum dominus amannus ei credidit animumque
remisit atque tum
demum ei huius Abrahami commenta perlegenda praebuit dicens
hunc etiam aliis
quampluribus viris ditionis nostrae similia scripsisse. Ego
postea, cum forte in
quaestorem nostrum aerarium incidissem, ei huius Abrahami
institutum indicavi et
rogavi eum omnium fratrum nomine, ut nos coram amplissimo
senatu excusare
dignetur, si res eo deveniret; nos enim ab hac culpa
innoxios esse nosve
legitimas vocationes, sicut et antea quoque fecerimus, a deo
et a principibus
nostris expectaturos. Tum ipse, interim cum se id sedulo
facturum esse
promitteret, ultro mihi retulit se quoque perplures ab ipso
post eius abitum ex
Bethschanden literas accepisse, quae omnes similiter quoque
sonent, videlicet
ut, quamprimum una conditionum agri Glaronensis vacet, eum
in hanc promovere
dignetur. Iusserunt itaque me fratres et symmystae nostri
unanimiter omnes, ut
tibi, honorande domine compater, tanquam nostro patri atque
patrono singulari
hanc iniuriam significem teque obnixe et vehementer rogem,
ut ipsum pro tua
authoritate hortari et admonere velis, ut sua sorte
contentus et nos et nostras
ecclesias missas faciat. Noluimus eum alias accusare; hinc
me tibi soli id
indicare iusserunt. Dolori enim nobis esset, si quid mali ei
eam ob causam
oboriri atque contingere deberet. Ideo te iterum oramus
sedulo omnes, ut ipsum
vel per scriptum vel etiam oretenus, si forte tibi ad manus
veniat, adhortari
digneris; et cessabit, si sapuerit; tum sic etiam nobis
optime consultum erit
tuve nobis rem gratissimam facies. Scripsissemus utique
ipsimet; sed quia alias
fratrum pias et sanctas admonitiones parvi fecit, putarunt
ipsum idem hac in re
esse facturum, et consultissimum putavimus, si tu eum pro
tua gravitate
admoneres.       Literas tuas iucundissimas, quas ad me 14.
augusti dedisti,
accepi magno cum gaudio. Pro his tibi gratias ago ingentes,
teque rogant fratres
et symmystae agri nostri omnes, ut nobis semper, quae nova
sunt, fideliter
communicare velis, teque unanimiter omnes quam
officiosissime salutant et dei
benedictionem senectuti* (*a.R.: senectiti!) tuae precantur.
Salvum te quoque cum tuis cupit uxor mea cum tota domo.
Raptim.  Glaronae  28. augusti anno 1573.
I[oannes] Hugo nomine fratrum et symmystarum
totius classis Glaronensis.
Dem frommen, erwirdigen, wolgelerten und getrüwen herren m.
Heinrychen
Bullinger, pfarrhern zuͦm Großen Münster zu Zürich, minem
lieben herren und
gfatteren.
                                     Zürich.
