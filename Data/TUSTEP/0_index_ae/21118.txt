<nr>[21118]</nr>
<ae>Ambrosius Blarer an Bullinger</ae>
(Winterthur), 14. Mai 1551.
Zürich StA, E II 357, 377. / Orig.(Aut.)
S. Pro tuis ad me, deinde etiam aliorum ad te datis literis
ad me missis magnam tibi gratiam habeo, mi venerande
charissimeque Bullingere. Gastio nunquam desunt, quę
scribat nova, ut sunt epistolę ipsius plęrumque
iucundissimę, etiamsi non semper de iucundis rebus
nuncium
adferant, tamen varietas ipsa per se quidem, praecipue autem
quod nunquam non lęti aliquid interspergunt, delectare
potest. De cataphractariis monachis nihil antea audieram;
audax profecto facinus planeque dignum Franciscano cucullo,
qui superioribus etiam sęculis multos egregios principes
veneficiis et proditionibus perdidit. Tu ad me, obsecro,
pleniorem de hac re historiam, ubi compertiora ab aliis
acceperis, tuo more perscribe.
Vota tua pro C[aesare] facta ut rata sint, ipse quoque a
clementissimo regum rege Christo impetratum maximopere
cupio, utque illum a sanguine tam largiter, ne dicam
crudeliter, effuso propicius vindicet. In horas expecto,
quid porro Augusta de valetudine ipsius scribitur et quando
tandem exacturus illum sit omnium iudex hanc animam, quam
tanto iam tempore tantis cruciatibus egit. Certissimum est,
quod scribis, hanc mortem horrendos et multis exitiales
motus in tota Europa, adde etiam bona Asię parte
excitaturam. Es wirt sich mancher regen, de yetz stillsitzt
und schweygt wie ain meusle. Quid vero, si omnia in Romani
pontificis et squamarum ipsius capita recidant? Facile
profecto istuc nobis pollicerer, nisi ingratitudinem
nostrorum diuturniore istorum tyrannide divexandam metuerem,
quamquam potest aliis etiam rationibus dignas de illa
pęnas dominus sumere. Sed non perrumpendum nobis in illa
domini iudicia ipso etiam oceano profundiora, sed serius
potius ac mature resipiscamus ac cęteris quoque,
quibuscumque possumus resipiscendi authores simus, ut
quomodocunque cadant imminentes toti mundo gravissimae
tempestates, nullo nostro periculo cadant, sed attollentes
capita nostra redemptionem nostram adesse nobis gratulari
possimus.
Qui de revocatis Hispanis iam aliquousque progressis ad me
scripsit amicus, non Augustanus, sed Lindaviensis est plane
fide dignus.
Epistolas illas duas remitto nec habeo, quod vicissim nunc
ad te dem ab aliis a me acceptum, sed fore spero, ut hodie
aut in crastinum certi aliquid ab amicis mittatur.
Halleri errorem in Parma facile deprehendissem; neque enim
C[aesar] illam, quam nunquam habuit, restituere
posset; Placentiam vero tum R[omanae] sedi restituet, quando
Gallus Parmam.
Commendo nos domino continenter idque fide flagrantissimis
precationibus. Is te tuamque domum perpetuo suae
benedictionis affluentia ędificet ac ęternum
conservet. Bene vale, mi anime.  14. maii 1551.
T[uus] Ambr[osius] Bl[aurerus].
Heliandro nostro suam sortem vehementer gratulor, qui nunc
ad cęlestes nuptias admissus in illa dapali cęna
discumbens non iam ulli ecclesię ministrat, sed Christum
ipsum, omnium ecclesiarum sponsum, ministrum habet cuius
vultus gloria et suavitate iucundissime nunc et ęternum
fruitur felix ac beatissimus.
Incomparabili doctrina pietateque viro d. Heinricho
Bullingero, amico suo summo.
                                                Tiguri.
