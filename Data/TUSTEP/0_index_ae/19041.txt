<nr>[19041]</nr>
<ae>Ambrosius Blarer an Bullinger</ae>
<od>(zu 25. Februar 1549)</od>
<vo>Autograph: Zürich StA, E II 357a, 820f.</vo>
<dr>Bl. III, 14f.</dr>
<re> </re>
<tx>
Der fromm Bufler von Ysne schreibt mir, das ab des kaisers hof, dessgleichen
ouch von Antorff den kofleuten zuͦ Augspurg und Memmingen geschriben werde, es
solle gewiss sein, das in Engeland ain groß emporung neuwlich gewesen seye;
dann die gaistlichen haben inen ain grossen anhang des pöbels gemacht, und seye
die sach dahin gerathen, das sy letstlich wider den konig in das feld gezogen,
und habind sonst auch noch ain hauffen gehapt etc. Aber der koͤnig mitt den
seinen seye obgelegen, habe byß in 4000, darunder wol 300 messpfaffen gewesen,
erschlagen, ouch den andern hauffen gantz zertrent. Was wyter folgen, werde man
bald gewarn. Man acht, es seye von der grossen schatzung wegen, so der koͤnig
zuͦ underhaltung des kriegs wider Schottland uff das königreych, sonderlich
aber uff die gaistlichen gelegt habe, namlich den pfaffen allweg von 5 fl.
einkommens anderhalben fl., macht vom 1000 dreuhundert fl., und von den anderen
allweg von 50 fl. hoptguͦt 1 fl. soll dreu jar geben werden. Es ist die
ernstlich sag, der Franzoß welle die knecht all, so er von den Aidgnossen
gehaben mögen, dem Schotten zuͦschicken wider Engeland. Werdend nun die knecht
vergunt und geben, sorg ich warlich ubel, sy werdind in gar grossen unfal
gerathen und frücht, ja gantz bittere frücht der neuwen ainung, auß welcher
vermög die knecht dem Frantzosen gelassen werden, beyssen muͤssen, und nachdem
der schelm an vyl orten, wie ir wisst, in Lendern<f1>in den drei katholischen Landorten Uri, Schwyz und Unterwalden (vgl. SI III 1298).<fe> eingebrochen, ist zuͦ
vermuͦten, das sy denselbigen mitt inen zuͦ dem hauffen tragen und ain
grossen sterbet verursachen werden. Aber die wellt suͦcht und findt unglück,
lasst sich weder wenden noch halten, will ir weyß haben; muͦsß man ir lassen
und aber dann das billich gottes urtail uber sy fuͤr billich erkennen.
^$Mann tragt ain schrifft hin und wider, wie der kaiser dem Frantzosen abgesagt
habe; kan kainen grund erfaren; halt man doch vyl daruff. Ich achts fuͤr ain
lauter erdicht stempney und fabelwerck, das von anderer ursachen wegen allso
auffgeblasen werde.
^$Kurtz verruckter tag hat h[ertzog] Ulrich zuͦ Urach by nacht ain blinden
lermen machen lassen, und hat man nitt anderst gemaindt, dann die Spanier seyend
vor der statt, damitt er seche, wie sich die burger und das landtvolck halten
wellte; aber die burger habend sich gar dapfer uff den wehrinen erzögt, und ist
das landtvolck handtlich zuͦzogen.
^$Die frommen gottseligen closterfrauwen in baiden klöstern zuͦ Costentz, zuͦ
Sant Peter und Zofingen, sind all usß der statt mitt grossen foͤden und
hertzlicher danckbarkait gegen gott, wiewol man ettlichen nitt ain ainigen
haller zuͦr zerung und sonst ouch gar nichts geben hat. Habend mitt gantz
lären henden davon muͤssen. Den anderen hat man geben, aber gantz beschnitten
alles, was sy hiningebracht habend. Zwo, die im ainen kloster blyben und nie
mitt dem evangelio daran gewesen, sind yetz gar unainig mittainander. Es sind
zway starcke, gesunde menschen in drey oder vier tagen da gestorben; will man
sagen, sey seyen am geprechen gestorben.
^$Doctor Veltin ist so gantz unsynnig an der cantzel, das ymmerdaren ye lenger ye
minder leut an sein predig gand. Er leugt allweg ains und hunderte in ainem
athem. Gott erbarm sich sein und strauff inn zur besserung etc. Er hat hat
kurtzlich an ainer predig, da er die oberkait vermant, die schentlichen,
uffruͤrischen, gotzlesterigen ketzer ausszereuten, dreu mal uff der kantzel
laut geschruen zuͦ der oberkait: Wehr elß wehr, wehr elß wehr, wehr elß
wehr, das ain groß gelechter in der kirchen [gesin ist].
^$Von Augspurg schreibt man mir, das man gantz wägen voll mynck hinein fuͤr,
und seye der bischoff ouch da, hab vyl zuͦ schaffen, und in vergangnem Augsten
hab der bischoff, der andechtig cardinal, selbs inn der thaimkirchen geprediget.
Aber die gmaind seye gar handtlich; die kirchen seyen gar voll, da man das
gotzwort predige, und werde nieman nienerzuͦ gezwungen. Ouch seien uffs
wenigist zechen herren des teglichen raths, den der kaiser von neuwem gesetzt
hat, die gar in kain mesß, aber in die predig des evangelij gangind; ettlich
under inen gangind weder in die mesß noch in die predig, wenig aber in die
mesß.
^$Die fromm frauw Sabina Schönerin bitt mich in irem schreiben, ich welle euch
von iren wegen gantz fruntlich und christelich gruͤtzen, mitt erpietung irer
truw und lieb. Sie klagt ir groß, schwär creutz, das sy hab von ires bruͦders
wegen, by dem sy durtzlich zuͦ Fridberg by Augspurg gewesen, begert hertzlich,
ir wellind inn, wie ir köndt, für bevolhen haben. Sein tochter seye yetzund by
ir und der anderen schwöster, habe ain man vor langem genommen, aber noch nitt
hochzeyt gehabt; man handle erst mit den frunden. Ich kan nitt mercken, ob es
die tochter ist, deren by euch der unfal widerfaren, oder ain andere. Sy lasst
sich ouch nitt mercken, was dem bruͦder begegnet und fuͤr ain creutz
widerfaren seye, dann das sy meldet, wie ime unrecht bescheche. Hab ich ir
geschriben, was ich gehort habe und was des geschrey seye, und sy vermanet, dem
bruͦder ze schriben, wisse er sich unschuldig, das er sich dann widerum gen
Zürichuͤrich verfuͤge und die unehrlich bezichtigung nitt lasse uff im
ligen, damitt es nitt allweg hernach ime und seinen kindern uffheblich und
nachtailig seye. Ich gedenck, hab die tochter vor langem ain man genommen, habe
vyllicht der selbig sy geschwengeret; trauws ye dem guͦten allten mann nitt;
er ist aber sonst gantz forchtsam und vormals ouch on not ausß Augspurg
ußgetretten; sons were sein sach nie alls böß worden. Der liebe gott erbarm
sich sein und unser aller, amen.
Möcht gern wissen, ob die andren kind noch bey euch.
<un></tx>
<lz>[Adresse:] fehlt oder ist verklebt
