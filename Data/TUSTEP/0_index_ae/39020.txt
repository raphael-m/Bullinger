<nr>[39020]</nr>
<ae>Johannes Haller an Bullinger.</ae>
Bern, 2. März (1569).
Zürich StA, E II 370a, 549. / Orig. (Aut.)
S. Remitto tibi, quae proxime misisti, omnia et ago tibi pro
his ingentes gratias, colendissime domine et compater.
Superest folium parvum unius pasquilli, quod non remitto,
quia mihi iam ad manum non est; mittam autem proxime.
Interea cum magno dolore cognovi Christophorum, filium tuum,
in expeditione proxima principis Auranii obiisse, quo nomine
tibi tuisque omnibus valde condoleo. Interim, quia non
ignoratis, quomodo ista sint suscipienda, non est, quod ego
vos hoc doceam.
Novi non habemus quicquam, quod sit alicuius ponderis.
Reversi sunt nostri Argentorato, qui pecunias eo deduxerunt;
sed nihil afferunt, nisi quod Auranii copię diffluxerint
omnes et mire affligant vicinas Argentorato partes; ipsum
quasi privatum in urbe obambulare. Lucernates audimus esse
inquietos; praecepisse suis omnibus, ut sint parati. Quid
moliantur, nondum intelligo. Scriberem plura; sed eundum est
mihi ad concionem, et metuo, ne nuncius hic, qui nimis sero
abitum suum mihi significavit, eo me praeveniat. Proinde
bene vale.
Bernae  2a martii.
Diesbachius in Burgundiam profectus est; is aliquid afferet.
I[ohannes] Hallerus tuus.
Clarissimo viro d. Heinrycho Bullingero, Tigurinę
ecclesiae pastori fidelissimo, domino meo honorando et
compatri charissimo.
Am Schluss des Textes ist von a. H. die Zahl 1569 beigefügt.
