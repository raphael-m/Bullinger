<nr>[31063]</nr>
<ae>Ambrosius Blarer an Bullinger</ae>
<od>
Winterthur, 3. April (1561).
<vo>Zürich StA, E II 338, 1459. / Orig.
(Aut.)
Bl.
III,  599f.
S. Quod me inter eos pios et doctos numeras, mi colendissime charissimeque Bullingere, quorum iudicio tantum tribuis, ut, si scripta tua approbent, merito hinc tibi gratulandum existimes, amicius certe multo quam rectius facis.
Ego profecto ut nihil tale in me esse agnosco, ita nec quicquam mihi huius, quod arroganter omnino facerem, sumo meo me pede semper metiens.
Gaudeo tamen et quidem vehementer ista in tuis ad me literis legens, quod hic, quantum me ames, dilucide intelligam, ut nolim etiam
hoc te errore, quo tantum mihi tribuis, ulla ratione liberare, ne simul etiam amor erga me tuus vel pilo minuatur, quem tanti, mihi crede, facio, ut hanc felicitatis meę partem praecipuo calculo numerandum mihi putem.
Perges igitur, quod iam dudum cępisti, multum ac constanter me amare, qui sic vicissim te amo, ut plurimum etiam venerer ac suspiciam, quod insignes in te et rarissimas domini doteis valde ac tantum non adorabundus exosculer, quas ut novis subinde accessionibus illustriores
etiam reddat, quam possim, fidei meę votis impetrare ab ipso nunquam non adnitar.
Qui tanti Wirtembergensem principem et Brentium faciunt, ut suis ipsorum ecclesiis cęterisque solido sanoque iudicio viris anteferant, praepostere prorsus faciunt intellecturi aliquando, quam infeliciter hic suis affectibus indulgere, quam veritati cedere maluerint.
Rogemus vero principem pastorum ovium suarum, Christum, pro illis, ut salvis adhuc utcunque rebus nec sero, hoc est irrecuperabili ecclesiarum damno iam facto, hoc ipsis eveniat.
Iungius noster anxius animi in eis literis, quarum
proxime fragmentum ad te dedi, ad extremam calcem obnixe petit, ut pro Basiliensi ecclesia serio dominum precer.
"Vereor enim", inquit, "perturbationem et discordiam magnam, nisi deus avertat." Feliciter profecto recidit, quod illuc vocatus est Iungius noster me praecipue authore; pro sua enim, qua valet, gratia et authoritate apud senatum et plebem multum impedit ac frangit etiam aliorum quorundam male auspicata consilia.
Dominus eum quam diutissime conservet! Video magis atque magis,
quantopere opus sit Basiliensi ecclesię hoc doctore.
De epistolis nostris Londinum mittendis sequar tuum consilium, pro quo etiam gratiam tibi habeo.
Remitto, quę nuper misisti, vehementer miratus, unde tantum ocii nactus sis, ut tuapte manu describere potueris.
Legenda illa dedi nudius tertius vere nobili Hartmanno a Hallwyl, qui hic cum consule vestro a Komm et archigrammateo Äschero in Goldenbergensi negocio habuit quod ageret, vir tibi familiariter notus et manum tuam ad primum scripti conspectum agnoscens.
Dolet illi supra modum domesticum
illud intra nostros parietes natum dissidium, unde plus nobis malorum quam ab ipsis papisticissimis adversariis impendeat.
Es will alles zuͦsammen schlachen, unser eigen husübel und die vylfaltigen grossen fahrlicheiten vorm huß.
Gott welle siner lieben kirchen und unß ouch in und mitt ir helfen. Amen, amen, amen.
Confęderatorum mala, quę nunc ex temporis occasione capiunt, consilia dominum precabimur ut sic in ipsorum capita recidant, quo verum esse intelligant, quod vulgo iactatur: Malum consilium consultori pessimum.
Neque enim ulla sapientia, ullum consilium contra dominum; ad quem si totis animis convertamur, non erit, ut timeamus, etiamsi fractus illabatur orbis.
Episcopicellam spero hodie mittere me posse, quę Rietmyllero sunt inscripta; maturius non potui, quum non quotidie hic inveniantur, qui illuc proficiscantur.
^$Dominus Iesus Christus, unicus salutis nostrę fortissimus vindex, te, mi observande suavissimeque Bullingere, cum tua domo inter istas mundi pressuras et turbines . . . . . .  salvos conservet cum reliquis omnibus symmystis tuis, venerandis mihi semper amicis ac fratribus.
Opto vero omnium vestrum sacris commendationibus senectutem
hanc meam apud celestem renovatorem nostrum sic iuvari, ut iis exitum meum communitum efficaciter sentiam.
Bene vale, mi anime.
Vituduri, 3. aprilis, hoc est pridie eius diei, quo ante annos 69 in hanc mundi lucem editus sum, iam septuagesimum aetatis annum, quo a regio vate humana vita terminatur, ingressurus, qui utinam in superioris mundi cęlestem ęternamque lucem feliciter me ex ista omnium malorum colluvione Christo me ferente transferat!
                                                       T[uus] Ambr[osius] Bl[aurerus].
Clarissimo viro d.
H[einricho] Bullingero,  amico et fratri tam sibi colendo quam omnium longe charissimo etc.
