<nr>[21055]</nr>
<ae>Johannes Gast an Bullinger</ae>
Basel, 12. März 1551.
Zürich StA, E II 366, 141. / Orig.(Aut.)
S. in domino. Nescio, qua in re tot beneficia in me collata
rependam. Perplacent omnia, quę in tomo isto dedisti.
Praefationem de concilio futuro adiecisti, quae veritatem
ipsam in se continet, etsi Caesarea constitutio omnibus
liberum accessum praescribat et iuxta conscientiam et
scripturas divinas argumentandi locum concedat. Sed sic
capiuntur vulpes. Papa nostrates suos vocat; Caesar omnibus
liberam confessionem admittit; sed cupio videre, quę tu
scribas de concilio futuro, et que spes sit piis habenda de
istis, qui destinato animo sunt fidei hostes et evangelii
persecutores.
Novi habeo nihil, quod nunc scribam; omnia cum silentio
aguntur tandemque erumpent. Hoc autem spargunt quidam: Es
sol herzog Heinrich ein buren gfangen haben; derselbig soll
hirtzen geschossen haben. Diser ist furgestelt: das urteil
ist gefallen, mann soll inn eim hirtzen uff die hoerner
bynden und yn lassen louff. Mann hat ein grossen hirtzen
gfangen, den buren doruff gebunden, den hirtzen lassen in
wald louffen; insequuti sunt equites et non potuere ullum
vestigium viri excussi vel perditi invenire. En crudelitatem
incendiarii illius, quem dominus tandem ad tartara usque
deiiciet.
Indicem librorum perfectis nundinis mittam. Capitis dolores
vehementissimos nostri sentiunt et multi animum exhalant,
etsi variis medicaminibus utantur. Myconius noster parum
convaluit, quod a Iacobo accipies fusius.  Vale.  Basileę
 12. martii 1551.
Salutabis nomine meo d. Bibliandrum, cui brevi scribam
fusissime variis de rebus.
T[uus] Gastius ex animo.  Raptim.
Docto et pio d. Heinrycho Bullingero, Tigurinae ecclesiae
pastori vigilantissimo, praeceptori suo charissimo.
                                              Zurich.
