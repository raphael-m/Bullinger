<nr>[20111]</nr>
<ae>Martin Micronius an Bullinger</ae>
London, 20. Mai 1550.
Zürich StA, E II 369, 88.
Zur.lett. III, S. 558ff.
Ep.Tig. III, S. 364ff.
Orig.(Aut.)
Quę hic gerantur omnia, vir clarissime ac observandissime
antistes, copiose
alias scripsi, non tam ad te quam dominum Bibliandrum
praeceptorem meum. Et
quamquam nihil dum responsi acceperim, cum fidis tamen
hominibus literas meas
committerem, non possum dubitare quin ad vos pervenerint.
Quare ab eo loco ubi
postremis literis destiti, quae apud nos acciderint,
commemorabo: ac primo
quidem loco de rebus publicis. Pax inter Gallum, Scotum, et
Anglum, diu
desiderata, proclamabatur Londini 29 martii. Bolonia est
reddita circa 24
aprilis. Galli numerarunt dimidium summę pactę.
Interim apud nos manent tres
obsides Gallię. Horum aliquot ad Christum convertuntur.
Expectantur aliquot
nobiles Gallię qui pacem confirment. Faxit deus ut sit
perpetua! Magna hic est
rerum vicissitudo, sed, deo laus, in melius, quod religionis
attinet negocium.
D. dux Somerseti in ordinem consiliariorum receptus est
honorifice circa 9
aprilis. Expectamus exactiorem ecclesię reformationem in
sequenti parlamento, quod ad octobrem translatum est
D. Hoperus multum et utiliter in ecclesia Christi laborat; a
quo omnem eius
statum posses discere, si illi scribere vacaret. Nuncius
urget, nec ipse est
domi: ego itaque quantum de eius negociis cognosco, scribam.
Conciones eius
quadragesimales ante regem fuerunt liberrimę ac
utilissimę. Tantum ociosos
quosdam nobiles ac episcopos in se concitavit, praesertim
quod ad exactiorem
ecclesię reformationem inhortaretur regem et
consiliarios. Verum rex omnia
gratissimo animo accepit, uti postea declaravit: nam obtulit
ei per
cancellarium episcopatum Gloccestriensem 7 aprilis; sed
negavit Hoperus se
accepturum, nisi a superstitionibus liber episcopatus illi
concederetur.
Difficile hoc fuit impetrare obsistentibus admodum
episcopis, qui vestes
defendere ac inventa per creaturas voluerunt. Obtinuit tamen
victoriam praeter
omnium hominum spem 15 maii. Itaque iam episcopus est
Gloccestriensis, brevi ad
suum episcopatum migraturus. Statuit ante in his proximis
festis invisere
parentes. Inde huc reversus abibit Glocestriam, volente
domino. Precor dominum
ut eradicet et plantet in utilitatem ecclesię Christi.
His diebus, absoluto
Daniele, legit prophetam Nahum; quem cum absolvisset,
incoepit prophetam
Zachariam 5 maii. Accepit literas tuas et decades ad rege 22
aprilis. Obtulit
tum librum regi egregie ornatum, 25 aprilis; qui quam fuerit
gratus regi, melius
ex ipsomet Hopero postea discas. Tuum nomen gratum esse
incipit episcopo Cantuariensi, quantum intelligo.
Appulit in Angliam d. Ioannes a Lasco 13 maii. Venit
omnibus piis gratissimus.
Decrevit hęrere Londini, ecclesiamque Germanicam
instituere, cui ipse
praeficiatur superintendens. Et sane res est imprimis
necessaria, ut hic verbum
dei sonet Germanice ad avertendas hęreses quae inferuntur
a nostratibus. Sunt
plurimi Arriani, Marcionistę, Libertini, Danitistę, et
similia monstra. Fuit
his diebus, nempe maii 2, mulier quaedam viva exusta ob
negatam incarnationem
Christi. Bremenses ac reliquę ecclesię muniunt se: sed
privatis dissidiis
in caussa religionis franguntur magis quam extera vi.
Disputatur inter illos de
descensu Christi ad inferos, de adiaphoris recipiendis aut
abrogandis. Mira est
antichristi astutia ad labefactandas ecclesias Christi. Rex
noster tanta est
pietate, ut miraculo esse possit universo orbi. Instituit
omnia ad gloriam dei
propagandam. Habet singulis diebus dominicis concionem quam
tum in quadragesima
habere solebat. Utinam episcopi arderent una cum nobilitate.
Liber Petri
Martyris de coena domini versus Anglice imprimi non potuit
per episcopos, eosque
evangelicos. D. Coxus non amplius est regis paedagogus: est
decanus ecclesię
Westmonasteriensis; et si convalescat (periculosissime enim
his diebus
laboravit), rumor est eum creandum episcopum Wintoniensem.
Ita exclusis impiis
episcopis substituuntur pii: quamquam hac quidem in re nihil
dum est certi quicquam, quod ego sciam.
Scripsi alias de Tigurino quodam hic capto et mortem damnato
ob leve (ut
intelligo) factum. Nos, omni diligentia adhibita, obtinuimus
eius liberationem a
rege, quae constat libris Anglicis quattuor. Hęc pecunia
corraditur a bonis
viris in eleemosinam. Nomen est ei Valentino Wermelen. Si
parentes nosti, et
valent, optaremus eam pecuniam remitti ecclesię
Flandricę quae hic
colligitur, et persolvit pro eo. Adhuc in carcere manet ad
aliquot dies.
Pollicetur omnia meliora. Eum ad vos remittimus. Videtur
ingenuus esse. Ioannes
Stumphius iuvenis est admodum probus et studiosus. Hanc eius
pietatem tibi
plurimum commendo. In hunc quicquid sumitur expensarum non
perditur, sed multo
cum foenore redibit ad ecclesiam. D. Utenhovius apud dominum
Hoperum manet, ac
recte valet: occupatus non potuit scribere: interim se
plurimum tibi
commendat. Domina Anna, uxor Hoperi, non est domi: migravit
in cuiusdam nobilis
foeminę ędes civitati vicinas ad captandum aerem.
Singulare nihil ab illa
habeo, nisi quod rectissime valeat cum sua filiola: nec mihi
iam vacat illam
adire propter importunitatem nuncii. Uxor Driandrii modo est
Londini, ut ascendat in Germaniam ad suum maritum.
Commendare me dignaberis d. uxori tuę, d. Pellicano,
Bibliandro, Gesnero,
praeceptoribus meis observandis; item Froschouero, d. Ioanni
Frisio et
Sebastiano, reliquisque amicis nostris. Vidę domini
Zinckii rogat Ioanna ut
numeres coronatum suo nomine: curabit tibi restitui per d.
Hoperum. Hęc se
totam tibi tuęque familię commendat. Bene vale. Londini
1550. maii 20.
Non vacat relegere; adeo urget nuncius.
Tuus ex animo paratus famulus Martinus Micronius.
Clarissimo viro d. Henrico Bullingero, ecclesię
Tigurinę vigilantissimo antistiti.
Tiguri.
