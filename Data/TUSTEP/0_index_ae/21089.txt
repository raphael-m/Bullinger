<nr>[21089]</nr>
<ae>Wolfgang Musculus an Bullinger</ae>
Bern, 14. April 1551.
Zürich StA, E II 360, 151.
S. D.  Qui has reddit, compater in domino charissime, iam in
procinctu est expectans, dum pauculas istas literas
scripsero; quare boni consule, quod non scribo fusius,
quanquam nihil adeo magni momenti est in praesenti, quod
scribam. Causa mea 10. mensis huius in senatu acta et
transacta est. Psalterium meum dominis obtulit dilectus meus
compater Ioannes Hallerus et simul necessitatem meam
domesticam exposuit. Nolui hoc ipse facere, sed, ut decorum
servaremus, usus sum opera d. Halleri. Domini dederunt loco
honorarii 30 coronatos, deinde stipendium auxerunt in
singulos annos florenis viginti et uno vase vini Rifensis.
Qua re et tibi et d. Hallero, compatribus meis, multum
debeo, pro officio hoc, quod necessitatibus meis fideliter
impendistis. Oro dominum, ut vicissim vestrę semper et
ubique necessitatis rationem habeat. Mitto hic, quae ex
Augusta de Magdeburgensibus ad me scripta heri accepi.
Filius Caesaris hoc mense constituit discedere a patre et
redire in Hispania. Regina Maria quoque rediit in Germaniam
Inferiorem. Itaque Caesar solus hęrebit Augustę,
utinam
inde zum alten haufen! Optime vale, compater charissime.
Bene sit omnibus tuis, etiam dominis et amicis et fratribus.
Bernę  14. aprilis 1551.
W[olfgangus] Musuclus, compater tuus in domino.
Domino Pellicano scribam proxima occasione. Commentarios R.
Sal. ab ipso versos dedi famulo Roberti Steph[ani], sicuti
ad me scripsit.
De Psalterio meo cogita/to, quomodo ad te perferri possit.
Praestantissimo theologo m. Heinrycho Bullingero, compatri
suo in domino charissimo.
                                    Tiguri.
