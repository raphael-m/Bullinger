<nr>[40103]</nr>
<ae>James Leith an Bullinger.</ae>
Genf, 19. November 1570.
Zürich StA, E II 369, 39.
Ep.Tig. I, S. 134ff.
Orig. (Aut.)
Quod nihil hactenus literarum, vir doctissime, dominus meus
d. Henricus Deuneius ad te dederit, qui 14^#'o kalendas
iunii, dum Tiguri suavissima tua consuetudine frueretur,
tibi ultro pollicitus est se, si quid novi, quod scriptione
dignum videretur, Geneva intellexerit, tecum illud
communicaturum; scito eum, quo minus promissi munus
confecerit, praepropero hinc suo discessu fuisse impeditum.
Nam cum Geneva Lugdunum ante tres menses esset profectus,
necessariis quibusdam suis occupationibus impulsus, nihil
interim minus quam de non revertendo cogitans, ecce! ea nec
opinata illic accepit, quae omni exempta mora eius recta in
Angliam profectionem postulabant. Verum cum iam Caleto,
magnis itineribus contendens, prope admoveretur, nec ad
summum a portu medium diei iter abesset; opportune sane
ornatissimum virum, quasi coelitus obiectum, habuit obvium
in via d. Franciscum Walsinghamum, cognatum suum germanum,
qui et tum a serenissima nostra principe Elizabetha ad
Carolum regem, novam pacem gratulandi causa, missus est
legatus, et nunc datus d. Norrisio successor, continua
legatione apud Gallos fungitur. Ab eo rerum omnium statum
domi forisque melius edoctus, atque ita magnis animi
angustiis et molestiis liberatus, una cum illo Lutetiam
Parisiorum reversus est, ubi apud eundem eisdem aedibus
hyemem (favente deo) ducere constituit. Lutetia igitur
superioribus hisce diebus ad me scribit, inter caetera
mandans, ut cum primum commode possem, liberandae suae fidei
causa haec tibi significarem per literas suo nomine;
simulque suae in te benevolentiae summae summam constantiam
declararem, re magis quam verbis ad omnia tua causa, si quid
poterit, si quid voles, paratae; in primis vero, ut pro
maxima illa tua, qua erga illum usus es humanitate, pares,
id est maximas, tibi gratias agerem. Et adscribit, ut si qua
in re mea opera (qui in collegio Genevensi apud d. Portum,
Graecarum literarum professorem, demoror) tibi usui esse
queat, eam et literis tibi offeram, et de quibuscunque tuis
negotiis, quae mihi accuranda dederis, parem ac de suis
cogitationem curamque suscipiam. Ego vero facio, ac lubens:
non solum domini mei, cui debeo, causa, quem ita velle
video; sed tua etiam ipsius gratia, quem ob insignes illas
dei dotes et illustria ornamenta, quibus quasi stella
quędam primae magnitudinis (ut <gr>astronomikws loquar)
splendes in ecclesia dei, te veneror et colo. Iube igitur,
manda, impera; invenies in me ad nutum omnia: quae si ut
efficiam, prudentia, industria, o[pera] consequi non
potero; illis tamen praestandis officio, diligentia, fide
non deero. Nihil igitur iam restat, nisi ut quid velis
ex[s]pectem, ex[s]pectato satisfaciam, tametsi fortasse non
ex[s]pectationi.
Sed pene oblitus eram te domini mei nomine salutare, quod
utique iusserat; sed modum non audeo subiicere. Nam si, te
ut diligenter salutarem, iussisse dicerem, illud
<diligenter> mihi praeiudicium parere possit, utpote de
cuius in rebus hic tuis gerendis diligentia in dubium tibi
venire queam, qui me tam negligentem gesserim in te salute
modo impertienda, eam, quae primo quoque tempore fieri
oportebat, in calcem epistolae reiiciendo. Quid quod etiam
mihi maiorem in modum rogandus es, ut de me salutem dicas d.
Iulio Martyritio (nam quod aliud ei sit nomen nescio), qui
operam suam ponit corrigendis typis Froschoueranis. Vide
nunc aliam ex alia impudentiam, qua ita apud summum virum
agam infimus homuncio, ut et tibi aliquid oneris audeam
imponere, et prius quidem imponere, quam ab eodem aliquid
faciundum acceperim, qui mihi praescribendi et imperandi ius
habes. Sed novi d. Bullingeri humanitatem, cui me commendo,
illum Christo.
Vale, vir clarissime.
Genevae, 14^#'o kal. decembr.
Tuus vere ex
animo, Iacobus Lecheus, Anglus.
Optimo viro ac doctissimo theologo, d. Henrico Bullingero,
ministro verbi dei Tiguri, tradantur hae literae.
