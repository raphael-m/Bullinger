<nr>[27322]</nr>
<ae>Simon Sulzer an Bullinger</ae>
<od>
Basel, 18. Dezember 1557.
Zürich StA, E II 336a, 444 (neu: ...)
S. Hac hora, qua tuas attulit publicus tabellarius, instabat lectionis sacrae momentum me avocans, quo minus licuit ad singula respondere tibi, nedum ut, quae cupis, exequerer, maxime quando paulo post ad abitum ex civitate nostra accingeretur.
Goͤldiam etsi vicinam nobis adesse ignoravi et doleo certe minus illi cum marito, meo iudicio viro optimo, convenire; id enim ex ipso coram aliquando cognovi nonnihil esse controversiae inter ipsos.
Agam ergo, quod mearum est partium, serio et, quicquid
vel effecero vel non effecero, tibi prima occasione per literas significabo.
Ex nostris legatis nihil potui cognoscere satis, nisi quod obiter amicus retulit sibi parum videri impetratum, et ni me animus fallit, cavent, ne resciscamus, quantum possunt.
Te ergo, mi frater, unice precor, ut diligenter me de re tota edoceas.
Interea non desinam cum fratribus et ecclesia nostra causam afflictorum fratrum, sicut pie mones, domino commendare.
Sed et Germaniae nostrae periculosum statum, quam nisi manu
potente tuebitur dominus, adparet extremis cladibus fore obnoxium.
Constantinum Balduini accipis, et quod Göldiam attinet, dum haec scriberem, me ad ipsam proripui et sane quidem, ut in summa celeritate licuit, intellexi non magni momenti quęrelas iis coniugibus intercedere, quae sanari posse f(acile) videntur, et siquidem optimo viro huc libeat venire, operam meam cum  . . . . . . .  libenter interponam sedulam et fidelem.
Sin, quod urgeo, neque ipsa refugit, ad vos se conferat, invenies
viam reconciliationis; neque enim gravatim obsequetur consiliis tuis, quae facit maximi, sicuti facere merito debet.
Bene vale in Christo Iesu cum tuis omnibus.
De exemplari tuo nihil respondit Oporinus, quem hac festinatione convenire ipse non potui.
Basileae 18. decembris anno 1557.
Tuus Sulcerus.
Praestantissimo viro d.
Heinricho Bullingero, ecclesiae Tigurinae antistiti vigilantissimo, domino colendissimo et fratri charissimo suo.
