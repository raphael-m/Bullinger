<nr>[22223]</nr>
<ae>Graf Georg von Württemberg an Bullinger</ae>
(1552 ?)
Orig. (aut. ganz eigenh. jedf. mit P.S.
zu einem andern Schreiben; Anfang fehlt.)
Daß by euch zwiffelhafftig ist, ob die genante ga^istliche
churfürsten zuͦ Ulm sient ankomen, sendt nit allein zuͦ
Ulm,
sonder in iren bystumen uff dissen tag noch. Vom Schärtle
hab[en] wyr woll vernumen, das er in einem kloster abermals
sackmorn gemacht hab; man sagt, er ziehe langsam fort mitt
seinen knechten. Döß angezeigten fruntlichen zu entbitten
von burgemeister Lavantar bedanck wyr unß mit bitt, so wyr
was nuwe zeitten, dir das gunstigklichen zu berichten,
daruff geben wyr euch in von unsert wägen secretament zu
berichten, das gester unser junger vetter lantgraff Wilhalm
zu Hessen etc. ein eigen diener, einen von adel unß woll
bekannt, seiner lieb kämerling, by unß gehapt, unß
anzeigent, das hör[tzog] Moritz, margraff Albrecht und
ernanter unser vetter ob den 35 fänlin by einander haben und
iber die 4000 ze roß, Augspurg verschinen wochen ingenomen,
sich den buntzfursten ergäben und daruß alle dry fyrsten den
3. dag witer zogen und mitt dry starcken venlin besötzt,
darin 52 murbrächen oder bichsen, so noch nitt uff die reder
gefast waren, wölche der kay[ser] nülich hatt machen
oder giessen lassen. Die sendt dem lantgraffen zu anfang
deren L. Geb    gegeben worden; dan die ire zerisne und
zerbrochne föstene (von Carolo dem 5. beschehen) mitt
grossem ernst und kosten wyder buen dhutt. Die ehgemelte
kurfursten, Mentz, Koln, Drier, habent ir manschaffte gesant
zu den Drien Pundten und kriegsfursten geschick und sovill
mitt innen handlen lassen, versprochen, zugesagt und
verschriben, das sye ir parti und dem Carolo gar kein hilff
thon, glicher gstalt der bischoff von Wurtzburg sampt dem
capittel. Wyr habent aber an irem verschriben und globen
wenig glouben oder druwen. Was von unß der sachen halben
gehort und zu antwurt ist geben worden, das wyll sich
jetzont (auch länge halb) nit schriben lassen. Diße zeittong
wolt also und in geheim und verdru[w]en vier
warhafftig und genügig annemen; werdt baldt ander und mer
zeitten däglichs erfaren. Gedenck, so unß gott mer
gesuntheitt verleicht (hie was zeseruck), als wyr verhoffen.
Darneben dragent vyll gutter und verstendiger leütt den
bundtsfursten anhengig grosse sorg, daß ir Eidgnossen euch
selbs und der angefangnen handlung ein grosse stoß dhon
werden, dwyll man im Durge gestattett, das sie sich da
huffenz, lafft ein ser groß volck dem kay[ser] zuͦ,
hatt uff dissen dag kein öffnern und friern pas als den. Man
würt aber nit glauben, bis man mit schaden inen würdt. Seitt
gott befollen. Actum in ill ndt.  in literis.
[Unterschr. u. Adr. fehlen.]
