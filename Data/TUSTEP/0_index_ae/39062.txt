<nr>[39062]</nr>
<ae>Mathieu Coignet d.J. an Bullinger.</ae>
Heidelberg, 6. September (1569).
ZÃ¼rich ZB, Ms F 62, 134. / Orig. (Aut.)
Omni doctrina et eruditione, quin etiam pietate ac
integritate praedito viro domino H[einrycho] Bulingero
p[atri] M[atthaeus] Coignetius pacem a deo patre per Iesum
Christum.
Tametsi vererer, ne te graviter negotiis atque
occupationibus impertitum (pater observandissime) meis
literis*  (* a.R.: literes!) interpellarer, cum brevi abhinc
tempore mearum aliquid literarum ad te dederim, tamen cum
insignem tuum in me amorem ac benevolentiam mente et
cogitatione versarer, te meas epistolas requirere vel, si
quas ad te mittam, tibi gratas et iucundas esse mihi
persuasi prater id etiam, quod meum me ad id faciendum
officium moneat et cohortetur. Hanc itaque scribendi
occasionem nactus eam arripere volui, ne ea fortassis elapsa
non talis facile occur[r]at, tametsi quidem non multum mihi
argumenti ad scribendum superesset. Cuius rei duae sunt
praesertim causae, quarum prima ac praecipua est, quod
propter insolentiam mearum literarum ac propter tenues ac
imbecilles ingenii mei vires nihil tibi dignum ac
consentaneum offerre possim; altera vero est, quod tuis
epistolis vel summa potius foelicitate tuarum literarum diu
caruerim, quod animum meum per aliquid temporis spatium
admodum anxium et sollicitum reddidit, ita ut etiam vererer*
(* a.R. verer!), ne propter gravissimum morbum, quo te
laborare intellexi, duobus mihi summis beneficiis carendum
esset ac primum tuarum literarum (quae me et ad verum dei
cultum et ad maximam doctrinam conformant) beneficio, illo
deinde, qu    in literis ad te vicissim scribendis percipio,
quibus equidem si me deus optimus maximus privasset, maximam
foelicitatis meae partem me amisisse arbitrarer ac quidem
non immerito. Sed maximo nunc exultor gaudio, quod te iterum
convalescere ac pristinam sanitatem recuperasse
intellexerim, in quo non obscure dei in suos bonitatem ac
misericordiam percipio, qui non satis esse voluit te semel
ducem gregis sui ordinasse, sed ei prudenti suo consilio
quoque visum est eum iam in via veritatis inductum per te
confirmari et ad veram dei cognitionem adducere, quo etiam
eo sanctior ac foelicior sit reipublicae administratio. Ego
equidem sentio, quanto dei optimi maximi munere fuerim
dotatus, qui me in tuas tanquam optimi patris manus incidere
voluit ad dei verbum vero ac sincero animo amplectendum.
Inde tantum tibi viro summa pietate et virtute praedito
debere sentio, ut nullam partem tuorum meritorum non modo
referenda, sed ne cogitanda quidem gratia consequi possim.
Maxime vero cuperem tibi aliquid offerre, quod tuis
beneficiis respondere posset; cum autem me id praestare non
posse certo sciam, tantum studio ac diligentia efficiam, ut
auxilio literarum disciplinarumque in virtute eruditus tibi
aliqua ex parte satisfacere vel saltem tuam senectutem
oblectari possim. Quibus nunc lectionibus operam et studium
navem, non scribam, siquidem eas te ex proximis literis
intellexisse non dubito. Quod vero ad valetudinem attinet,
ea nunc fruor, qua te cum tuis frui maximopere cupio. Nullas
a patre adhuc literas accepi; sed mater abhinc duos vel tres
menses ad me scripsit, quae mihi patris gravissimum morbum
significavit, quod mihi molestum admodum est. Sed aliquid me
his nundinis accepturum opinor et, ut spero, aliquid melius.
Non dubito quidem, quin maximis miseriis et calamitatibus
pater involvatur; sed, ut ait Homerus Odyss.<gr>g</gr>"
<gr> reia Jeos g'eJelwn kai tHloJen andra sawsai/wsei</gr>
Facile sane deus potest ex longinquo virum servare.
Est enim ille communis noster omnium parens, qui quemadmodum
patres in liberos suos filios nunquam deserit etiam in vitae
periculo. Novi, quod ad te scribam, non habeo; tantum te
rogabo, ut si otio et occasione fieri possit, tuarum aliquid
literarum ad me mittas, modo tibi molestum non sit; nam eae
non modo animum iucunditate, quod de te aliquid percipiam,
sed etiam fructu et utilitate reficere solent, qui tuas
literas tanta doctrina refertas admittas, ut fieri non
possit, quin multum in iis legendis fructum percipiam.
Vale.  Tuum Cognetium tibi semper commendatum habeto.
Datum Heidelbergae  8. idus septembris.
Doctissimo et eruditissimo ac summa pietate et integritate
praedito viro d. H[einrycho] Bulingero, ecclesiae Tigurinae
ministro, mihi plurimum observando.
Tiguri.
