<nr>[40080]</nr>
<ae>Johannes Haller an Bullinger.</ae>
Bern, 28. August 1570.
Zürich StA, E II 370a, 429. / Orig. (Aut.)
S. Accepimus tandem a Blasio literas. Is scribit immunes se
esse prorsus Lausannae a peste. Itaque hodie aut cras, quam
primum comitem aliquem commodum Felici invenerimus,
dimittemus eum. Confirmatur interea pax per literas quoque
Solodorensis legati; nullas tamen ille prorsus assignat
conditiones. Sed confirmantur adhuc illae, de quibus proxime
scripsi, nisi quod inter urbes amiralio concessas pro S.
Iehan Angeli Montabon numeratur. Additur deinde, quod in
singulis praefecturis (quas illi mandamenta vocant) per
totum regnum duo loca designari debeant, in quibus publice
evangelium praedicetur et religionis exercitium fiat,
praeterea, ut liceat singulis principibus et nobilibus in
suis ditionibus et dominiis hoc idem habere. Hoc certum est
Friburgenses vicinos nostros indignissime hanc pacem ferre,
id quod nobis bonum praebet indicium.
Linerus scripserat de sexaginta Lutetiae suspensis, qui se
publicatae paci opposuerant; aliunde idem scribitur, deciso
tamen numero, quod illorum 25 tantum fuerint. Quicquid sit,
laudandus dominus, quod res eo devenerit. Scribunt aliqui
regem et amiralium castra coniunxisse et omnes communiter
nunc a rege stipendia accipere. Fertur interea non obscura
simultatis indicia esse inter regem et fratrem eius et
pontificios frigidam suffundere, ut hunc contra illum
concitent. Hoc etiam misso gladio pontificem moliri et pacem
hanc summopere detestari, ne turbarum et sanguinis aliquis
finis fiat. Ita fiet, ut Huguenotorum armis tandem rex
defendendus sit, quos ille tantopere excisos voluit. Hae
sunt mutationes dextrae excelsi, cui sit laus in aeternum!
Nostri te omnes salutant.
Bernae  28. augusti 1570.
I[ohannes] Hall[erus] tuus.
Scribit inter caetera Blasius etiam se Felicem hoc tempore
recipere non posse propter multitudinem commensalium; sed se
daturum operam, ut alibi apud doctum aliquem virum bene
collocetur. Urgebo tamen illum adhuc, ut, si ullo modo fieri
potest, ipse eum retineat.
Lieber, schribend flyßig, was ir von Venedig har und iren
sachen mögend bekommen.
Clarissimo viro domino Heinrycho Bullingero, Tigurinae
ecclesiae pastori fidelissimo, domino meo honorando et
compatri charissimo.
M. Heinrych Bullingeren zuͦ Zürich.
