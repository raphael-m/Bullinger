<nr>[24077]</nr>
<ae>Philipp Gallicius an Bulinger</ae>
Chur, 20. März 1554.
Zürich StA, E II 365a, 527f.
Gr. I,  S. 365f.
S.   Tuae humanitatis literas accepi; gratulor mihi talem
amicum. Deus misericors te nobis diu conservet. Quo in statu
res Zucienses sunt, ut certo scias (nam aliquamdiu luctatum
illic est post discessum meum et fere cicius, quam ex re
esset, illinc discesseram; domini tamen mei hic passi aequo
animo fuissent, ut adhuc hebdomadas duas vel tres illic
fuissem, modo aliquid effectum fuisset per me; sed dominus
omnium vicit), mitto tibi literas Ioannis Traversi ad me
scriptas, simulque intelliges ex illis, quam curam illius
ecclesiae habere non desinam, ad quod me hortaris. Ad haec
spero me brevi plura huiuscemodi felicia ad te posse
scribere. De mutacione nostri adhuc tamen episcopalis
collegii sermo in omnium fere ore est, sed nihil adhuc
tentatum. Certe multo nunc plures sunt in Foedere nostro
Domus Dei (penes hoc enim potestas est ipsius stifft), qui
missam non habent, quam qui habent, et animi sacrificulorum,
si unquam, nunc maxime sunt consternati. Ego quantula possum
dexteritate et industria, quum oportunum fuerit, cerciorem
faciam Traversum nostrum necnon et episcopum, quam amice te
offeras et huic tuam operam pollicearis, quae mehercle ipsi
et canonicis plus esset profutura, quam nunc sperent. D.
Baionensi misi tua verba descripta ex epistola ad me missa,
quantum satis fuit; epistolam enim ostendere nolo propter
mencionem ipsius stift in illa factam, ne quid fortassis
edicat etc. Ex eo tempore, quo d. Ioannis Angeli Ricii
interpretem egi, ipse me non accersit ad se, nec ego eo.
Irascitur mihi. Multi suadent, ut me purgem; ego respondeo
non esse opus, cum nihil mali egerim nec in rempublicam
nostram nec in regem nec in ipsum.  Rogatus enim, imo iussus
fere ab urbis nostrae scriba summo ex Italico sermone sum
interpretatus, quae erant ad dominos nostros deferenda
Caesaris nomine, quae semper dominis nostris sunt oblata et
praelecta. Peccassem, si non fecissem, imo indignum quid
urbe nostra patrassem, cum nemo hic esset, qui illud
praestare potuisset. Vide itaque, quam parvi et impotentis
animi sit tantus alioqui vir. Putant nos esse servos et
mancipia. Basileam ad deputatos scribam proxima hebdomada;
nunc non licuit. Tunc et pecunias mittam ad te illuc
mittendas scolasticis Ingadinis. Resalutant te Comander,
Tschernerus, Ponticella et Haimius; Traversus me  iussit te
salutare suo nomine, quociescunque ad te scribam. Vale, vir
humanissime, et Philippum tuum redamare non desine. Ex
Curia, die  20.marcii 1554.
Tuae humanitatis Philippus Gallicius.
Nova ex Italia nulla. Audio senatus consulto prohibitum
Basilee, ne quisquam in miliciam aliquo proficiscatur.
Vere magno viro d. Heinrycho Bullingero, domino suo bonis
omnibus longe colendissimo etc.
                                   Tiguri.
