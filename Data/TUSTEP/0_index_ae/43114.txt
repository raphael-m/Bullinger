<nr>[43114]</nr>
<ae>Bullinger an Tobias Egli.</ae>
Zürich, 18. September 1573.
Zürich StA, E II 342a, 717. Orig. (Aut.)
Graub. III, 443f. R.
S.  Cum in literis tuis, frater dilecte, hodie acceptis a te
nullam earum
literarum memoriam facias, quas abhinc 8 dies ad te et ad d.
Campellum misi
communes, dubito, an bona fide sint redditae. Puto creditas
esse civi vestrati
cuidam vestro; forte post tuas redditae sunt scriptas.
Rursus vero tibi, uxori
et liberis benedictionem precor a domino, ut balneum illud
vestrum vobis sit
salubre et faustissimum. Cum tuis literis accepi etiam d.
Lentuli consignationem
rerum variarum, quas ille ex Neapoli, Roma, Mediolano et
Venetorum urbe habet;
plurimum iis delector, plurimas ei pro labore gratias ago et
plurimum valere
iubeo. Dominus ipsi benedicat. Simul etiam accepi
ornatissimi viri d. Jecklin
descriptionem diligentem prodigii certe horrendi coelitus
editi, sed et picturam
eiusdem cum tuis et Campelli nostri carminibus. Misi illa
omnia, uti iubebas, ad
Hallerum nostrum, qui nunc mihi restituit; protinus itaque
ad Gvaltherum nostrum
misi. An vero typis exprimi possit, nunc non dixero;
expectamus enim
Froschouerum ad ferias Michaelias e mercatu Franckfordiano.
Cum illo diligenter
agam. Quodsi imprimenda receperit, commonstrabuntur
censoribus; sin recipere
noluerit, ut sane difficilis est, significabo tibi, si forte
placeat illa omnia
per me Basileam mittere ad nostrum Ioannem Baptistam Müllerum Rhetum,
qui hanc vestram
prodigiosam Rheticam historiam curet imprimi Basileae.
Nova nulla habemus certa neque ex Gallia neque ex Belgio aut
aliunde. Impressum
est Francica lingua Lugduni mandatum regis pacificatorium,
quod haud dubie dudum
vidistis; legatus enim vester mature potuit habere. Quodsi
nondum vidistis et
eius fuero a vobis admonitus, submittam eius versionem
Germanicam.
Salutabis tuam familiam, d. Campellum, d. Victorem; d. d.
consules, d.
Gregorium, d. Belinchetum, d. Pontisellam patrem et filium
et reliquos nostros
omnes. Vale cum tuis omnibus. Apud affinem Aernium<f1>Leonhard Erni.<fe> efficiam,
ut intelligat tuam
erga ipsum benevolentiam et amicitiam stabilem.
Tiguri  18. septembris 1573.
Tuus Bullingerus.
Miror, cur subscripseris cognomen tuum Götz. Hactenus
existimavi ex gente tua te
appellari Egli; verum nunc demum intelligo, cur Iconium te
nuncuparis; fortassis Egli est nomen adventicium etc.
Ornatissimo viro d. Tobiae Iconio, Curiensis ecclesiae
ministro fideli, domino et fratri meo honorando et dilecto.
An herren pfarrer Thobiam by Sant Martin zuͦ Chur.
