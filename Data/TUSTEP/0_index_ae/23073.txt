<nr>[23073]</nr>
<ae>Bullinger an Johannes Calvin</ae>
ZÃ¼rich, 22. Mai 1553.
Genf  114, 76.  Orig.
Ep.Calv. 1739 (XIV, 533f)
S. D.  Iucundae mihi fuerunt literae tuae, honorande vir
Calvine, et quod commemorarent d. Farellum nobis ex mortuis
restitutum, deo gratia, et quod talem omnino erga me
testarentur te esse, qualem ego sperabam. Iucundiores autem
multo fuissent, nisi commemorassent nescio quid de nostro
Bibliandro, praeceptore nostro, viro certe pio et docto,
quem non puto tuum esse hostem, tametsi non omnia tua ipsi
probentur. Non omnia placent mihi in veteribus scriptoribus,
attamen illos non habeo pro hostibus. Et tu quoque scribis
in tuis illis ad me literis, nos non respondisse
exspectationi tuae in controversia Hieronymiana: attamen
vinculum unionis et caritatis, ea re non esse dissutum.
Neque puto Bibliandrum nostrum ullum habere in manibus
librum contra te hostilem. Atrociora forte apud te referunt
quidam, quam pro prudentia et caritate conservanda alioqui
deberent. Scio quidem voces ultro citroque iactatas et ab
impudentibus utrisque effutitas, animos fere disiungere aut
abalienare, maxime quum hostis sanctae concordiae frigidam
quoque libenter suffundat. Temperandum quidem animis esse
censeo, ac ea arbitror humanitate praeditum Bibliandrum
meum, ut si amicas ei literas scriberes, non eas ut ab hoste
profectas repelleret. Dominus Iesus benedicat nobis, ut
fideliter eius gloriam apud omnes propagemus nostro
ministerio.  Vale cum omnibus symmystis et fratribus,
dominis honorandis. Sed audio imprimi opera d. Oecolampadii
apud vos Genevae. Vide, mi frater, ne quid tollatur aut
mutetur in huius viri sancti laboribus, quale evenisse scio
Argentinae in eius Ieremia et Ezechiele. Praestabis hic
omnibus piis et universae ecclesiae rem sanctissimam
utilissimamque. Rependet tibi etiam dominus in die illa.
Vive et vale iterum et iterum, Tiguri  22. maii anno 1553.
Bullingerus tuus.
Clarissimo viro d. Ioanni Calvino Genevensis ecclesiae fido
pastori domino honorando et fratri suo carissimo.
