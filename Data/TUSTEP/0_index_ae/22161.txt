<nr>[22161]</nr>
<ae>Johannes Haller an Bullinger</ae>
Bern, 28. August 1552.
Zürich StA, E II 370, 178. / Orig.(Aut.)
S.  Wiewol min gn[ädigen] herren der statt
Magdenburg allweg geneigt gweßen und sich vor etwas zyten
entschloßen, inen ein eerliche stür und handreichung zuͦ
thuͦn, so hatt doch h[ertzog] Moritzen jüngste
handlung mitt dem keiser inen vilerlei andere gedancken
gmacht, das si, wie üch wol zwüßen, innert etlich tagen sich
glich wie Zürich beraten, semmliche stür abzuͦschlahen.
Indem aber selichs beschehen, so kumpt zeiger diß brieffs,
m. Ioann[es] Thomas Hausinger, in nammen der statt
Magdenburg wider, abermals wie auch vor begerende hilff und
stür. Uff semmlichs habend min herren, unangsehen das si
vorhin semmlichs abgschlagen, inen 200 kronen gschenckt.
Darzuͦ ist auch von sonderbaren personen ein hüpschs
gefallen. So sich aber gedachter handel nitt hette zuͦ
tragen, were inen hie vil ein anders worden. Zuͦ Basel ist
inen auch so vil worden. Ich bitt, ir wellind auch helffen
das best thuͦn umb ein kleins, damitt si nitt gar ungeeret
blibind. Ich hoff, es werde zuͦ vil guͦtem dienen; dann
er
eigenlich fürgipt, das semmliche stüren allein an die armen
burger söllend verwennt werden. Das han ich üch ylends
wellen zwüßen thuͦn, damitt ir wüßtind, wie es imm hie
gangen. Bald wil ich, wils gott, bi üch sin. Min volk laßt
üch und die üweren fast gruͤßen; deßglich thuͦt auch
Musculus und sin hus. Gott mitt üch.
Datum  28. au[gusti] 1552. Bern.
Hallerus tuus.
Clarissimo viro d. Heinrycho Bullingero,  Tigurinę
ecclesię fidelissimo pastori, domino et compatri suo
charissimo.
 Zürich.
