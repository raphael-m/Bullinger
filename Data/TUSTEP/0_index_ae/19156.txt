<nr>[19156]</nr>
<ae>Baldassare Altieri an Bullinger</ae>
<od>St. Gallen, 28. Juni 1549</od>
<vo>Autograph: Zürich StA, E II 365,468.
(Siegel...)</vo>
<dr> </dr>
<re> </re>
<tx>Salve, vir omnium humanissime.
^$Ego simulac Tigurum rediissem, ita ..... et angustia temporis
et huius negotii satietate quadam non tam defessus quam penitus
confectus, ut ne illa quidem, quę mihi graviora videbantur,
tecum communicare potuerim, sicuti sperabam ante discessum meum
me omnino facturum, et cum videam homines ita sui studiosos ac
propriis commodis ubique addictos, ut ipsiusmet Christi caussa
vel contemnatur quibusdam vel frigidiuscule tractetur aut
respuatur nescio quo pretextu rerum humanarum prophanarum,
quibus si se immiscent, inquietari se putant, immo a Christo
defecisse, quasi his uti nobis non liceat ad gloriam dei
illustrandam, ubi sese nobis occasio offerat, ac malint in eare
ministros agere quam pati quempiam suam sequi vocationem, et si
ulii suam agnoscerent, fortassis non essent in alios tam morosi
et sibi minus placere studerent. Quodsi spiritus domini mihi
iampridem animo non insedisset, ut divelli non possit, et illam
mentis sedem non occupasset, vererer, ne commune exemplum
sequutus idem ipse factitarem ac laterem potius in aliquo angulo
rebus familiaribus incumbens quam Christi negocium ita mordicus
agere. Sed absit a me tam execrabilis blaphemia, ut pro eo
desinam quiecere, qui pro me nunquam conquievit, donec
opprobrium crucis obierit. Itaque redeo nunc in Italiam paratus
in omnes casus non minus, quam ante fecerim, ac cupio vinciri
pro nomine Christi. Et quia in reddendis his literis senatus
Venetorum procul dubio exquiret a me singulatim de statu rerum
vestrarum, pręsertim cur hoc fędus cum Gallo non iniveritis,
necesse esset me prę manibus habere causas, cur ita actum sit,
quas possem illis offerre vel explicare, ut intelligant iure vos
fecisse. Eas autem dominus Hallerus, dum Bernę essem, mihi
concessisset, ni Theutonice essent conscriptę, et cum ...
tantum ocii reliquum non esset in discessu meo, ut in linguam
Latinam transferri possent, remisit me ad te, et ita speraram;
sed in illa rerum perturbatione excidit mihi ex animo, ut eas
abs te peterem. Quare te etiam atque etiam rogo, ut eas mihi
transmittas, et si quid aliud habueris, quod illis dominis
referre possim, neque auferas, amabo, mihi hanc occasionem, quę
non tam huic causę profutura est, sed etiam, spero, afferret
rebus nostris non parum auctoritatis et commodi. Dominus
Vadianus, cum ad vos venerit, commode afferre poterit. Conveni
ipsum ea hora, qua ocreatus volebat discedere; voluisset is
lectis litteris tuis omnia experiri, ut mihi satisfaceret; sed
temporis angustia non potuit, pollicitus est tamen se rediturum
infra octiduum et nihil relinquet intentatum. Novi in eo viro
summam pietatem et singularem humanitatem; est tui simillimus,
et merito tu illum fratrem appellas, cum sit fere alter. Ego
interim vel hic vel alibi me continebo minori qua possum
impensa. Hortare eum obsecro, ut has literas procuratorio nomine
impetremus; nam quid illę commendatitię effecturę sint,
exploratum nondum habeo.
^$Molestum mihi est profecto, quod demus impiis occasionem
blasphemandi; nam ubi ii viderint me rediisse et non impetrasse
a fratribus ea, quę ultro etnici non negassent et, si
voluissem, potuissem etiam ab impiis consequi, dicent: "Eat nunc
ad suos Lutheranos, pro quibus sic temere usque ad sanguinem
decertavit, nec potest se tueri illorum nomine, etiam literas
procuratorias sibi denegant." Vides, quanta futura sunt scandala
es minimis rebus; cura, ut diligentia tua tollantur. Vadiani
opera id fieri poterit commodissime. Nec volo illud tritum mihi
iure tribui posse. "Perdidimus operam ac impensam;" nam et vitam
paratus sum dare pro hac causa.
^$Satis tibi molestus fueram mea praesentia; addere volui etiam
literas molestissimas. Tu vero pro tua humanitate omnia recte
consulas meque ames.
^$Ex Sangallo die 28. iunii 1549.
^$Tibi deditissimus Balthasar Alterius.
<lz>[Adresse]: fehlt.
