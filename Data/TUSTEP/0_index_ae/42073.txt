<nr>[42073]</nr>
<ae>Johannes Haller an Bullinger.</ae>
Bern, 6. Mai 1572.
Zürich StA, E II 370a, 460. / Orig. (Aut.)
S.  Quanta tua sit pro noibs cura et sollicitudo magis
magisque apparet; proinde
non possumus satis dignas tibi agere habereque gratias,
praesertim quod proprium
hunc nuntium potius mittere volueris quam nos diutius pati
ignorare ea, quę de
rebus quum Rhoeticis tum aliis quoque scribis. Laudant et
mirantur in te hoc
studium omnes nostri et parati sunt ad referendum tibi
gratias teque vicissim
salutant et consules et quęstores et totus senatus,
coram quo ista hodie lecta
sunt. Ego vero omnia simul per hunc nuncium remitto, quem eo
diutius retinui,
donec a dominis illa inspicerentur et postea tuto et certo
tibi remitti possent.
Ago etiam gratias pro rebus Anglicis.            Caeterum,
quod libellum meum
attinet, est is totus in tua potestate; nunquam illum aedere
constitui, et
quoniam tamen vobis probatur, fiat, quod vobis placuerit,
quorum iudicio me
meaque omnia committo et subiicio.          Pro titulo
mutato ago tibi gratias;
agnosco, quam futurus fuisset, si ita fuisset aeditus, sicut
a me positus erat.
In reliquis concedo etiam tibi, ut mutes, facias, ordines,
quicquid velis et
prout tibi visum fuerit, praesertim in epistolio
dedicatorio, quod hic tibi
mitto. Illud aut corrige, prout tibi visum fuerit, aut
intermitte prorsus, si
volueris, aut subiungito tu illius loco aliud sub tuo
nomine. Ego agnosco me non
satis prudentem et circumspectum esse in eiusmodi negociis;
volui tamen formulam
mittere, ut saltem cogitationum mearum tibi gustum
propinarem. Ignosce autem
mihi, quod tibi in eo tantas molestias exhibeo, qui graviora
haberes, quę
ageres; sed cum sciam me omnia abs te facile impetrare
posse, ideo nihil non abs te petere audeo.
Quod res novas attinet, nihil prorsus habemus neque ex
Galliis neque ex Geneva
nec aliunde. Genevę pestilis lues iterum grassatur;
abripuit etiam d.
Crispinum typographum, ut opinor te audivisse, cum aliquot
liberis. Arbitrantur
illi per sagas quasdam et pulverem pestiferum conspersum
ista enasci; ideo
rursus in illas inquirunt. Lausannę etiam principia mali
huius se rursus
ostendunt. Dominus sit nobis propitius! Gagnaei causam
Genevę audio ad finem
deductam; quomodo tamen ceciderit, nondum cognosco. Vellent
aliqui eum Lausanam
libenter pertrahere; sed vereor, ne illud serviat ad maiorem
harum ecclesiarum
dissociationem. Alias eum a regina Navarrae vocari audio.
Nuptias regis
Navarreni cum sorore regis procedere aiunt et iam a rege
concessum, ut solennis
harum nuptiarum benedictio non a sacrificulo papistico, sed
ab evangelico ministro fiat. Aliud non habeo iam.
Dominum oro, ut te quam diutissime salvum et incolumem nobis
conservet. Salutant te nostri omnes.
Bernae  6.maii 1572.
Tuus per omnia Iohannes Hallerus.
[S]amuel Telamonius singulares tibi agit gratias, et quoniam
occupatior est,
quam ut nunc scribere possit, per me tamen multum salutis
tibi adscribit.
Communicavit mihi sua, ego illi mea, et haec illius nomine
singulariter addo.
Putavi me remissurum omnia; domini vero volunt retinere
Rhoetica illa et
describenda curare; ideo ea nunc non remitto, remittam autem
per proximum aliquem.
Clarissimo viro domino Heinrycho Bullingero, Tigurinae
ecclesiae antistiti
fidelissimo, domino meo honorando et compatri charissimo.
