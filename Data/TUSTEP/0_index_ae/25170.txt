<nr>[25170]</nr>
<ae>Johannes Haller an Bullinger</ae>
Bern,  12. Oktober 1555.
Zürich StA, E II  370,  212(Adr.212).
Orig. (Aut.)

S.  Heri proh dolor, fatali illo nobis die, consenserunt
nostri in formulam illam iuramenti a Glaronensibus
constitutam, ut scilicet liceat adversariis, si velint,
nominare sanctos, nostri vero iurent per solum deum. Multa
fuerunt utrinque disputata, et aegre adversaria pars
obtinuit. Quid nos fecerimus, videbis ex scripto hoc, in quo
collegi summam eorum, quae hac in re apud senatum diximus;
liberavimus nos animas nostras. Indignantur multi boni cives
hoc denuo adversariis datum; alii peccatum extenuant. Fuere
etiam, qui affirmarent Tiguri idem fuisse receptum; sed non
credo, donec abs te certi aliquid cognovero. Vereor, ne
coacervemus magnam in nos iram dei, dum ita ludimus cum
sancto illius verbo et nomine; puto etiam iusto dei iudicio
facturum, ut, dum in hac parte cum ignominia dei adversarios
nobis conciliare volumus, ab altera magis illos nos simus
nobis hostes reddituri. Quod enim Iohannitarum domum
attinet, Buchsi e scilicet, ibi omnino nihil concedendum
esse clamitant omnes; sic pro terrenis habemus animi satis,
pro deo nihil. Contra Genevenses etiam eadem nobis religione
iunctos satis sumus feroces, contra hostes autem fidei
nostrae cera sumus molliores. Valde haec affligunt me.
Caeterum, quod hunc attinet, qui has tibi affert, is
Apiarius noster est, Matthiae,
qui obiit, filius. Affert ille secum exemplar versionis
Decadum tuarum. De eo scripseram tibi ante aliquot menses;
tu vero nihil ad ea respondisti, unde existimabam consultum
tibi videri, ut retineam illud mecum, quod etiam omnino
facturum me decreveram, eaque de causa nullam illius proxime
apud te feci mentionem. Interea Apiarius hic, qui aliquoties
exemplar hoc apud me vidit, Francofurti nuper cum
Froschovero de imprimendo illo egit Froschoveri impensis et,
ut audio, iam cum eo convenit ea conditione, si prius ille
mecum de exemplari convenire possit. Hoc mihi retulit
Apiarius orans, ut quiescens illius prelum hac parte iuvare
velim.  Quoniam vero nihil citra tuam authoritatem
praesumere velim vel ausim, denuo te oro, ut mihi, quid tibi
videatur, significes.Omnino non urgeo ego editionem; scio
enim, quam plenus sit mundus librorum et quid sibi
concilient illi plaerumque, qui aliquid in vulgus emittere
audent, ut multo tutius apud me servabo. Scio etiam, quam
plena sint omnia calumniatoribus, quorum linguas libenter
cavebo. Si qua tamen interea ad ecclesiam hinc utilitas
redire posset, nollem propter me eam hac frustrari. Hoc
certe me, ut verterem opus hoc tuum, excitavit, quod viderem
doctrinam evangelii simplicem per se et planam cum mira
confusione in ecclesiis Germanicis tradi, quibus non melius
quam hoc modo succurri posse putavi, ut haberent privati et
laici etiam simplicem et claram sacrae religionis methodum
et in hac rerum confusione quilibet sibimet consulere
posset. Plena sunt etiam omnia haeresibus, et scinditur
christianismus in sectas innumeras, dum omnes quidem libros
versant, sed tales, qui conscientias illorum involvant magis
quam explicent; non enim scio opus quoddam extare in lingua
Germanica, quod tam certam et explicatm per omnia religionis
capita demonstret viam. Habent Latini Institutiones Calvini,
locos Philippi  et Sarcerii etc. Germani praeter Philippi
Locos a Iona versos nihil habent, quod sciam, in quo tam
plene tota tradatur Christi religio, nisi catechismos multos
et varios, sed horum plaerosque adeo insulsos, ne dicam
impuros, ut optandum esset magis carere his quam eiusmodi
rebus imbuere catechumenos. Eius farinae sunt etiam post
illae pleraeque, quae e nostrorum etiam ministrorum manibus
eripi haud possunt, nisi tali aliquo ipsis succurratur
libro. Tu vero in hoc opere tuo adeo succincte, clare,
methodice et simpliciter totam religionem complexus es, ut
inter innumera laudabilia tua scripta nullo maiorem laudem
consecutu   esse, nullo maiores in ecclesia fructus fecisse
videare. Neque scio, an doctrina dei purius, simplicius et
plenius a quoquam tradi possit, quam hic a te sit tradita.
Non unus ego sic iudico; sed omnes, quotquot Christum
agnoscunt, idem sentiunt et testantur. Hoc me, ut verterem
impulit, sic tamen, ut inprimis etiam mea iuvarem studia
versione hac et in pietatis doctrina proficerem, quod per
domini gratiam me consecutum spero, et hic mihi sufficiens
abunde erit huius laboris fructus, etiamsi liber aeditus non
fuerit. Si tamen ad alios quoque aliquis laboris huius
fructus pervenire possit, est quod amplius domino agam
gratias. Sed hoc totum tuo permitto iudicandi arbitratui. Ut
vero opus ipsum videas, affert illud secum Apiarius. Prima
litura est ut videbis; neque enim tantum mihi ocii fuit, ut
decriberem, nec habui alium, ut describerem, habui alium,
quem emendate describere posse sperarem. Non esset
incommodun, si apud Apiarium excuderetur; possem enim
relegere, inspicere et corrigere omnia et simul indicem
quoque rerum componere. Si ergo tibi videatur bonum essem ut
ędatur, hoc unum rogo, ut una cum fratre meo cum
Froschovero  agas, ut aliquam laboris mei laboris rationem,
deinde exemplaria aliquot amicis dividenda condedat.
Quidcquid pud vos constituerit, apud me  ratum erit. Et haec
propter Apiarium scribo, ut ille inde certi aliquid referre
possit. De titulo et inscriptione postea agam tecum, ubi
primum de aeditione constitueris. Rogant me certe multi
fratres, qui vel Latinam linguam penitius ignorant vel, quod
legunt, non assequuntur, ut ipsis his labore succurrere
velim. Legit etiam maiorem operis partem Schlatterus noster,
partem etiam Witenbachius, et urgent, ut ędatur. Sed mihi
perinde est, sive ędatur sive non ędatur; proinde
libere tui arbitrio subiicio, ut de eo libere etaim
decernas,

Haec in praesentiarum. Dominus te nobis diu servet
incolumem! Salutem precantur tibi tuisque omnes. Musculus me
rogatu a vestris 4 studiosos in suum recepit contubernium,
pro qua re velit Ammianum illi agere gratias. Vale. Bernae
12.octobris 1555.

Tuus Hallerus.

Clarissimo viro  d. Heinrycho Bullingero, Tigurinae
ecclesiae pastori fidelissimo, domino et compatri suo et
charissimo et colendissimmo

M. Heinrych Bullingern.

Auf der geichen Seite  wie die Adr.(F.212b) von Bull.s Hd.
d. Bem.:
"Pündtschweren 1555."

