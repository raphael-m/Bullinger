<nr>[37157]</nr>
<ae>Johannes Haller an Bullinger</ae>
Bern, 25. Dezember (1567).
Zürich StA, E II 370a, 392. / Orig. (Aut.)
S.  Revocare cogor ea, quae his diebus ad te scripsi,
venturos scilicet ad vos Genevensis et Lugdunensis ecclesiae
diaconos. Accesserunt quidem huc, ut scripsi, et nobis has,
quas hic videbis, attulerunt literas et in animo habebant ad
vos quoque proficisci. Sed cum senatus nostri sententiam
audiverunt, maluerunt redire ad suos quam ulterius progredi.
Visi vero sunt nostris imprudenter admodum egisse, quod non
expectatis pecuniis, quas tamen hic ipsis collectas fuisse
sciverunt, ausi fuerint insuper legationem mittere et plura
postulare, cum tamen nondum scirent, quid illud esset, quod
prius ipsis fuerat collectum. Potuissent saltem nos uno
verbo praemonere; sed id non fecerunt. Non ergo visum fuit
senatui novam denuo instituere exactionem, sed nec etiam ut
ad vestras ecclesias proficiscerentur; facturos enim vos
ultro officium putant. Praeterea extremae deplorationis
signum fore, si nunc ita ecclesias adeant, et animum hoc
additurum hostibus, si cognoscant, interpretaturosque eos,
quasi collatis pecuniis Reipublicę nostrae Condensem
contra ipsos iuvent; satius ergo esse, ut per literas et
ministros verbi hoc fiat quam per eiusmodi legationem.
Itaque redierunt illi ad suos. Summa, quę hic illis
collecta est, ad mille accedit coronatos; arbitramur vero
vos quoque causae huic non defuturos.            Novi
interea nihil habemus. Audio quosdam de illo etiam dubitare,
quod Genevenses de profligato Sabaudi equitatu scripserunt;
alii id verum esse affirmant. Hodie civis quidam et mercator
huius urbis pro certo mihi retulit in Gallia eos denuo
conflixisse et nostros superiores esse factos regemque eo
redactum, ut inducias trium dierum petierit, quo pax interea
fieri possit. Quam verum sit hoc, non affirmo. Scribo tibi,
quę habeo et unde habeam; nolo, ut quicquam, quod scribo,
meo nomine pro certo vendatur. Mallem nihil scribere, quam
vanitatis argui; sed quoniam me urges, scribo, quę habeo;
qualia illa sint, affirmare non possum. Cum quid omnes
credant, tunc ego quoque credere incipio; interea saepe
quoque vera sunt, quae prima auditione fide non digna
videbantur.
Bene vale. Salutant te omnes nostri et tibi tuisque annum
foelicissimum precantur; hunc etiam ego vobis omnibus
imprecor.
Bernae in ipso die natalis domini incipiente anno domini
1568.
Tuus, quem nosti.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo colendo et compatri
charissimo.
