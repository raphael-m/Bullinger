<nr>[19310]</nr>
<ae>Johannes Haller an Bullinger</ae>
<od>Bern, 20. November 1549</od>
<vo>Autograph: Zürich StA, E II 370, 106.
(Siegel...)</vo>
<dr> <dr>
<re> </re>
<tx>S. Hodie communibus amplissimi senatus votis et suffragiis
electus est in ecclesiae nostrae diaconum Christianus
Hochholtzerus, atque ita ipsius electio tuum praevenit, quod
expectaveram, consilium. Vocatur huc ad aliquot dies, ut
ecclesia ipsum videat et audiat sicque confirmetur. Vocatur ea
conditione ad diaconatum, ut aliquo ex triade nostra deficiente
ipse certo succedat atque interea paulatim ecclesiae mores
addiscat. Non visum est senatui illum petere ab illustribus
dominis Tigurinis, partim ne denuo plus satis iilis sint in
expetendis ministris molesti, partim vero quia non videbatur
opere pretium esse, quia iam prius sub ipsorum dominio degat,
neque existimant vos, qui Aroviensibus ipsum concesseritis, eum
ipsis Bernensibus denegaturos. Scripsi etiam ego illi. Habebit
sine dubio ante omnia vestrum consilium. Vos ergo rogo, ne nobis
hac in parte desitis aut illius vocationem tam necessariam
impediatis. Labora, obsecro, apud senatum, si intellexeris
aliquam difficultatem ingruere velle; erit hoc nobis, ipsi et
ecclesiae ornamento et utilitati. Postulant idem communibus
votis fratres omnes.
^$De obitu Leopoldi nostri, item D. Bartholomaei Meisteri iam
pridem certior factus es. Apud nos quoque paulatim pestis
ingruit. Iam Iudith, senior filia D. Musculi nostri, proxima die
solis peste correpta iam quasi animam agit, ut exigua illius
vitae spes supersit. Ita variis modis affligitur vir optimus.
Dominus consoletur pisum et nos in voluntate sua dirigat in
finem usque, ut vigilantes inveniamur et parati, quandocunque
ipsi placuerit vocare nos!
^$D. quaestor Hallerus petit se apud te excusari, quod ad
proximas tuas non responderit; podagra enim illum iam integro
mense vexavit domique detinuit; incipit iam aliquantum
revalescere. Is quoque te salutat; sic uxor mea et mei omnes,
Musculus quoque te cum tuis omnibus plurimum salutant. Salutem
ex me quoque dicas fratribus omnibus. Plura iam scribenda non
occurrunt festinante nuncio; si quid exciderit, proxime scribam.
Dominus te servet et custodiat, amen.
^$Bernae 20. novembris 1549.
^$Tuus Ioannes Hallerus.
<lz>[Adresse ...]: Clarissimo viro D. Heinrycho Bullingero,
fidelisimo Tigurinae ecclesiae pastori, domino et compatri
venerando.
