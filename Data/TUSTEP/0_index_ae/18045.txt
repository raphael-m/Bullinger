<nr>[18045]</nr>
<ae>Bartholomaeus Paravicini an Bullinger</ae>
<od>Caspano, 27. Februar 1548</od>
<vo>Autograph: Zürich StA, E II 365a, 457</vo>
<dr>Gr. I, S. 122f.</dr>
<re> </re>
<tx>
Min fründtlich gruͦts unnd alles guͦts zuͦvoran. Wirdiger, hochgelerter
unnd achtbarer, günstiger herr, meyster Heinrich, wiewol ich ungern sömlichen
bevelch üch zuͦ handen stelle, nüt destminder aber, diewyl ich versich, daß
ir söllicher gstalt sind, daß, wo die eer Gottes unnd die tugendt der jungen
antryft, [ir]keyn arbeyt ansehendt, hab ich den gegenwürtygen bryeff wellen üch
zuͦschryben, durch welichen wil ich üch zuͦ verston geben, da hie ist ein
min vetter<fn>Raphael Paravicini aus Caspano; s. <a>Bonorand, Bündner Stud.</a> 102.</fn>, der warlich ein man ist, der vor den byderber lüten erschynen mag,
ein guͦter, christlicher, als kein in unserem Velthlyn sye, der die eer Gottes
lieber suͦchet denn die eer der welt. Der hatt vil sünen, under welichen einer
ist,<fn>Martino Paravicini; s. Beat Rudolf <i>Jenny,</i> Antonius Stuppa. Ein vergessener Humanist aus dem Bergell, in: Bündner Monatsblatt 1975, S. 78f, Anm. 32.</fn> der dem vatter glych sehet, warlich tugendthafft, der 13 jar alt ist. Den
wolt sin vatter die ewangelischen leer lernen loßen, unnd darumb, daß niemant
hie ist, der ein sömlichen leer denn knaben zu leeren komlich sie, so hatt er
vermeynt, ob ir, diewyl [ir] ein guͦter diener Gottes sind, im in üwerem huß
annemen weltindt unnd im in die schuͦl schicken mit üweren knaben dann er
würdt gern üch bezalen, was üch geffellig ist. Unnd darumb wil ich üch betten
han, ir welind mit im das bäst thuͦn unnd (wenn das müglich were) im by üch
annemen. Deß knaben unnd sins vatters tugendt wirt üch lüterlicher schryben der
meyster Camillus Renatus, den ir durch die bryeffen wol kennt habend. Nüt mer,
dann wil ich aber ein mal üch betten han, ir wellind das bäst thuͦn unnd im
annemen unnd ein jor zwey unnd mer, wie denn Gott würdt, unnd deß ongefferdt.
Warten ich antwurt. Behuͦt üch der almechtyg Gott.
^$Datum zuͦ Caspan, am 27. tag Hornungs, als man zält 1548 jar.
<un>Euer weisheit dienstwilliger Barthlyme Perawixin, dazumal deß
Barthlyme aman Köchly tischgenger.
<lz>[Adresse:] fehlt
