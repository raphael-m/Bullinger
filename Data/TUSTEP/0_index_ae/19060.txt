<nr>[19060]</nr>
<ae>Bullingeran Johannes Calvin</ae>
<od>[15. März 1549]</od>
<vo>Autograph: Zürich StA, E II 342, 233</vo>
<dr>C.O. XIII, 221-223, Nr. 1165</dr>
<re> </re>
<tx>
S.D. Multum sane profecisti apud me tua responsione, Calvine doctissime et
charissime frater. Rectius nunc te intelligo ex hoc ultimo tuo scripto quam
intellexerim hactenus, sicut videbis in mea responsione. Neque miraberis quod
adeo ruditer ad te scripsi. Invenias hodie doctos, et eximie quidem doctos qui
sententias suas saepius mutent quam prosit. Non quod te talem esse existimem,
sed quod disertis verbis id a te audire cupiverim quod audivi. Alioqui nullam de
te sinistram opinionem concepi. Condona mihi meam rusticitatem. Neque mea tueri
conor, nisi quatenus vera sunt. Neque tu falsa esse dicis, aut falsi me arguis.
Dicis te sic a nobis dissentire, ut animo minime sis disiunctus. Ego vero non
video cur a nobis dissentias. Lecta responsione mea spero te hac in c[au]sa
omnem poriturum dissensionem. Si in aliis dogmatibus a nobis dissentis, id
quidem ignoro, neque puto. D. Bucerum non odie, et dolet mihi modo hominis
infortunium non mediocriter. Sed dubium non est quin is sua flexibilitate
permultum ecclesiae Dei incommodarit. Dominus condonet illi, et nobis quae
contra ipsum affectibus superati peccamus.
De literis a te et ab aliis scriptis et Tigurinis reprehensis nihil adiiciam,
nihil respondebo amplius. Dominus concedat nobis omnibus corda in charitate
syncerissima. Mihi satis est quod scribis te amare nos syncere. Hoc ipsum tibi
et de nobis polliceare licet. Valeant porro expostulationes. Amemus nos mutuo
syncere et aedificemus ecclesias.
^$De rebus nostris nihil aliud nunc scribo quam eas per gratiam Dei optime
habere. Valemus hic omnes et est pax. Utinam ita vivamus ut diuturnam habeamus.
Tigurini in praesenti nullam legationem miserunt ad comitia Salodorensia Regis,
cum quod non sint in foedere de cuius reparatione tractabitur, tum quod foederis
capita aliquot huiusmodi esse videantur, ut non possint a nobis recipi. Dominus
et tempus, spero, subinde suppeditabunt salubre consilium. Multorum animos
terret exemplum foederis Iosaphat icti cum domo Achab, et dolet multis cruenta
illa persequ[u]tio Regis in Christianos. Dominus adsit suis perpetuo. Pro libris
mihi dono missis, ago tibi maximas gratias. Ego ut saltem aliquod gratitudinis
testimonium apud te deponerem, per D. Hallerum misi duas sermonum decades, quas
te accepisse spero. Oro ut boni consulas munusculum exiguum. Laudo tuam fidem
quam in confutando Interim exeruisti. Dominus dabit tibi coronam gloriae. Domino
agimus gratias. Agimus et tibi gratias pro diligentia et laboribus. Perplacet in
scribendo libertas et zelus. Placent prae aliis ultima duo fere folia quae
subiecisti confutationi episcopi Abricensis.
Mirum sane si prurit adhuc cutis usque adeo impigre non tantum confricta sed et
lacerata. Miror valde quo spiritu impulsus Brentius principibus Wirtenbergicis
respondeat, posse hos publicare Interim et subditis imponere religionem
Interemicam (vel Ierobeamicam), ita tamen ne quid approbent in Interim. Hanc
enim hominis esse sententiam retulit illustrissimus princeps Georgius comes
Wirtenberg[ensis], qui etiam ea re valde offensus est, eoque nomine valde
improbat Brentium. Pergamus nos potius veritatem diserte confiteri et non
approbare aut dissimulare si vel tantillum obiiciatur nobis religionis falsae.
D. Musculus unice mihi charus Bernae haerebit, spero, ac fideliter in ea
laborabit ecclesia. Ecclesia Christi quidem dispersa est per totum terrarum
orbem, sed pauculae restant hodie quae palam ecclesiae Christi nomen retineant.
Ecclesiae germanicae fere omnes (certe superioris Germaniae) receperunt Interim.
Oremus pro illis, obsecro, et huc conferamus vires omnes in Helvetia ut
ecclesiae nostrae sint concordes. Huc confer omnem tuam operam: nos quoque
nostrum officium faciemus pro nostra virili.
Vale in Christo, vir colendissime
et frater in Domino charissime. Saluta fratres omnes, inprimis D. Gallasium, a
quo accepi librum elegantem pro quo magnas ago gratis. Salutant te fratres omnes
etc.
</tx>
<un>fehlt</tx>
<lz>[Adresse:] fehlt
