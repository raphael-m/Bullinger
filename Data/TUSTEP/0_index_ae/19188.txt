<nr>[19188]</nr>
<ae>Fridolin Brunner an Bullinger</ae>
<od>Glarus, 30. Juli [1549]</od>
<vo>Autograph: Zürich StA, E II 317, 2394.
(Siegel...)</vo>
<dr> </dr>
<re> </re>
<tx>S. Decades tuas, vir ornatissime, multa animi voluptate
perlegi, partim quod Christi ecclesię non parum emolumenti
allaturas fore confidam, partim etiam quod divini ingenii
spectatęque probitatis tuę specimen evidentissimum praebere
soleant. Non possum adhęc non satis mirari hanc tuam animi
dexteritatem constantiamque, ut, quamvis hosce tuos sanctos et
immensos labores ab ingratis et impiis sugillare iniquoque
suscipere animo in dies videas, pro gratia et longanimitate tibi
divinitus concessa te a tuo proposito sancto nihilominus
absterrere nullo pacto queant. Virtutis profecto est dei, ut,
qui hactenus ab emulis tuis adeo multis incessanter sis
impugnatus, iis spretis in labore perpetuo pertinatia tam pia
indefessus sic perrexeris, quo tandem ad finem usque adoptatum
Chriti negotium perducere liceat. Probe haud dubie edoctus, ut
his, qui in hac militia certaturi sint, dominum victoriam mature
satis et posse et velle conferre. Adversarii tibi iamdudum in
hac theologica pugna palmam quamvis invitus tibi concedere
coacti sunt. Quapropter te oramus obtestamurque, vir
integerrime, ut, quemadmodum hactenus in vinea domini laborare
absque fastidio coepisti, pergere ne cesses. Et quamvis
prophamus et ingratus mundus tibi parum laudis et famę inde
tribuat, sufficiat doctorum et piorum encomio evehi et
celebrari, quibus persuasum lucubrationes tuas ecclesiae
inestimabilem allaturas fructum. Quid ad nos impiorum iudicium;
laudi tantum datur, dum boni a synceri animi viris laudibus
tolluntur. Ad hunc quippe finem nostra omnia sunt dirigenda.
magnę profecto es aestimationis apud quosvis integerrimos et
deo praecipue, quod maximum est, valde gratus. Quid plus
adoptare queas? Honorabile et perpetuum tibi nomen ex laboribus
tuis sanctis hic, quoad saeculum hoc duraverit, et quod
praecipuum, in gloria futura splendorem firmamenti, qui multos
ad iusticiam adduxeris, peperisti. Et quamvis corpore a te, mi
Bullingere, sim alienatus, nihilominus animo semper tecum sum,
dum noctu diuque tua evolvam monumenta, quibus perlectis nunquam
non et doctior et integrior evado. Nullo pacto, crede mihi,
huius temporis taedium fallere melius possum, quam dum in Biblia
sacra tuas enarrationes legere soleam; aliorum enim opera non
su<n> tam solida, tersa, clara et huius salsitudinis, ut tua
sunt. Id non ego solus, sed innumeri mecum ingenue absque
adulationem profitentur. Haec omnis in hunc finem dicta volo, ut
tibi sponte hoc tramite currenti calcar addam. Utere spiritus
sancti donis, ut hactenus fecisti, cum foenore ad ecclesię
utilitatem, quo facto copiosa apud dominum tibi perseveranti
merces est reposita. Novarum rerum apud nos non alia sunt, quam
quae, si <sic?> audiantur, pias aures potius molestant quam
exhilarent. Tractantur apud nos foedera Gallica et de
largitionibus fit ab omnibus sermo, parum de pietate, ęquitate
et iusticia promovenda laboratur. Unanimiter nos symmystę et
frates Gallicum illud foedus strenue impugnavimus, sed harenę
mandavimus semina; regina peccunia vicit. Mundus mundus estet
impurus semper mundus esse perseverabit et vana stultaque
negotia eius. De Caesare nu[n]quam quid boni audivimus. Dominus
autem, qui novit, omnia in globiam nominis sui convertat. Nunc
vela colligere iustum est. Ausus fui tua interturbare negotia,
quod semper te familiariter usus sim; non puto colloquium meum
iniquo ferre animo, cum intelligis hoc factum ab eo, qui non
vane sperat in praecipuorum amicorum tuorum numero ese. Vale
bene et una cum honesta familia tua. Ego et omnes fratres tibi
et tuis commendamus plurimum nos precibus ad dominum. Faxit
adhęc dominus, ut te Nestoreos sinat vivere annos in
reipublicae christianę commodum.
^$Datum Glarianę 30. iulii.
^$Laurentius Agricola et omnes symmyste iubent et precantur te et
tuam familiam bene valere oramusque, ut Decadibus indicem
praefigere digneris. Iterum vale.
^$Fridolinus Fonteius tui observandissimus.
^$Saluta nomine meo Rodolphum Gualtherum et Conradum Gessnerum,
medicinę doctorem, viros et doctrina et pietate spectabiles.
<lz>[Adresse ...]: Dem ersamenn und wolgelerten M. Heinrich
Bullinger, gottes worts diener zu Zürich, sinem günstigen herren
und fründ, zu handen.
