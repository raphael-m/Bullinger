<nr>[24051]</nr>
<ae>Petrus Martyr Vermigli an Bullinger</ae>
Straßburg, 24. Februar 1554.
Zürich StA, E II 335, 2257f. / Orig.(Aut.)
Zur.lett. III,  S. 512ff.
Ep.Tig. III,  S. 336f.
S. D.  Binis tuis iam ad me scripsisti, vir clarissime, ut
si quid haberem de optimo viro atque charissimo in Christo
fratre domino a Lasco,* (*a.R.: Alasco/A lasc.)
tibi statim significarem, neque te paterer ignorare quę ad
nos de rebus Anglicis afferrentur. Quare cum habeam quę de
his nuntiem, ut ea iam nunc ad te scriberem differendum non
censui. Iverat noster a Lasco, quemadmodum significaveram,
cum suis peregrinis in Daniam; sed ibi satis male, ne
barbare dixerim, fuit acceptus; non quidem, ut existimo,
culpa regis, at doctorum et ministrorum ecclesię, quorum
denique concionibus et impulsu ex illo regno cum suis
eiectus est. Nec dubites illos homines rei sacramentarię
causa nos habere deteriori loco quam papistas. Cęterum
deus, qui nunquam suos deserit, curavit ut ille vir dei cum
suis omnibus in Phrysia summo exciperetur honore; ubi
princeps illa processit eis obviam, largissimis eleemosynis
recreavit, curavitque ut Hendę duas liceret haberi
peregrinorum ecclesias, unam sane Anglicam, alteram vero
Gallicam. Sed ibi ferme per omnia loca error Suencheldii
crudelissime grassatur.
Hęc de fratre nostro domino a Lasco: nunc de Anglia.
Infensus adeo est populus reginę, pręsertim ob
Hispanicum matrimonium, ut in validam conspirationem
eruperit. Exercitus iam est collectus viginti millium citra
equites; occuparunt universum Cantium una cum illius
regionis Cantianę portubus, ac naves tormentis bellicis
expoliarunt, quibus nunc in castris utuntur. Preterea ducem
sibi delegerunt, non solum strenuum, sed rei militaris
peritissimum: progressi iam sunt usque Londinum:
Vinthoniensis domum obtinent, neque multum distant ab
ędibus domini Cantuariensis, quę sunt ad Lambeth.
Londini portas, cum venissent ad pontem, invenerunt clausas;
non sane quod Londinenses a sensu istorum armorum
abhorreant, sed timuerunt ne diriperentur vel a regina vel
ab exercitu coniuratorum. Qui sunt in castris tria petunt a
regina: primum ut rex deligatur Anglici sanguinis:
alterum, ut religio quę vigebat sub Eduardo nunc quoque
valeat: tertium, ut pascua communia quę a potentioribus
iam fuerunt usurpata restituantur. Et obsides petunt, ut
ista serventur, episcopum Vinthoniensem et dominum Paggetum.
Atque in hac sua expeditione bene magnum numerum
sacrificorum suspenderunt. Civitas Londinensis est in magno
periculo: quę si diriperetur, quod avertat dominus,*
(*a.R.: ..us. deus?) non possent illi mercatores naufragium
facere quin secum infinitorum quodammodo calamitatem
traherent. Scribitur pręterea imperator Antverpię
omnia
bona mercatorum Anglię prohibuisse, ne distraherentur vel
alio transferrentur. Ad nos huc superioribus diebus permulti
iuvenes Angli venerunt, partim Oxonienses, partim
Cantabrigienses, quos hic alent in litteris multi pii
mercatores, ut si quando illi regno deus religionis
pristinum statum restituere dignatus fuerit, ecclesię
Anglicanę usui esse possint. Hęc habui quę
scriberem.
Deus te incolumem diutissime servet! Salutat te d. Zancus.
Ego vero meo nomine salutem omnibus vestris symmystis dici
cupio.  24. febr. 1554. Argentinę.
Tuus in domino Petrus Martyr.
Alia sunt quę postea de rebus Anglicis accepimus, quę
non arbitror opus esse ut scribam, siquidem omnia cognoscere
poteris de isto bono viro, qui has meas tibi est redditurus.
Eum scito Anglum esse nostrę doctrinę studiosissimum,
quique illam concionando magnis laboribus et summa industria
tuebatur et propugnabat. Nunc vero cum tam difficilia
tempora inciderint, ut molestiam animi leniat, sicut vides,
peregrinatur, invisendo ecclesias quas prę cęteris
bene institutas arbitratur:
quare ipsum tibi etiam atque etiam commendo.
Clarissimo viro domino Heynricho Bulyngero, ecclesię
Tigurinę ministro fidelissimo atque mihi multis nominibus
observando.                 Tiguri.
