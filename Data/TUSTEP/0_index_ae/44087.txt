<nr>[44087]</nr>
<ae>Johannes Haller an Bullinger.</ae>
Bern, 21. Oktober 1574.
Zürich StA, E II 370a, 511. / Orig.(Aut.)
S.   Quamvis fortassis prolixas a me expectas literas, nihil
tamen modo aliud
scribere possum, quam quod latorem harum summopere tibi
commendo, quamvis is
sit, quem meae literae non magis commendare possint, quam
ipse se ipsum, dummodo,
quis sit, cognoscatur. Est autem is d. Merlinus, domini de
la Val et Coligniorum
atque ecclesiae Gallicae, quę nunc apud nos agit, fidus
minister, homo pius,
doctus, humanus et modestus, qui non tam filii sui deducendi
gratia ad vos
proficiscitur quam desiderio videndi et alloquendi te. Ideo
me rogavit, ut ipsi
ad te darem literas, ut tanto confidentius ad te accedere
auderet, quod illi
negare non potui utpote homini mihi amicissimo et
familiarissimo. Oro ergo, ut
pro tua solita humanitate illum ita excipias, ut intelligat
me quoque abs te
amari. Pro Responso tuo contra bullam papae in Anglia sparsa
gratias tibi ago
maximas; totam iam perlegi et digna esset, quae in aliis
quoque linguis
legeretur. Puto autem aliquem ex vestris futurum, qui eam
Germanis quoque
legendam exhibeat.     De rebus Gallicis, quae quidem apud
nos sciri possunt,
omnia ex d. Merlino cognosces. Privatae mediocriter habent.
Steigerus ex suis
vindemiis Rotulanis nondum rediit; vini mediocris apud nos
fuisset proventus,
sed intemperantia et immodestia hominum illa catholica
facit, ut in irritamentum
furoris dei datum nobis esse videatur. Dominus avertat a
nobis omne malum.
Bene vale. Salutant te nostri omnes.
Bernae  21. octobris 1574.
I[ohannes] Hall[erus] tuus.
Clarissimo viro d. Heinrycho Bullingero seniori, pastori
ecclesiae Tigurinae
fidelissimo, domino affini et compatri meo colendissimo et
charissimo.
