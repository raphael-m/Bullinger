<nr>[43036]</nr>
<ae>Tobias Egli an Bullinger.</ae>
(Chur), 6. März 1573.
Zürich StA,  A 248.2.
Gr. III, S. 410ff.
Damitt ir ouch grundtlich wüßtind, wie es hie und anderschwo
in Pündten gange,
hab ich noch dem anderen brief dises verzeichnen wöllenn,
nochdem ich den grund
ex d. c[onsule] meo verstandenn. Uff hütt den 6. mertzens
sind vom Pundt in die
9 man allhie und vom Gottshus ouch ettlich, zuͦ
beratschlagenn, wie man die
gmeinden, so ufzebrechen willens sind, beguͤtige, unnd
hette man frilich hütt
ettwas gemacht; aber nitt ein bott (daruf man doch gewartet)
ist uß den X
Gerichten verhanden; dan die vorig wochen sind die X Gericht
uf Davos by
einanderen gesin, alda veranlaset worden, uf ire gmeinden ze
bringen, ob sy ouch
alhar botten senden wöllend. So ist inen uf Davos kein
bscheid worden; dan die 3
gricht im Prettigeüw, Schiers, Castel, Closter, und das halb
gricht in Schanvick
die wellend ufsin oder joch wyter allein umb ettwas
verziehen. Darumb von
Grichten kein botten harkommen, sonder allein ein schryben,
das sy keine botten
senden dörfind, namlich die Davoser; diewyl das mertheill
wider sy sye, so
müsend sy stillston; aber doch, was die 2 Pündt zuͦ frid
unnd einigkeitt
machind, wellend sy gern habenn. Also wirdt man morn (als
ich verstanden)
fürfaren und ein stattlichen pundtstag ansehen one verzug
unnd da uf fründtlichs
gfallen der gmeindenn ordinieren und verbesseren, das vorhin
verhönt wordenn.
Dan wie ich üch vorlangest gschribenn, so klagend sich die
gmeinden 6 stucken
halbenn sonderlich:  1. des nüwen Veltlins houptman Gallus
von Joch; den will
man abgestossen haben;  2. deß legati halben;  3. der 7000
gl. halbenn;  4. der
vereinigung halben;  5. so ist her Conrad sonst uß dem
stoub;  6. so ist der
gmein man von müntzeri ellendklich betrogenn wordenn, und
dise müntzer und ir
fründtschaft die wellend unsere kirch regieren und ire
predicanten undertruken;
darum wirdt inen gott ouch inschencken. Aber ir muͦtwillen
ist dermasen, das ich
eben hie nüt schaffen, derhalben nochmal bitten, ir wellend
minen unvergessen
haben; lassend ein anderen ouch 14 jar an der frömbde dienen
etc. Summa: die
gmeinden wellend, das es bym ersten urtel blybe, wie sy es
gemachet, als sy
vorhin oder jetz ein jar von fendlinen verordnet. Also ist
lyb und guͦt
verfallen Rh[etiensi]; also muͦs h[err] Conrad uß den
landen sin; also muͦs
Gallus, ein abgefeimeter mensch und graf Han[n]ibals
geheimer und Rh[etiensis]
underhembd gewesen, noch ein wyl under der stägen sitzen,
und müsend ettlich
botten, die villicht umb gelts willen den wagen krum gefürt,
schwitzenn; also
wirdt grössere forcht und bessere zucht werden. Aber mir
will nitt yn, das sy
die buren werdind gestillen lassen, wenn sy schon ein
pundtstag ansehind und
wider alle ding uf die gmeinden schrybend, diewyl die
Gericht nitt dörffend
botten senden und mertheill ein anderen weg ziehen wellend.
Darnebend groses
geschrey und unwillen allenthalbenn. Ouch unns gott von
himmlen abhin groser
gfaren und strafen gnuͦgsam gwarnet: wir aber uns so vil
erbesseret, das wir
erst den predicanten das mul bschlüsen wellind. Dan inn
vergangnem pundtstag
habend die grosen hansen unnd rechten redlifürer der
pensionen und vereinigung
ein gmeins gschrey unnd treuwung durch h[erren] doctor
Ruinellen unns ufgetrohen
und enbieten lassen, man werde unns das mul bschlüsen, und
werde man uns
bschiken für die Pündt. Ist alles daruf bschehen, das sy
gefürcht, wir legend
uns wider die vereinigung und andere ire practiken unnd
krämery oder kesslery,
wie man's by uns heißt. Hette aber deß nüt bedörfenn,
sömliche lugenen und
ytele ding ufzeträyen; dan wir uns von gnaden gotts gar nüt
gefürcht, sonder
anlas gewünscht, für die Pünt zuͦ beruͤft zuͦ werdenn,
darus doch nüt worden.
Aber darnoch sy gefochten, darnach gelingt inen jetz, also
das, diewyl sy
unverhinderet begert, ire anfechtungen abzetrucken, das grad
dieselbigen ir mul
nitt ufthuͦn dörfend, die uns unsere müler bschliesen
wellen, und schier nienen
sicher sind und kum kaus sagen dörfend. Also begegnet dem
gottlosen grad das, so
er fürcht und miden will mitt sinen ellenden weltlichen
ratschlegenn.    -
Man sagt hie, uf Davos habe man ein  rot crütz unnd 3 sonnen
amm himel gesehen
sampt anderen erschrokenlichen dingen, dem ich bas
nochforschen will unnd nechst
den grund schryben, so jenen möglich. Ich kan nitt anders us
allen umstenden
reden, dan das wir baden müsind und schwere gfar vorhanden;
dan kurtzumb, man
will uß gotts wort eben nitt mer gstraft sin; darumb muͦs
gott mitt andern
mittlen strafen.    -      Min g[nädige] herren schribend
üwerm e[rsamen] rath
fründtlich und danckend inen ires schrybens, in dem sy
unserer sachen halben
grundtlichen bricht begerend, welchen sy inen ouch allem
handel noch, wie es
stath, zuͦschrybend und ich üch ouch zuͦ guͦtem teill
hie verzeichnet hab.
Gott sye mitt üch und uns allen. Amen.
Ocyssime. 1573,  6. martii sub crepusculo.
Das schryben aber dörfend sy nitt by menklichem lutprecht
machen; dan sy's
nun ettlichen uß dem Pundt zeigen, da sy fürchtend, die
buren seittind:
[Send ir, die von Chur werbend umb hilff.] Ich weiß aber,
das guͦt
herren sich ü[wer], u[nser] g[nädigen] h[erren] der
Eydtgnossen, wol getröstend. Gott behüt uns vor unfal.
