<nr>[40096]</nr>
<ae>Thomas Erastus an Bullinger.</ae>
(Heidelberg), 29. Oktober (1570).
Zürich StA, E II 345, 741f.
Auszug und englische Übersetzung bei ^#/+Gunnoe,^#/- Erastus..., 2011, S. 423f.
Literas tuas ultimas, vir clarissime atque colendissime,
ante biduum accepi, ad
quas breviter nunc respondere statui oblata occasione tam
commoda. Primum quidem
ad literas quod attinet a vobis in Iunia scriptas, repertae
eae sunt et quidem
integrae et quoniam bene fuerunt obsignatae, videntur hoc
consilii coepisse
velle se servare tantisper, dum nemo amplius inquirat, sed
omnes perditas esse
credant. Suspicionem hanc multa pariunt, inter quae et
illud, quod, tametsi
Metim abiisset uxor Oleviani, nihilominus per tres integros
menses et amplius
retinuit, deinde quod tam aegre tulisse videntur earum
repetitionem. Sed haec non multum ad nos.
Pro literis ad d.d. Bezam et Dathenum missis tantas tibi ago
gratias, quantas
non possum scribere. Omnino gratissimae mihi fuerunt
utriusque, tuae inquam et
d. Gvaltheri. Si quid habent candoris et iudicii, poterant
rem accuratius
expendere ac se minus turpiter dare. Satis omnino aperte et
clare scribitis
omnia; sed frustra tamen scribitis. Qui namque thesim
defendendam susceperunt,
quidvis potius faciunt, quam errare se agnoscant aut
fateantur. Non erat
necesse, mi Bullingere, ut tanta solicitudine rogares, ne
commoverer Dathenica
intemperie; perinde mihi fuit  ista intelligere convicia, ac
si somnium
vidissem, propterea quod eadem haec saepe audivi ab illis
inculcata esse ad
nauseam usque principi electori aliisque cunctis publice et
privatim.
Occalluerunt omnes sensus mei ad istas voces. Altera causa
est, quod deus
ingenti me hoc dono ornavit, ut iniurias quaslibet admodum
aequo animo accipere,
aequiore ferre, aequissimo paulo post deponere et ex toto
animo ignoscere
possim. Pro hoc beneficio divino tantas deo ago subinde
gratias, quantas possum,
non quantas agere me debere intelligo. Non desinam igitur
propterea omnibus esse
amicus, omnibus gratificari et hoc ipsis dare, quod ab illis
mihi dari cupiam,
quos offendissem iniuste, imo ne quidem mentionem aliquam
faciam, nisi forte
apud amicos meos summos atque fidelissimos.
Quin Witebergenses recte sentiant aut saltem proxime ad nos
accedant in negocio
eucharistiae, noli dubitare; ipsa eorum scripta satis
indicant, sed a multis
bonis et fide dignis ita hoc mihi confirmatur, ut ambigere
non possim.
Antilogias catecheseos, ordinationis et theologorum vos iam
accepisse puto;
transmissum enim nuper est vasculum affini meo, in quo cum
aliis quibusdam rebus
ac suppellectile aliqua huius scripti exemplum inerat. Spero
eum iam accepisse,
nisi Argentinae retentum fuerit, quod equidem nolim.
Oro te plurimum et una tecum d. Ludovicum Lavaterum nostrum,
virum vere bonum,
pium et doctum, ut serio, amice tamen d. Willingum
hortemini, ut formulae
principis disciplinariae non se nimium opponat, sed aliquid
pacis causa toleret.
Melius est parvum malum magno, quod consequi est
necessarium, si stationem
locumque deserere cogatur. Valde gratus esse Brettanis
dicitur, sed nihil in
plebe firmitatis. Ita tamen vos scribere cupio, ne profectum
a me sentiat,
quoniam minus haberet authoritatis adhortatio; alias non
opus est aliquid
celare. Multis iam in locis eligunt seniores, et videntur
ubique fere data opera
pessimos eligere, ut rideant, puto; nihil vel ex hac ipsa
re, uti metuo, boni expectare poterimus.
De Sylvano et sociis nil habeo certi, quam quod scribere
dicitur ille
confutationem in carcere plenam et solidam. Si dominus, quod
spero, animum eius
mutavit, poterit praestare multum, quia et doctus est et,
cum hoc morbo
laboravit, penitius horum nebulonum sensa percepit, quaeque
argumenta magis
valeant apud ipsos, expertus est. Author primus, Adamus,
heri vesperi adductus
est Amberga. Puto nos iam brevi finem aliquem huius rei
prospecturos. Gaudeo,
quod saltem non spargi pestilentissimus foetor iam possit
comprehensis omnibus consciis eius horribilis erroris.
Vestri mihi sic sunt commendati, ut vos extra omnem curam
esse velim in illis, quae praestari a me poterunt.
Sum iam totus in cogitatione de confutando monstrissimo et
absurdissimo dogmate
Paracelsi, et in prima parte (puto libros mihi scribendos
fore 4 bene magnos) ea
tractare statui, quae ad pietatem attinent, id est de
superstitiosa et magica
curatione per verba, characteres, invocationes nescio quorum
angelorum et
quicquid huius farinae cacodaemones excogitarunt. Graves hic
quaestiones
incident, quas partim ex philosophia, partim ex theologia
pro virili mea tentabo
plane et solide dissolvere. Valde commode mihi d. Ludovicus
libellum suum de
spectris misit, quem nunc cogerer legere, si non iam ante
statutum fuisset. Oro
te etiam atque etiam, ei ut pro me summas velis agere
gratias, si non potero
scribere. Pro grati animi significatione libellum meum
contra astrologos mitto,
quia an habeatis nescio et nihil aliud nunc ad manus est.
Mitto interim vobis
quaestionem ad idem ferme argumentum pertinentem, an sagae
nostrae iure divino
capitaliter peccent, examinandam. Rogatus a viro optimo et
doctissimo, adde
etiam piissimo scripsi, qui contra me sentit cum Wiero<f1>Johann Weyer; s. Handwörterbuch zur deutschen Rechtsgeschichte V 1344-1346.<fe>
medico in lib. De praestigiis daemonum.
Cuius causa scripsi illa, haec est: Ille Paracelsus vocat se
Eremitam ab
Hohenheim itemque Bombast. Velim ergo scire, an sit aliqua
familia nobilis umb
Einsidlen von Hohenheim oder Bombast, et si quid praeterea
sciri de hac re
potest. Vehementer te rogo, ut, undecunque aliquid
resciscere possis,
scisciteris per occasionem. Fuit familiaris aliquando cuidem
d. Clausero, medico Tigurino.
Imperatoris filiam 22. octobris despondit sibi nomine Galli
archidux
Ferdinandus. Adfuit legatus a Gallo missus, homo Italus ex
loco infimo et
prorsus plebeio comes factus d'Ares propter exercitam cum
regina libidinem,
ut aiunt. Vide, quo recidant res. Ad celebrem conventum
talem principum mittit
hominem talem Gallus, qui, si non puer esset, mihi videretur
ridere Caesarem et imperium.
Nostri strenue nunc pro concionibus suam commendant
excommunicationem,
spiritualem dicentes rem ad magistratum non pertinere, qui
prophanus sit, ac
Matth. 18. Christum de spirituali gubernatione disserere.
Comitia, ut puto, intra paucas septimanas finientur;
postquam enim hac occasione
commode minoribusque expensis utramque filiam nuptui dedit
ac ablegavit (Gallica
cras dicitur abitura) et praeterea quod voluit impetravit
Caesar,  parum
laborare videtur de caeteris. Impetravit autem amplius
300,000 thal., si simul
computentur, quae denuo ei confirmata sunt de promissione
iam ante facta et quae
nunc ei sunt primum concessa. Non possum aliud indicare quam
interitum adesse
prae foribus imperii; tanta enim vis argenti in luxum
impenditur omnis nec sufficit tamen.
Qui has vobis adfert, Simon Reutinger, non longe a Schafusio
parentem habet
papistam, qui ei subsidio esse nulla in re vult, nisi
sacrificus fiat. Cum ergo
hic se sustinere diutius non possit, ad vos proficiscitur
opem auxiliumque
petiturus; apud te superiore anno fuit ac literas a nobis
tibi attulit tuamque
humanitatem tunc eam est expertus et aliorum d.d.
collegarum, ut nunc egregie
speret. Est autem vere bonus et pius iuvenis adeoque ipsa
modestia. Nihil unquam
aut vidi aut audivi de eo, quod non esset dignum
commendatione, in tota eius
vita. Ingenio est non admodum acri et celeri, at animo valde
probo.
Baccalaureus, ut vocant, creatus est ante biennium fere et
progressus fuisset
longius, nisi paupertas eum remorata fuisset. Oro ergo vos,
quanta debeo
observantia et possum contentione, ut ei, si fieri ullo modo
possit, adesse
velitis, ne forte cogatur aliquid facere non recti, quod
eum, ne si moriendum
sit, facturum non puto. Si apud vos locus ei esse non
poterit, consilio et
commendatione saltem iuvare poteritis. Persuasus omnino sum,
nisi prorsus fides
omnis exulet, vos in bonum, pium, gratum et ecclesiae utilem
adolescentem
collaturos officium, cuius vos poenitere non possit; sane
putabo mihi datum
esse, quicquid per vos ei dabitur. Deus optimus maximus
laboribus et studiis
vestris benedicat et vos incolumes servet. Amen.
Die  29. octobris.
Tuae praestantiae observantissimus Thomas Erastus.
Virtute, doctrina pietateque clarissimo viro d. Henrico
Bullingero,
Tigur'inae] ecclesiae ministro primario, domino suo patris
instar summe honorando.
