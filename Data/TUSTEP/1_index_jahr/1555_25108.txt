<nr>[25108]</nr>
<ae>Bullinger an Ambrosius Blarer</ae>
Zürich, 21. Juli 1555.
St. Gallen VIII, 38.
Orig. (Aut.)
Bl. III, 324f.

S. D.   Literas tuae pietatis binas accepi, frater
charissime, priores scriptas iunii 7., posteriores  1. iulii
et in his literas d. consulis Welseri, quas hic remitto.
Exulcerata sunt ubique omnia, bellis et proditionibus
scatent omnia, quia totus hic mundus positus est in malo et
bona parte sciens et volens veritatem oppugnat.

Italia misere laceratur fame et bello, non desinit interim
italiscere; omnia per Germaniam metu belli trepidant; sed
non desinimus germanizare; iusta ergo sunt dei iudicia.
Quid, quod ministri postergata omni mansuetudine instar
rebidarum belluarum furiunt et ferociunt in fratres? De
Lutheranis loquor; mirum est, quam insaniant isti contra
nos. Varii hic sparguntur rumores de rebus variis; certum
esse aiunt Poloniam recepisse Christi evangelium; in Anglia
exercetur carnificina truculentissima. Deus adsit nobis!
Argentinae, Regenspurgi et in aliis imperii urbibus nihil
nunc habent, quod Lutherani in tanta omnium corruptione
insectentur quam nos. Oremus dominum, ut afflictae adsit
ecclesiae; certum est Lutheranos papistis esse nobis
infensiores longe.
Alterum ex hisce libellis tibi servabis, alterum dabis d.
consuli Fuchsio<f1>Peter Fuchs.<fe>. Utinam Samuel Wittenbachius multorum
calamitatibus praemonitus iam abstineat a milicia, quae
paratur modo! Salutabis illum et hortaberis, sui et suorum
meminerit. Salutabis inprimis d. consulem, d. Iacobum
Funklium, d. Valerium<f1>Göuffi.<fe> et reliquos amicos. Vive et vale una
cum omni tua familia. Tiguri  21. iulii 1555.

T[uus]  Bullingerus.

An herren Johansen Hallern, minen lieben gevattern, disen
brieff gen Byel zuͦ fertigen an den erwirdigen m.
Ambrosien Blaureren, predicanten zuͦ Byel.

