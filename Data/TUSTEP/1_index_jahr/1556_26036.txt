<nr>[26036]</nr>
<ae>Martin Micronius (...) an Bullinger</ae>
<od>Norden, 5. März 1556</od>
<vo>Autograph: Zürich StA, E II 375, 487.
(Siegel...)</vo>
<dr>Füslin, Cent. 83 (381ff.)dr>
<re> </re>
<tx>Quandoquidem tua, mi d. Bullingere, antistes vigilantissime,
nota est pia sollicitudo, qua pro omnibus Christi ecclesiis,
etiam longius a te dissitis anxius esse soles, quo pacto se
habeant, rem non ingratam me tibi facturum putavi, si paucis
ecclesiarum hic nostrarum statum ad te perscriberem. Sunt vero
illę loco satis bono et quotidie magis in sincera Christi
doctrina promovent. Controversia sacramentaria iam propemodum
apud nos sepulta videtur, nisi quod clanculum adversum nos
mussitant nonnulli et ex primariis viris aliqui monstri aliquid
alere videntur. Sed dominus, quicquid id est, quod astute sub
prętextu confessionis Augustanę moliuntur, facile potest
subvertere et astutos in ipsorum astutia comprehendere. Interim
negotium hisce diebus non parum exhibuit hic nobis anabaptista
quidam passim nos apud plebem pro falsis traducens doctoribus
quique diffugeremus male nobis conscii publicum suscipere cum
ipso colloquium. Res eo tandem perducta est, ut hisce
bachanalibus in totius ecclesię conspectu per totum triduum sit
disputatum de incarnatione Christi domini, cuius ille originem
statuebat modo ex substantia spiritus sancti, modo ex substantia
dei patris, repente ex verbi natura, postremum ex nihilo, cum
tam esset in doctrina inconstans nec argumenta obiecta se
diceret posse diluere, veritas triumphavit illeque cum summo
pudore alio iam commigrare cogitur una cum suis. Cęterum
pręcipuum sui erroris fulcrum in eo statuit, quod mulieribus
natura nullum insit semen, sed quod agrorum istar semen dumtaxat
excipiunt, quod in matrice veluti in agro situm exit in hominem
mulieribus nihil ad foetus materiam conferentibus praeter
alimentum et gestationem, ob quae officia mulieres suarum
prolium matres vocantur. Sic Christum vocari filium Marię,
fructum ventris ipsius, semen eius, quod ab ea semen divinum sit
acceptum, retentum, gestatum et educatum et tandem in lucem
editum, non autem, quod de sua substantia aliquid ad materiam
humanę Christi naturę contulisset, quam conferre etiam nullo
modo potuisset mulieribus (ut ille aiebat) semine carentibus.
Nos contra multis veteris et novi testamenti citatis testimoniis
docebamus mulieri ęque ac viro semen tribui. Quodsi ostendere
non ptuissemus, caussa nostra apud plebem in magnam venisset
suspitionem ęgriusque meo iudicio defendi potuisset. Ac proinde
miror d. Musculum in 17. caput Geneseos ita scribere perinde ac
si propagatio humani generis ex masculino dumtaxat esset semine
sicque mulieri semen adimere videtur. Id si adversarii nostri
semel in scriptis Musculi observarent, nemo credat, quas
effarent glorias atque iam non etiam victoriam apud omnes sibi
pollicerentur. Magna est ubique Musculi autoritas, cuius
pręiudicio si caussa nostra gravabitur, ęgrius antagonistis
nostris, hominibus versatissimis, os obturabitur. Te igitur per
Christi nomen rogatum volumus, ut de his d. Musculum commone-
facere digneris, ut, si in ea est sententia, ut existi-met
mulier non inesse semen, id tamen in suis scriptis silentio
prętereat, praesertim cum nos a partibus nostris Galenum et
plurima scripturę loca habeamus, ne illius autoritate Menno
adversum nos abutatur. Sin vero d. Musculus in eadem est
nobiscum sententia, admonendus, ut prima quaque occasione illam
publicet mentemque suam circa illa in 17. capite Geneseos verba
explicet. Velis, obsecro, in gratiarum ecclesiarum Christi, quae
hic et per universam Germaniam Inferiorem a Mennitis graviter
turbantur et infestantur ob hanc de incarnatione Christi
doctrinam, de his d. Musculum admonere, ut hic laboranti
ecclesię primo quoque tempore succurrat. Ego de his fratrum
etiam aliquot rogatu ad d. Musculum scripturus eram, si ego ipsi
ęque atque tibi notus fuissem, nisi etiam existimassem illum
tua autoritate ad eam rem facilius inductum iri. Audimus, mi
domine Bullingere, te in explicanda Apocalypsi versari; utinam,
quae tuę ecclesię tam opulenter aliquot iam annis tradidisti,
omnibus aliis ecclesiis etiam communices, saltem capita
concionum tuarum in prophetas, historicos scripturę libet in
apostolicas epistolas in lucem dares; operam meo iudicio
praestares ecclesię utilissimam. Nam brevitas illa capitum
concionum tuarum copiosa est succique plena mentemque scripturę
clarissime aperit. Utinam, mi domine, hic te semel sineres
persuaderi et ab ipsis prophetis periculum faceres. Ignoscis
huic meę libertati, quam sumo ex studio propagationis evangelii
Christi, nec dubito, quin pro tua pietate eam sis bene
interpretaturus. Precor, ut de sententia d. Musculi primo quoque
tempore certiores reddamur; nam multi fratres et verbi ministri
in hac caussa sunt mecum anxii propter adversariorum
improbitatem, qui undequaque arma furiosorum hominum instar
arripiunt et magis student cavillis quam iustis armis pugnare,
siquidem audent Aristotelem nobis opponere. Quid facerent, si
Musculum a suis partibus stare intelligerent (nam Menno ex
nostrorum scriptis talia venatur), nisi mature ipse dominus
Musculus occurrat. Cęterum de morte sanctissimę mulieris,
viduę Hoperi, et filiolę ipsius Rachelis non existimo opus ad
te quicquam scribere. Ego iam solus ex Hoperi familia, quae apud
vos erat, superstes sum. Dominus me tandem illis in regno suo
adiungere velit. Salutem meo nomine dicere non graveris
observandis meis pręceptoribus d. Bibliandro, d. patri
Pellicano et d. Gesnero. Si vestram linguam callerem, veteri
meę hospitę muͦtter Zingin ad ipsius literas multis nominibus
mihi gratissimas responderem. Te obsecro, si molestum non est,
salutem ex me precari dignaberis. Salutant vos fratres hic
nostri omnes, imprimis d. Ioannes Utenhovius et collega meus
Vincentius, quo fideliorem et magis commodum symmistam optare
non possem. Vale.
^$Nordę Phrysiorum 1556. Martii 5.
^$Tibi addictissimus frater ac famulus Martinus Micronius.
<lz>[Adresse ...]: Pietate et eruditione praestantissimo viro d.
Henrico Bullingero, ecclesię Tigurinę pastori vigilantissimo,
domino suo plurimum observando. Tiguri.
