<nr>[23195]</nr>
<ae>Wigand Happelius an Bullinger</ae>
Frankfurt, (ca. September 1553).
Zürich ZB, Ms F 62, 264f. / Orig.(Aut.)
Molestiae curaeque nundinarum, quae sese ingerunt,
prohibent, humanissime vir, quominus docte queam nunc et
plene perscribere, quae ....... tua gessit pro salute
communi sollicitudo fidissima. Quamobrem rogo, quae vel
negligentiam vel imprudentiam in scripto hoc meo incondito
resipiunt, non in hanc interpreteris partem, ac si putem
mihi ad vulgarem aut simili mihi homini alloquium literarum
intercedere. Ut autem ordine respondeam literis tuis
humanissimis, breviter sic habeto: Etsi mihi satis causae
foret detegendi vobis quaedam alia, quibus me offenderunt
graviter sane iuvenes vestri aliqui, caetera non mali,
praesertim vero, quod fuere comminati apud alios eo se
prescripturos et dicturos dominis, quibus intellectis
deinceps non sitis mihi ullum alium commendaturi, tamen malo
eos vel falsis delationibus vel purgationibus, parum tamen
apud vos (ut persuasum habeo) fidei et gratiae mereri quam
videri, licet vera narrem, privatam tamen ob offensam et in
patrocinium causae meae ea ad memoriam revocare. Si tamen
resciscimur posthac minis illis respondisse rem quoque
ipsam, non potero amplius temperare mihi, quominus et ego ut
illi lingę ita ego calami mei vires exeram. Ne vero
videar privato commodo metiri et facere, quod feci ac
fecero, posthac in mensam meam recipiam studiosum neminem
non quidem adeo cuiusquam nedum iuvenum vestrorum, sed ne
secundo sentiam incommoda, quae prius. Atque ut videatis me
gratificari vobis prae caeteris cupere tamen, hypocausta,
cubilia, lectisternia, et quaecunque eo pertinent alia,
elocabo Helvetiis, si non minori, certe non maiori expensa
nec iis excludam, quamdiu graviora non designarint nec mihi
nec domui meae vel nocturnis excursionibus vel turbis ac
tumultibus aut defoedationibus locorum secretorum aliorumque
angulorum vel similibus aliis libidinosis factis infamiam et
incommodum conflarint. Commodabo et aliis rationibus, quibus
sine incommodo possum meo, uti non requiritis aliter. Certe
de Helvetiis rumor constans fuit, quod potissimum intempesta
huius aestatis nocte et crebro oberrarint testudine,
fidicula, fistulis et modeste quidem; at nec quantumvis
modestas noctuas ferre ego ędibus in meis non possem post
unam atque alteram admonitionem nihili habitam; nam et
modestis illis periculum incumbit a cerdonibus, hostibus
animis et conatibus ebriis vel scortorum collusionibus vel
compotationibus, quibus ansa praebetur excubiis illis,
mitto, quod hae et literarum fastidium movent diurnum et
semper metuendum est domino domus vel incendium vel furtum
vel stuprum aliave incommoda, qui illas fovet noctuas,
Quamobrem obseratas duplicibus seris habeo fores, ut nemo
exire nec redire sine clave ullus possit post horam octavam
vel nonam praeter me et quem ego volo. Caeterum an iuvenum
vestrorum aliquis vel plures interfuerint nocturnis illis
deambulationibus, ut nec cupivi scire ita nec habeo
exploratum, et praeter illos sunt hic et Schaffhusiani et
Bernenses. Novit Laurentius Blanckenheim secretarius, quos
ante fores meas ludentes interceperit datoque vitro vini
pleno dimiserit. Nolo tamen vos lateat eiusmodi esse
ingenium Helvetiis iuvenibus ut videri velint et cupiant de
se dici et esse in ore prae caeteris, eaque de causa et
sumptus faciunt plures, quam quibus opus apud amicos, et
audentius vel stultius conflictibus et periculis se miscent
quam pro hostium vel dignitate vel illatis iniuriis. Summa:
sie meynen, wer nicht von inen vil halt, sie nur sawer
ansicht, mit dem sollen sie sich balgen. Norunt, quam levi
de causa quantum incendium, quantas turbas aliquando
excitarint et quam in praesentissimum vitae periculum
incurrissent, nisi praecibus muliercularum duarum et unius
ancillae et metu mei absentis tamen vivi fuissent cohibiti
et conservati. Sane, quamdiu schola haec duravit, tanta non
frequentia nec tantum fremitus cerdonum armatorum contra
studiosos, ac tum fuit contra meos commensales, tamen ortus
ex duorum, alterius Helvetii, alterius cerdonis mutua
stipulatione, quod allatis armis confligere vellent in foro.
Quantos apud me fecerint sumptus, ipsi potestis videre ex
schedulis huic scripto inclusis, et qui plurimum, tamen
ultra 17 cum dimidio florenos non insumpsit apud me. At si
hoc altero semestri multo plus, profecto id acceptum referre
non possunt mihi ceu plura accipianti pro singulis, quam
quisquam alius accipiat (quamquam, si id feci, norunt et
plura a me sibi praestita) nec praetendere sumptuum
minuendorum causa se voluisse vel mensam mutare vel
habitationem deseruisse sponte. Sane singuli pro undecim
florenis habuere mensam, habitationem et lectum forte uno
cum dimidio aureis vel summum daleris. Qui ergo tamen
accidit, quod hoc quam illo semestri plus insumpserunt, quo
nec lignis nec candelis nec aliis, quibus hyeme, opus fuit?
Si dicant me durius ipsos tractasse, quod ita ex improviso
mensam renunciarim et quibusdam habitationem, respondetur
iis et satis causae dedisse modesta sua gratitudine, et ubi
ipsi ne uno die eguerint pro comparanda mensa Schaffhusianis
me inconsulto, ibi tridui spacium ipsis a [me] fuisse datum
et toto octiduo post renunciationem habitationis tamen
habitasse ipsos apud me et usos lectis ceterisque ut antea
rebus meis nec pro eo officio meo iussos vel obolum pendere
nec obtulisse. Qui ergo conquerantur, quod tam inhumaniter
eiecerim? Sed condonavi iis omnia, quia scio graviter
poenituisse facti, et rogo dominos obnixe, ingratiam meam
itidem ac ego iis condonent omnia, quibus me offenderunt.
Pro eo obsequio polliceor me alios ex illorum ingeniis non
aestimaturum, ut petis, ac aeque adiuturum, quibus possum
commode, ac feci prius praeter mensam sola, ut supra dixi.
Consulo etiam, ne Losannam transmittatis ullum eo modo quo
illos, videlicet ut vivant privata seu propria mensa nec
cohabitent alicui, quem timere et audire cogantur. Nam
delicias Losannicas vinique vilitatem usumque optimi crebro
commendarunt mihi, et clam rescivi, quibus aliis indulserint
voluptatibus per licentiam, ut mirum adeo demum mihi visum
non sit, quod aegre adeo tulerint disciplinam nostram ac
parsimoniam.
Et sane, si tam vilia illic fuere omnia, certe tantum
profudisse ibi non oportuerat. Hyperium doctorem doleo valde
non prudentiorem fuisse in commendanda vobis illorum causa;
nam patrocinatum iis hinc suspicor, quod ausus fuit, ubi
intellexit caeteros emigrasse alio, Collino suadere, ut et
ipse emigret meis ex aedibus, addita aperte causa hac, quod
dominis fiat et videatur conterraneorum suorum causa
probabilior, mea vero iniquior. Hoc enim Collinus mihi in
aurem est sponte confessus. At si verum (uti non dubito; ab
uxore enim et affectibus regitur quandoque evidentius et
mutui a me accepti et reddendi causa non ita bene illi mecum
convenit). Verum si voluisset bona fide agere, oportuerat
pocius et ex me audire causas renunciatae mensę et
habitationis et utraque parte audita reconciliationi mutuae
studere potius quam* (*a.R.: wiederholt.) probare illorum
institutum. At rarum non est apud nos, ut, quam alius iusta
castigatione non veretur subire offensionem apud studiosos,
hanc improbando alius cupiat inire gratiam aliquam
mansuetudinis humanitatisque laudem promereri. Ante octiduum
me convenit et dixit sibi scribendum ad te, ut se gessissent
iuvenes vestri; ita rogare se vellem illi detegere, quomodo
mihi cum illis conveniret, atque revelavi ei omnia ac
plęraque improbavit, ad aliqua vero conticuit. Quare si
superioribus nundinis quid scripsit, quod fidem mihi
deroget, considerate, quęso, nil certi potuisse illum
perscribere tum temporis vobis de iis rebus, quarum fidem ex
relatione mea certiorem nunc demum cupivit cognoscere. Faxit
dominus, ne laudem venari cupiamus ex defensione petulantiae
idque ad invidiam conflandam ei, cui non ita favemus, ac
simulamus, fortasse etiam propter privatum commodum, cui
insidiamur. Facundus est et doctus theologus; at si provehi
ad honores et praeferri aliis quis cupit petulantium iuvenum
et auditorum commendatione, is videat, ne suspectus fiat
nomine cuiusdam hypocriticę ambitionis. Non possum nec
cupio Oldendorpii imperium per omnia probare, at similiter
nec auditorum Hyperii magistratus contemptum, cui si clam
patrocinaretur Hyperius, certe culpa non vacaret. Optarem
principem venationi non ita esse nimis affixum et sibi
diligentius cavere a falsis prophetis id est iis, qui
praetxtu iuvandi rempublicam et principis causas sibi potius
consulunt, rempublicam, ecclesiam, scholamque opprimunt,
malis et potentibus assentantur, bonos et synceros
oppugnant. Vellem, episcopos seu superattendentes non ita
frigide vel timide vel amare suum facere officium et ad
quaeque connivere, imperitos vel improbos ac deploratos
praeficere ministerio vel etiam sine examine aliisque iustis
ceremoniis. Vellem, unum gravem, pium, prudentem nec amarum
et affectibus deditum haberemus scholę reformatorem.
Verisimile non est aut certe rarum ab exemplo turpi
semperque sibi simili quid praeclari ędificari atque geri
ac si ei assententur theologi, destrui potius omnia patet
experientia ac etiam bonos corrumpi. Summa: es stehet sehr
ubel, nec aliter fieri potest, ubi proceres ecclesiae
gravius non tractant et syncerius suum* (*a.R.:summum?)
officium. Expectavi hic iuvenes vestros; nam singuli adhuc
mihi debent aliquam pecunię summam. At frustra. Nisi
citius possitis transmittere, in gratiam vestram libenter
abstinebo exactione usque ad proximas nundinas. Bene valete
omnes. Datae Francofurti etc.  Si dabitur occasio, rogo,
publice no[strum] principem alioqui optimum admoneas sui
officii, das er auff sein amptleut, superattendenten,
meister ein ernster auffsehens hab, damit sie i[r] ampt
treulicher ausrichten, dan beschicht.
T[uus]  W[igandus].
Et ignoscite iuvenibus vestris mea causa, iterum rogo; nisi
feceritis, efficietis, ut tam ingenue non posthac
perscribam, quę scire vos refert, ac feci hactenus.
Clarissimo viro domino Heinricho Bullingero, Tygurino verbi
ministro fidissimo et dignissimo.
