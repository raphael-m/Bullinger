<nr>[22157]</nr>
<ae>Antoine Morelet de Museau an Bullinger</ae>
Basel, 17. August 1552.
ZÃ¼rich StA, E II 359, 2888. / Orig.(Aut.)
Scripserem ad te, vir clarissime, tuas mihi non redditas
esse literas, quae de Schertelio mentionem faciebant, et ita
se res habebat; sed ab eo tempore illas accepi, quod in
caussa fuit, ut librum tuum ad Schertelium miserim cum
literis, quas ad r[egiam] m[aiestatem]
scribis. Ad illum quoque scripsi, ut respondeat, et non
dubito, quin bona fide sit facturus, quod postulas. Interim
hac transiit Sebastianus etiam, filius primogenitus, cui
diligenter negocium commendavi. Quid de principibus
Germaniae dicere debeam, nescio, cum tot nova et incerta
undique afferantur. Pax putatur esse certe constituta inter
Cesarem et principes marchione Alberto excepto, et scribit
Zasius interfuisse condi[ci]onibus nec sine magna
molestia negocium perfecisse, ita ut videatur oculatus
testis, ni suspecta mihi illius fides, ut qui commentitis
sermonibus sepe delectetur. E contra 4. huius mensis
expectabatur dux Mauritius in Gallia; nunc quum simus tam
vicini, qui fit, ut rem non possimus certo cognoscere?
Flandri magnam cladem acceperunt et se periculo obtulerunt;
nam potentes proditione Therouennam, munitam civitatem
regiam in Picardia corrumpere. Detecta est gubernatori
proditio, quae simulata tamen erat, ita ut relicta una porta
civitatis aperta venientes noctu hostes expectaverit auctis
extra civitatem praesidiis accersitis vicinis equitibus, qui
Flandros incluserunt civitatem ingredi putantes, ex quibus
multi cesi sunt et mille et quingenti captivi remanserunt.
. . . . . . . . . . .  ad licentiam abeundi, quam
postulaveram, non potui impetrare; sed tantum liberum mihi
est eundi Lugdunum; verum quia aer Lugdunensis non multum
placet (licet in vicinia quedam dominia habeam et domum in
civitate), institui adhuc hic aliquandiu manere; postea,
nisi remiserit morbus, discedam, qui certe est maxime
incertus et mutatur una quaque hebdomada, et mihi maxime
suspecta est hyems. Voluntas domini fiat.
Bene vale et me tuae ecclesiae precibus commenda.
Basileae  17. augusti 1552.
Tuus Maurilius Musaeus.
Clarissimo et doctissimo viro d. Henricho Bulli[n]gero,
Tigurino ecclesiasti, fratri et amico charissimo.
Tiguri
Bemerkung von Bull.s Hd.: "Augusti 1552."
