<nr>[24083]</nr>
<ae>Johann Utenhove, Johannes a Lasco und Martin Micronius an Bullinger</ae>
Emden, 27. März 1554.
Zürich StA, E II 338, 1498. / Orig.(Aut.)
S. P.  Iam profecti sunt nostri iuniores principes
Argentinam studiorum ac pietatis causa una cum iis, quorum
unus tibi meas clam tradet. Ex quibus sane magna tandem
utilitas ad ecclesiam Christi est reditura, modo in vera
pietate excolantur imbuanturque. Quare opere precium haud
dubie feceris, si literis tuis eos subinde vises, exhorteris
ac confirmes in domino. Pręterea ego te rogo nomine
totius
huius ecclesię, ex qua non parum emolumenti ad
universalem
ecclesiam accedere potest, ut tu nomine vestrę
ecclesię
scribas literas ad nostram principem, quibus vestrum
declares gaudium ob concessum hic ab ipsa fratribus
receptaculum ac etiam admoneas, ut pergat eo, que cepit
pede, benevolentiam sui huc religionis ergo confluunt.
Diabolus enim non desinit omnibus modis tam pium negotium
impedire. Non est tamen, quod ipsa hic sibi metuat, cum
illud ex dei mandato faciat, qui solus potens est regna,
quę ipse confert, conservare. Admonebis ad hęc ipsam,
ut
monasteria, in quibus hic missando ac contra veritatem
evangelicam e suggesto quotidie impune blaterando nomen dei
nimis indigne proscinditur ac meritum Christi domini prorsus
conculcatur, radicitus tollat, quę sane sine gravissimo
piorum v.........  dolore ac offensione peccatorum
intolerabili retineri non possunt. Admonenda quoque vobis
erit, ut altaria, imagines et id genus alia ex templis
eiiciat, quę christiano principi nullo modo sunt ferenda.
Ordo denique presbyterorum ad gubernandum ecclesiam, qui hic
non omnino infęliciter cepit, sed astu Sathanę
nonnihil
impetitur, ipsi erit commendandus, cum certum sit eum ad
gubernationem conservationemque ecclesię prorsus
necessarium esse. Horum quoque omnium poteris etiam admonere
Petrum Medmannum, principis nostrę consiliarium, qui ad
vos, ut ego quidem arbitror, una cum eo, qui has meas tibi
tradet, nu[nc] proficiscitur, ut consilio suo hęc ipsa
apud principem promoveat. Nullam interim prębi ipsi
significationem nostrarum ad vos aut vestrarum rursum ad nos
aut principem nostram literarum, ne authoritati vestrarum
literarum quicquam hic decedere possit; sed clam, semoto
Medmanno, huic grammatophoro literas tuas ad nos committito,
principes vero literas communi totius vestrę ecclesię
nomine exaratas poteris tuis ad me literis, si modo ita
videatur, includere. Scripsimus etiam ad d. Calvinum ac
etiam ad d. Martyrem rogantes eos, ut et ea  ipsa literis
suis a principe nostra contenderent, ac spero eos illud haud
gravatim facturos esse  neque dubitamus, quę vestra est
pietas, quin idem facturi sitis ac eo libentius, si probe
apud perpendatis, quanti referat vestrae ac totius
ecclesię hic habere ecclesiam vobis consentientem suoque
robore iuxta voluntatem Christi domini puritatemque
apostolicam consistentem. Qui sane adeo multos passim et
circumquaque habet adversarios, etiam inter eos, qui se
gloriantur primarios ecclesie esse postes, ut plures vix
possit; dominus deus illius atque adeo ecclesię suę
misereatur. Vale, vir ornatissime, in domino, cui ego
salutem tuam commendo ex animo. Saluta mihi, queso d.
Bibliandrum, Rodolphum Gvalterum, Zwinglium ac Wolphium in
domino. Salutat te d. a Lasco ac Martinus Micronius. Iterum
vale.               Porro literas ad principem poteris d.
Medmanno, si ita videbitur, committere, modo nullum verbum
de nostris ad vos literis. Embdę  27. martii anno 1554.
Tuus ut suus Ioannes Utenhovius.
aut.                                    Ioannes a Lasco,
manu mea propria.
aut.                                    Martinus Micronius.
[Adr. fehlt]
