<nr>[44090]</nr>
<ae>Jakob Monau an Bullinger.</ae>
Genf, 28. Oktober 1574.
ZÃ¼rich StA, E II 368, 670 - 73.
Salve plurimum, reverende pater. Si de tua excellente
pietate, humanitate et
sapientia dubitarem aut de illa non omnia et certissima mihi
pollicerer,
pluribus nunc verbis uterer in excusatione istius mei facti,
quod videlicet ad
te, virum praestantissimum nec tam canis quam meritis
reverendum, ego, homo
obscurus et vix etiam de nomine tibi notus, nisi quatenus
apud te illius
mentionem fecerunt amici mei Noribergenses, scribere tuisque
longe gravissimis
occupationibus hoc illiteratissimo literarum sermone
obstrepere audeo. Verum, ut
dixi, ista a me fieri non puto esse necesse; itaque te solum
rogo, ut, quod
facturum te certo scio, istud factum ab homine nec malo nec
impio, et qui te
summo amore complectitur summaque reverentia colit, in
optimam partem accipere
et me hactenus quidem ignotum, deinceps vero inter eos, qui
tibi non volunt
ignoti esse, numerare deque me omnia ea, quae tui
observantissimus omni et loco
et tempore praestare potest, tibi indubitate promittere
velis. Haec postquam
veluti praefatus sum, sed ex animo praefatu   sum, ad ipsam
me converto
epistolam teque, ut eam libenter velis cognoscere, valde
peto. Ego ab ineunte
aetate studiosissimus fui nominis tui clarissimi, idque, cum
secundum Ciceronem
omne, quod excellit, iustam habet venerationem, ob plurimas
et maximas causas,
quarum recitationem, ne nimis sim prolixus, hic omitto,
magni feci. Tua quoque
scripta, quibus rempublicam christianam partim docendo
partim contra lupos et
mercenarios proeliando, mirabiliter ornasti et propter quae
illa te aliquando
recipiet in aeterna tabernacula, diligenter et cum summo
fructu legi, atque
inter summa vota mea hoc semper fuit, ut aliquando dei
beneficio mihi concedi
posset venerandos tuos canos intueri et exosculari. Id vero
cum adhuc quidem
nondum mihi contigerit, non potui tamen aliter facere, quin
animo meo tui
cupidissimo morem gererem et ut desiderium meum ista veluti
scriptione lenirem,
spem concipiens certissimam te haec omnia in optimam partem
accepturum et erga
me deinceps, sive abfuero a te sive etiam aliquando te
salutavero coram (quod
utinam mihi contingat) paterno animo futurum et hunc mihi
ostensurum esse. Qua
de re nihi[l] addo praeterea, ne de humanitate tua dubitare
et, quod verbis
tribui, nunc re ipsa ademisse videar. Caeterum mitto ad te
his literis inclusam
schedulam, in qua consignavi nomina aliquot libellorum
partim a te partim a d.
Vadiano p[raeclarae] m[emoriae] editorum, cumque omnia
prodierint ex urbis vestrae officina, peto a te magnopere,
ut istic alicui harum
rerum perito negotium dare velis, qui hos libellos (siquidem
eos alibi non
potero invenire), quanta potest diligentia, cura et labore,
meo tamen sumptu,
conquirat. Certe beneficium mihi praestiteris istiusmodi,
pro quo nunquam potero
dignas aut quales maxime velim gratias agere. Tuorum
scriptorum lectione et
delector mirifice et erudior cum maximo fructu; sed desunt
mihi hi, quorum
nomina consignavi, ac valui quidem nulla circumitione usus
hos a te potius
autore quam a quoquam alio petere, ut mei voti eo melius
atque rectius fieri
possim particeps. Quod ad libellos domini Vadiani, vere tibi
possum affirmare
istos titulos, cum primum eos in bibliotheca Simleri
legerem, ita mihi arrisisse
et tanquam philtron aliquod ima mei animi penetralia
occupasse, ut nunquam mihi
videar, dum vivo, conquieturus, nisi eorum fiam particeps.
Quid enim, quaeso,
dici potest de isto infelici certamine, de quo tam
implacabiles sunt  in
ecclesiis nostris lites, quod in his Vadianicis libris
reperiri posse tituli
isti tam pii et docti non satis indicent? Tum vero inprimis
hoc magnum est, quod
monstrant, quis fuerit aetate apostolica caenae dominicae
ritus, quam diu ille
durarit, quomodo et a quibus postea aetate sequenti ab aliis
aliter corruptus et
depravatus sit etcaetera. Haec profecto, ut ita loquar,
historica doctrina
multos praestantissimos viros partim sola in viam veritatis
a opinionibus
praeconceptis et erroribus inveteratis reduxit, partim, ut
hac quasi admoniti et
de alto somno excitati deinceps ipsa dogmatica scripta
rectius legerent et, quid
rei sit,    intelligerent, effecit. Magno proinde et plane
immortali ac divino
beneficio et me et multos alios certe bonos viros afficies,
mi reverende pater,
si istos tuos et d. Vadiani libellos quocunque tandem modo
emi curaveris mihique
comparaveris. Coemptos in fasciculum colligatos et probe
munitos, quando recte
et tuto poteris, Noribergam vel ad d. Herdesiam vel d.
Dornhoferum, summos et
viros et amicos meos, ut ipsi eos in meum usque adventum
asservent, mittas, qua
de re propediem ad illos scribam. Quicquid impensum fuerit
vel in libros vel in
operas eorum, qui hos conficiunt, ego laeto animo et bona
fide liberalissime
solvam. Velim, tibi plane persuadeas hoc beneficium
rectissime collocatum iri.      Accepi
his ipsis diebus a quodam magno in Germania viro literas,
qui de his Vadianicis
libris mecum egit, ita videlicet et praedicando titulos et,
ut aliquando legere
eos possit, optando meamque operam, quantam hac in parte
praestare possem
maximam, flagitando, ut nihil supra. Quae sane res effecit,
ut, quod iam ante
destinaveram animo meo, nunc etiam multo cupidius et
prolixius facerem.  Vides,
mi reverende pater, quae nunc sint tempora et quae calamitas
sit apud Saxones
quaeque mala ex hac tragoedia toti Germaniae incumbant.
Ausim autem tibi hoc
nomine confirmare nullo unquam tempore apud eos plures
fuisse repertos, qui tam
cupidi sint cognoscendae veritatis quam hoc ipso tempore.
Itaque incredibile
est, quanto desiderio efflagitetur et quam omnibus manibus
teratur liber ille
Exegeseos a Curaeo, populare meo, scriptae, etiamsi illius
usus interdictus sit
in terris ducis Saxo[nici]. Ita videlicet domino placet
ostendere
sapientiam suam occultam. Vos istic, quibus potestis modis,
nostros adiuvate,
tangatque vos miseratio eorum, qui non putantur firmissime
stetisse, et tentate
mirum quod remedium a vobis possit ad ista mala adferri. Sed
tandem facio finem
istius meae epistolae magis prolixae quam scitae et forsan
contra omne decorum
scriptae; video enim me non habuisse eam rationem tuae et
aetatis et tuarum
occupationum, quam debui. Tu ignosces meae erga te
benevolentiae coniunctae cum
perpetua observantia atque fide. Haec enim profecto sola res
me prolixum fecit.
Si quid rescribere velles, certe hoc mihi maximum esset et
gratissimum; literas
tuas ad dominum Bezam aut d. Claudo Scheuffelin Genevensi
tradi cures; ita enim
certissime accipiam. Cogito hanc hyemem transigere Genevae,
quo nuper ex Italia
redux per dei gratiam appuli. Hinc discedens, cum in
Germaniam meam redeundum
erit, deo iuvante iter meum, si ullo modo potero, ita
instituam, ut vos istic
salutem. Deum precor, ut tibi viridem et longaevam senectam
concedere ad salutem
et bonum ecclesiae suae velit iuxta promissionem Psalmi:
"Plantati in domo
domini etiam in senectu virides erunt." Iterum iterumque
precor, ut me tibi habeas commendatissimum.
Bene vale, mi pater, et aliquid, si potes per negotia tua,
ad hominem tui
observantissimum et studiosissimum rescribe.
Genevae ex musaeo meo, quod est in aedibus d. madame de
Normandie en la place de St.Pierre,  28. octobris 1574.
Tuam reverendam dignitatem omni reverentia colens
Iacob[us] Monaw, Silesius subscripsit.
Si licet, mi pater, rescribe et ignosce, quod non scripsi
brevius et accuratius.
[Ohne Adresse.]
