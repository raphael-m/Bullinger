<nr>[25025]</nr>
<ae>Bullinger an Matthias Erb</ae>
ZÃ¼rich, 24. Februar 1555.
Basel.
Orig.
Ep.Calv. 2121 (XV, 450f)
S. D.  D. Iohannes Willingus a Rhaetis vocatus concionatur
in Prettigovia valle.
Dominus concedat spiritum principalem d. a Rapoldstein, ut
ea, quae Christi sunt, velit et audeat! Mitto tuae pietati
duos libellos, alterum Latinum d. Calvini contra nostros
istos antagonistas in causa coenae, alterum Germanicum De
ultimo iudicio; addidi et alterum exemplum pro illustrissimo
principe. Si putaveris ei non ingratum fore, oro te, ut ei
offeras meo nomine et verbis tuis ornes salutemque dicas
officiosissime. Non scripsi quidquam, ne ipsi molestus
essem. Si vero putaveris ipsum nec mei neque libelli ullam
habiturum rationem, liberum tibi facio donandi ipsum, cui
volueris.
Varia sunt apud nos nova, quae quum chartis committere non
sit tutum, quum quod incertis ferantur autoribus, tum quod
quaedam satis sint odiosa, tempori haec committemus. Sermo
est praeterea multus de pace inter Caesarem et Gallum
concilianda, de concilio continuando, id est de exscindenda
veritate. Dominus servet suam ecclesiam! Plura scriberem,
nisi negotiis impeditus et temporis brevitate exclusus alio
raperer. Ora pro nobis dominum. Saluta fratres et amicos.
Vale cum bonis omnibus. Tiguri  24. februarii anno domini
1555.
Bullingerus tuus.
Ornatissimo viro d. Matthiae Erbio, Rychenvillanae ecclesiae
pastori fidelissimo, domino suo colendo et fratri percaro.
H. Matthysen Erben, predicanten zu Rychenwiler.
