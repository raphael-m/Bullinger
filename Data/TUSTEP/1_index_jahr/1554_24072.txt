<nr>[24072]</nr>
<ae>John Banks an Bullinger</ae>
London, 15. März 1554.
Zürich StA, E II 335, 2224f. / Orig.(Aut.)
Zur.lett. III,  S. 303ff.
Ep.Tig. III;  S. 200f.
Füslin, Cent. 80 (S. 347ff.)
Ad reverendissimum patrem d. Heinrichum Bullingerum,
Tygurinae apud Helvetios ecclesiae praesulem lectissimum,
Ioannis Banchi Angli praefatio.
Mirabitur fortasse amplitudo tua (praestantissime pater)  in
his me turbulentis temporibus ad se, quod antehac nunquam
fecerim, scribere; eoque maxime, quod nec ulla mihi cum ipsa
intercesserit notitia, et nunc sit de iis rebus instituenda
oratio, quę maximum mihi periculum, si literae ante
interciperentur quam qui perfert Anglia exiret, crearent.
Haec ego non existimavi eius generis esse, id ut deberet,
quod instituerem, retardare, cum et pium id ipsum esset, et
dignum profecto, quod cum ab aliis omnibus, tum inprimis ab
amplitudine tua, propter eam, qua nobilissimam apud nos
Grayanam familiam complexa est, caritatem benevolentiamque
cognosceretur; quam quidem monumentis ipsa suis non
dubitavit etiam illustrare. Haec autem familia licet eversa
iam et fere extincta sit, propter salutare nomen servatoris
nostri, causamque evangelii; tamen qui pii sunt et vere
Christiani non ita dolere de ruina tam illustris familiae,
quomodo laetari eo debebunt, eius fuisse extremum actum
vitae in nominis Iesu testificatione terminatum: eoque
magis, quod qui cum Christo domino in regno patris
requiescunt, non sint oculis suis miseram gentis nostrae et
luctuosam eversionem usurpaturi. Nos, nos miseri, qui et
audimus quotidie nomen servatoris contumelia affici, et
caedem aspicimus eorum taeterrimam, qui propagare ipsius
gloriam regnumque dilatare studuerunt.
Sed ad Grayos, de quibus colloqui in hoc tecum sermone sane
institueram, et propter tuum in ipsos singulare studium,
quod est in monumentis tuis plane divinis declaratum, et
propter meam etiam in mortuos caritatem, quibus sedulo sum
in vita meam observantiam probare conatus.
Iana igitur ducis filia vere gemmea, non tam propter
incredibilem literarum scientiam, qua caeteris foeminis una
praestitit universis anno aetatis suae 17°; quam propter
singularem, qua viros puella in militia Christi superavit,
fortitudinem, quemadmodum nullis machinis, quas admoliti
papistae sunt, expugnari, nullis decipi eorum insidiis
posset, ex colloquio quodam suo, quod ad amplitudinem tuam
mitto, intelliget.
Est autem hoc habitum ab illis colloquium cum egregio et
callido papista de quibusdam religionis nostrae controversis
capitibus, de quibus docte sententiam suam ingenioseque
explicavit. In hac autem fidei confessione ad finem usque
perstitisse, ex iis satis intelligi potest, quę illa paulo
ante, quam affecta supplicio est, protulit; quae ego
attexenda aliis esse putavi, quod digna mihi, quae omnes
cognoscerent, viderentur. Praeterea vero quam illud eius
esset vere aureum pectus lumine verbi dei collustratum, ex
duabus epistolis perspici licebit; quarum alteram ipsa ad
nobilissimam virginem d. Catherinam sororem, ut ad sacrarum
literarum studium inflammaret, alteram vero ad apostatam
quendam, ut ad Christum dominum revocaret, scripsit. Haec
ego omnia de vernaculo nostro sermone in Latinum convertenda
curavi, ut non frustra omnino positam eam operam amplitudo
tua censeret, qua illustrare illam familiam ad pietatisque
studium incitare voluit. Ego enim testis esse possum, si non
locupletissimus, at certe oculatus, incredibilem ex
monumentis tuis fructum, cum Grayos omnes, tum inprimis
Ianam percepisse; quę quidem 5 decadis tuae fere apices
omnes non solum diligenter observaverat, verum etiam
memoriae amandaverat.
Dux etiam ipse, quantum temporis potuit a regni negotiis,
quibus implicatus erat, suffurari, tantum in sacris libris
posuit, imprimisque in legendis tuis, cuius se lactea
eloquentia mirifice delectari solitus est dicere. Ex qua
quidem lectione maximam cepit utilitatem tum, cum in carcere
immanes quedam belluae, ut a fide et confessione veri
Christi avocarent, sint adortae. Sed movere eum nullo modo
potuerunt: ad extremum enim halitum usque Christum dominum
est confessus; atque quo tempore raptus ad supplicium est,
licet consiliarium papistae ex grege porcorum adhibuerint
porcum, qui catholicam ecclesiam, qui missam, qui patres,
longoque tempore confirmatam consuetudinem clamaret, is
tamen nullam aliam voluit, quam quę morte Christi perfecta
est, agnoscere expiationem, hac se fide sustentavit, et in
hac tandem fide vitam ipse suam terminavit.
De universa hac religionis in Anglia eversione et
antichristiana rabie dicerem, nisi de ea te certiorem
facerent ii, qui Tygurum quotidie ex Anglia com[m]eant,
opulentissimum omnium bonarum terrarum emporium. Quod igitur
reliquum est, a pietate tua magnopere etiam atque etiam
peto, ut hoc meum officium boni consulat, meque in numerum
suorum accenseat, et dominum oret, ut Anglia nostra ab ea
possit papistarum tyrannide, qua nunc oppressa est, tandem
aliquando liberari. Vale, excellentissime Bullingere,
quodque facis, regnum Christi monumentis tuis perpetuo
illustra. Londini, 15 martii, anno domini 1554.
