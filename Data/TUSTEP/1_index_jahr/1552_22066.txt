<nr>[22066]</nr>
<ae>Johannes Calvin an Bullinger</ae>
Basel, 13. März 1552.
Zürich StA, E II  368,  16f. / Kopie.
Ep.Calv. 1612 (XIV, 302ff.); englische Übersetzung: Letters of Calvin II 326-330, Nr. CCXCII
S.  Cum domo profecti sumus, statutum Farello et mihi erat
ad vos etiam venire.
Bernae mutatum hac ratione consilium fuit. Exposuimus in
curia spem nonnullam ferendae miseris fratribus opis nunc
ostendi, quia rex edictum nuper promulgaverit, in quo
Germanis longe plus deffert; nam primum indigenis eos
aequat. Deinde singulari privilegio liberum illis facit
secundum religionem suam vivere. Accedit, quod Sorbonistae,
saevitiae excitandae flabella, minus quam hactenus
authoritatis et gratiae habent. Mors etiam Castellani nobis
tempestiva fuit, qui subito alvi ardore extinctus est. Rex
ita in bellum videtur intentus esse, ut praeposterum zelum,
quo prius ardebat, suis commodis posthabere non dubitet.
Nos vero multa putamus esse, quae illis vestri absque ulla
iactura concedere hoc tempore queant, nec fieri potest, quin
hoc tam vario et multiplici bello, quamvis nullum sit
foedus, multas rationes habeant inter se implicitas. Quam
vero necessarium sit curae nobis esse pios fratres, indigna
eorum conditio admonet nosque ad ipsos iuvandos, quod
licebit, satis superque sollicitat; nam rex, quasi defunctus
illa erga Germanos indulgentia suos duriter premere non
desinit. Porro quia multae occasiones nobis elabi possent ob
rerum quae tractantur ignorantia, visum fuerat antevertere,
ut vestri et Bernates admoniti rem suo tempore susciperent.
Iam vero quia multis experimentis cognitum fuit literis non
multum profici, a senatu Berne[n]si petimus ut legatio
mitteretur qua regi testatum fieret causam hanc serio agi,
nec tantum aliorum precibus hoc vestros dare, sed ex intimo
cordis sensu sponte ad id agendum esse propensos et studiose
incumbere. Responsum fuit, senatui nondum videri maturum
tempus. Nuper enim allatas fuisse a rege literas, ubi non
modo superbe negat quod quatuor civitates petierant, sed
ferociter etiam obiurgat, quia eum non existiment
christianum esse ac clementem principem. Dictum etiam fuit
propediem venturas esse literas ex quibus appareat an rex
animum suum mutaverit. Pollicitus est tamen consul, senatum,
ubi primum oblata esset commoditas causam hanc minime
neglecturum. Inter alia etiam dissuasit senatus ne Tigurum
iremus, ne supervacuus sumptus fieret. Doluit hoc quidem
nobis, quia libenter etiam aliis de rebus vobiscum essemus
collocuti, nec ingratus vobis fuisset adventus noster. Ne
tamen videremur nimium praecipites, tum conspectus vestri
gaudio tum colloquii fructu privari maluimus quam aliquid
tentare quod causae noceret. Nunc te et reliquos fratres
ambo obsecramus, imo potius suppliciter per os nostrum vos
rogant pii omnes qui in Gallia propter Christi testimonium
laborant, ut sedulo in omnes occasiones intenti sitis.
Quanquam vos monuisse satis est, ipsorum tamen anxietas, sub
qua ipsos gemere scimus, aliquid vehementiae addere ad
preces cogit. Caeterum quia impetrari nullo modo poterit
quod optandum esset, ea erit adhibenda moderatio quae regis
animum quam minimum offendat. Quadraginta septem postremi
edicti sunt capita: si quatuor vel quinque obtineri
tolerabilis aliqua mitigatio poterit, non male secum actum
esse putabunt fratres. Unum est ut diebus festis singuli cum
suis familiis intersint missae, nec tantum gestu sacrilegium
illud approbent, seque impia et perfidia simulatione
contaminent, sed ut recitentur a sacrifico articuli
sorbonisti[ci], atque ita omnes exsecrandis blasphemiis
subscribant. Mandatur autem ut severa huius rei sit
inspectio. Petendum ergo a rege esset, ne probi homines, qui
tranquillam sine cuiusquam offensa vitam degunt, curiose
observentur, nec morosae sacerdotum exactioni obnoxii sint.
Fisco suo rex adiudicat eorum bona qui se ad nos conferunt,
hoc est, in loca, ut ipse vocat, manifeste ab obedientia
sanctae sedis avulsa: imo possessiones venditas eripi iubet
ex emptorum manibus. Petendum hic esset ne crimini vertatur
si quispiam, nulla alioqui accusatione notatus, sponte sine
tumultu alio migret, quia per conscientiam in regno degere
illi non liceat: modo nonnisi in ditionem amicam se
recipiat. Verum hoc primo loco agendum est ut legatio
decernatur: postea quid petendum sit videbitur.
(a.R.: .. .... .. ...; .. .. .. aut.)  Literis tuis, quę
mihi cum iam equo insiderem redditę fuerunt, non aliud
respondeo quam mihi iustam fuisse expostulandi causam,
pręsertim fraterne cum fratre. Quid a vobis in rebus
nostris turbatis expectaverimus reputa. Quam procul a spe
nostra abfuerit quod dedistis responsum, simul etiam reputa,
Agnosces profecto aliquam fuisse doloris nostri causam.
Miraris, si modice ac placide conquestus sum, minus
liberaliter nos fuisse adiutos quam nobis eramus polliciti?
Facile tamen patior, si quid offensionis habeant literę,
manere sepultas. De summa rei libellus quem mitto, ut spero,
satis faciet. Libere tamen per me iudicium tuum proferre, si
videbitur, licebit.
Socer fratris mei istuc mecum venturus erat. Sed quando
nobis obstaculum deus iniecit, filii sui magistro scribit,
ut illum usque ad finem anni retineat; breve enim temporis
spacium superest. Interea magistri erit tractare ut puerum,
qui freno et severiore disciplina indiget.  Vale,
orantissime vir et mihi in primis observande frater. Fratres
et symmystas plurimum salutabis nostro nomine. Dominus vos
spiritu suo gubernet et pręsidio tueatur. Amen.  D.
marchio Vici et Normandius aliique nostri comites vobis
plurimam salutem dicunt. Basileę in diversorio  13.
martii
1552. Ignosces quod aliena manu usus sum: nam e lecto
dictavi.
Tuus Ioannes Calvinus
meo et Farelli nomine.
[Adresse fehlt.]
