<nr>[29064]</nr>
<ae>Johannes Fabricius an Bullinger</ae>
<od>
[Chur, vor 24. April 1559.]
<vo>Zürich STa E II 441, 570f.
/ Orig.
(Aut.)
S. Rescripsissem tibi (pater reverende) pluribus, siquidem legati conveniendi mihi facta potestas fuisset.
Nunc, cum res protracta sit ad vesperam usque, his paucis eris contentus.
Affirmat legatus et quidem constantissime pacem esse transactam inter regem suum et Philippum.
In eam quidem sententiam, quam tu scripsisti, mihi iam ante narraverat; sed dicit die sabati vesperi sibi de pace esse ex curia significatum, conditiones autem ad se nondum perscriptas.
Addit d.d.
Valentinus legatum habere
secum exemplar literarum, quas rex senatui Parisiensi transmiserit; in his ipsis etiam de pace iam confecta esse perscriptum.
Dedit legatus bullam quandam pontificiam legendam, quam tamen ad te mittere integrum non fuit.
Titulus sic se habet:
                   Bulla sanctissimi domini nostri domini Pauli divina providentia papae
                    quarti     Contra ambientes papatum.
Summa vel status scripti is est: ne quis pontificatum vivo pontifice ambiat, quod se vivum factum esse et fieri Paulus hic 4. affirmat.
Addit enim hunc morem non modo cum sacrorum consiliorum authoritate pugnare, sed adversari etiam insuper legibus civilibus; nec enim fuisse rempublicam ullam bene institutam, quae ambitus crimen non certis legibus caverit.
Hoc etiam factum tanto esse turpius, quod habeat coniunctum quasi votum alterius mortis.
Ad haec omnia accedere, quod inter pontificem et
ecclesiam intercedat spirituale coniugium, quod multo sit fortius carnali, et eos in gravissimas poenas incurrere, qui vivo coniuge de alio coniuge tractare praesumant.
Addit his omnibus poenam excommunicationis et aeternae damnationis, quam minatur omnibus cuiuscunque ordinis et dignitatis, qui contra faciunt, sive palam sive clam, et huic damnationi poenaeque subiicit non modo episcopos et cardinales, sed reges, reginas et imperatores; eos autem, qui incurrerint hoc crimen, nonnisi a Romano
pontifice et quidem in extremo tandem mortis articulo absolvi posse.
Addit his plura fulmina pro authoritate papali.
Impunitatem etiam promittit et gratiam apostolicam consilii eiusmodi authoribus et consortibus, si indicium fecerint etc.
Haec omnia acta sunt in concessu cardinalium, qui et subscripserunt numero 30, inter quos primum locum occupat Ioannes Bellaius, episcopus Ostiensis.
Haec scripti summa est, quam ex barbaro acervo excerpsi.
Exiit etiam Romae breve quoddam anno 1558. 21. decembris, quod tamen nunc primum mittitur, nescio an videris.
Titulus sic habet:
Breve revocationis omnium licentiarum et facultatum tenendi et legendi libros haereticos seu de haeresi suspectos quibusvis personis hactenus concessarum etc.
Exordium sic habet: Paulus papa 4: Ad futuram rei memoriam.
Quia in futurorum eventibus adeo humani fallitur incertitudo iudicii, ut, quod verisimili coniectura utile videbatur, progressu temporis damnosum appareat, nonnunquam Romanus pontifex, quod consulte statutum videbatur, consultius revocat etc.
Innotuit siquidem nobis, quod diversi tam clerici seculares et diversorum ordinum regulares quam laici, qui se Lutheranis et aliis huius saeculi haereticis resistere et eorum errores ac falsas
opiniones confutare posse praesumebant et ad hoc ipsorum haereticorum libros legendi facultatem sibi a sede apostolica concedi extorserant, se lectioni librorum huiusmodi ita dediderunt, ut propriae innitentes prudentiae  et a recta via aberrantes ipsorum haereticorum fallaciis et superstitiosis et falsis adinventionibus irretiti remanserint, et qui alios ab erroribus revocare temere arbitrabantur, ipsi in puteum interius prolapsi sunt: nos considerantes, quod spiritus, ubi vult, spirat et quod
sine eius numine nullum bonum provenit etc.
Haec hactenus verbotim<f1>wörtlich; vgl. ^#/+Hoven^#/- 378.<fe>; hoc iacto quasi fundamento interdicit nostris libris omnibus etc.
Dedit etiam legatus exemplar orationis, quam habuit episcopus Viennensis, qui nomine regis Galli legationem obit ad ordines imperii.
Haec oratio, ut ex pauculis potui coniicere, Latinissima est; sed quod characteribus Gallicis esset picta, multa inter legendum me fugerunt; subito autem legenda fuit.
Summa tamen haec est: gratulatur imperatori hunc novum honorem et principibus regni talem imperatorem.
Post haec prolixe commemorat studia regis Gallię erga Germaniam, ut solet, iactat utriusque
gentis eadem incunabula etc.
Dicit regem posthac semper
missurum suos legatos pro more veteri ad comitia imperii.
Affert quoque eius rei causas, et quod antehac exclusi fuissent, conqueritur, sperare tamen regem veterum iniuriarum posse induci oblivionem.
Tandem his verbis concludit: Verum ut aliquando orationem contrahamus, si amicorum nemo unquam satis habuit, si exercitus, si opes, si omnia, quae hominibus possunt contingere rerum humanarum ornamenta amicis inferiora sunt, consequens est, ut vobis persuadeatis regum omnium regis christianissimi in
primis amicitiam vobis charissimam esse debere etc.
regis inquam, qui causam vestram a capite proprio seiunctam nunquam habuit, qui ad novas amicitias nunquam animum adiecit, ut interea a vestra discederet, qui thesauros apud amicos deponere ut gloriosum semper existimavit, ita aerario clausos comprimere, quando aliter amicorum causa postulet, flagitiosum iudicavit, quo denique salvo et integro nihil de imperii vestri dignitate, nihil de iure vestro decedere potest.
Aut enim vobis standum aut
illi vobiscum cadendum.
Itaque seu de avertendis Romani imperii hostibus cogitatis vel de rebus, quae ad Germaniae quietem, Europae tranquillitatem, orbis christiani salutem consilia initis, si quid agendum, providendum, maturandum est, habetis regem christianissimum, qui si quid gratia valet apud exteros, si consilio et re iuvare potest, apud omnes id omne in repub[lica] collaturum sancte pollicetur daturumque operam promittit, ut facultatem potius quam animum ei defuisse iudicetis.
Ac
ne usus remissione amicitia languescat aut torpeat, quoties illustrissimi et clarissimi viri de rebus publicis consultaturi more maiorum conventus habebitis, oratores legatos multo rerum usu peritos ad vos mittere rex christianissimus consuevit, qui mentem regiam et consilia in rem vestram amica et, ut confidimus, non aspernanda aperiat etc.
Haec et quaedam alia adhuc paucula, quae legere non potui.
Ex hisce tamen videre et colligere potes, quae orationis huius fuerit summa, quod argumentum etc.
Legatus noster ne verbum quidem Germanicum callet.
Superiori mense cum in accub tione epulari quidam nostrum diceremus (korr.
dicerent?) Gallos et Italos iurare prius quam orare discere Germanice etc.
et exinde rogaremus ex legato, an sciret, quod dei nomen esset apud Germanos, respondit: by gott.
Tantum novit in Germanica lingua, ut, cum saepius hoc iuramentum occini sibi audisset, existimarit haec duo vocabula coniunctim deum sonare etc.
Haec ego et vix haec.
D. Fridericho a Salice tua communicabo omnia etc.
quam primum nactus fuero nuncium.
Vale, reverende in Christo pater.
Nostri omnes te resalutant; salutabis meis quoque verbis coniugem tuam, matronam honestissimam, sobolem etiam, quam habes numerosam, et omnes generos cum aliis bonis viris, patribus et mecoenatibus meis reverendissimis.
Curiae.
Clarissimo viro eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo semper colendo.
