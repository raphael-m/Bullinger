<nr>[21094]</nr>
<ae>Petrus Martyr, Vermigli an Bullinger</ae>
Oxford, 25. April 1551.
Zürich StA, E II 369, 97.
Zur.lett. III, S. 493ff.
Ep.Tig. III, S. 324ff.
Ep.Calv. 1485 (XIV, 109f)
Orig. (Aut.)
S. D.  Binas tuas, vir integerrime iuxtaque doctissime,
accepi eodem propemodum tempore; utque me valde recrearunt,
ita me tibi magis magisque obnoxium reddiderunt. Non solum
enim librum meum excudendum typographo commendasti, sed ut
operi pręesset eum virum delegisti, in quo summam fidem,
insignem eruditionem, et charitatem erga me non vulgarem
agnosco. Deus ipse vobis, quod ego facere non possum,
cumulate rependat. Gratias item ago quod, cum sint
characteres confusi difficilesque lectu, et forte alicubi
scriptum depręhendatur mendosum, plusque laboris in opere
sit quam putarim, vos tamen sic duram provinciam subire non
detractaveritis. Rursum itaque oro deum, ut ipse mercedem
tantis laboribus reponat, quando gratias dignas ego ne
quidem agere possum.
Misisti pręterea munus, quintam inquam tuarum piarum
orationum decadem, atque consensionis de re sacramentaria
inter vos et Calvinum. Decadem adhuc non accepi; quare cum
legere non potuerim, de ea nil certi habeo quod rescribam:
sed nil de illa possum mihi aliud polliceri, nisi pium,
doctum, eruditum et ad ędificationem magnopere utile.
Quę autem inter vos de sacramento eucharistię
sanxistis,
mihi quidem perplacent; nilque aliud magis opto quam ut in
ecclesia Christi ea de re perspicua et explanata doctrina
extet; quodque ad me attinet, in istam eandem sententiam et
manibus et pedibus eo, nilque hic ferme aliud trado, cum de
cęna domini vel agitur vel disputatur. Non tamen credere
posses quam acriter, obstinate, pervicaciter, et obfirmato
animo ab adversariis in hoc pręsertim articulo
resistatur.
Non potest diabolus pati ut hęc sigilla promissionum dei
repurgentur; videt enim aperte quod, illis ad nativam
castimoniam synceritatemque revocatis, maxima superstitionum
pars erit prostrata. Ego ut  sanam hanc doctrinam propugnem,
nullis periculis nullisque laboribus parco: et nisi deus
ipse adesset, qui me roborat, nescio interdum qui possem
subsistere; sed vestris precibus ut multum fido, ita etiam
illis me non dubito plurimum adiuvari.
Credo vos de causa communis amici episcopi Glocestrensis ab
aliis factos esse certiores: ego illi quibuscunque
rationibus potui, suo illo tempore nunquam defui, quod ipse
sensit et vidit; unde iam bene habet, et ad suum episcopatum
concessit: quod ego satis pręvidi futurum, et idcirco
tibi meis litteris de eius liberatione bonam spem feci.
Predicat modo strenue ovibus a domino sibi commissis; idque,
ut speratur, non erit absque fructu, quia suis concionibus
populum attentum, frequentem, et diligentem habet. De illo
itaque soluti sitis omni metu, eumque, ut vos credo facere,
precibus iuvate. Fuit paulo ante pascha hic tribus diebus
mecum Oxonii, una cum Michaele Coverdallo, concionatore
strenuo et de re evangelica optime merito. Ambo et plebi
nostrę Oxoniensi concionati sunt, et meis publicis
interpretationibus epistolę ad Romanos affuerunt: nos
mutuo sumus amice in domino cohortati, et maxima charitate
atque coniunctione invicem prosequimur.
Credo te non latere, quendam rabulam doctorem Oxoniensem,
qui  Angliam reliquit, cum iam non semel de suis
superstitionibus palinodiam cecinerit, nunc adversum
reverendissimum Cantuariensem archiepiscopum scripsisse de
sacramento eucharistię; item in me, cum de cęlibatu
clericorum, tum de iustificatione. Illi dominus
archiepiscopus modo respondet; ego ad proximas ferias
autumnales apologiam de utroque capite conscribam. Quod ideo
dico ut intelligas quę causa sit, cur illi parrhesio de
traditionibus nunc respondere non vacet: fuissem alioquin
cupidus id prompte facere, quod ipse amicissime monebas.
Iuvenes, quos ad nos misistis, omni quo potero favore atque
charitate iuvabo: precor deum immortalem ut expectationi
vestrę ac voluntati nostrę profectus illorum
respondeat.
Contulit mecum de illis dominus Coxus, et omnino videbitur
ut recte curentur. De vestris aliis qui prius hic erant
nihil scribo; nam illos de seipsis plura scripturos
arbitror. Boni sunt, recte valent, meaque opera semper illis
exposita est et parata.
De morte d. Buceri diu antea vos audivisse puto: pridie
kalendas martias ad deum, cui diu strenue servierat,
emigravit. Ita ecclesia ministris doctissimis et veteranis
militibus exarmatur. Hec facile apparent ex tyronibus, qui
locum in acie impleant. Nil me peius habet, quam quod tantam
penuriam ministrorum ecclesia patiatur. Admodum pauci sunt
qui pericula subire velint, et Christi causam tuendam
suscipere. Cantabrigiensi universitati mature succurrendum
est; quam autem facile sit ut ratio bene ineatur, non adhuc
possum animadvertere. Utinam a vobis quod quęritur haberi
liceret! Deus te diu ecclesię incolumem servet! Omnes
tuos
symmistas in domino salutatos cupio. Vale et me, ut facis,
ama. Oxonii,  25. aprilis, 1551.
Tuus ex animo, Petrus Martyr.
Praetantissimo viro d. Heinricho Bullingero, Tigurinae
ecclesiae pastori et episcopo vigilantissimo, domino et
fratri suo longe charissimo.
[Die Adr. von Joh. von Ulm geschr.]
