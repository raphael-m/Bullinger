<nr>[23107]</nr>
<ae>Simprecht Vogt an Bullinger</ae>
Schaffhausen, 3. Juli 1553.
Zürich StA, E II 343a, 452b. / Orig.(Aut.)
Gratiam et pacem a deo patre per Christum servatorem etc.
Venit ad me hisce diebus Thomas Albertus, olim
<gr>kanonikoV</gr> irregularis in Öningen, nunc Christi ab
aliquot annis discipulus. Is mihi narravit, quomodo in
tumultu rusticorum fuerit plebanus in Lotstetten idque
praepositi sui ordinatione, antequam plene absolutus esset
in pfaffum. Caeterum cum per nobilium tyrannidem cogeretur a
sua parochia discedere denuoque rediret in Öningen, ibi
praepositus ipsum voluerit cogere, ut pfaffatum absolveret
missaretque, cumque hac in re pias ac iustas ob rationes
nollet ipsi obsecundare, coactus ex Öningen se subduxerit ad
suos. Olim item quaesierit per amplissimum vestrum
magistratum a praeposito, ut pro merito tractaretur
essetque, quo viveret in posterum; sed omnia frustra.
Caeterum, quid iam cum ipso successore praepositurae acturus
sit, ipse praesens tibi narrabit. Hoc unum a me petiit, ut
te orarem, quod intercedere ipsis velis apud d. consulem;
novit enim te multum non tantum propter pietatem, sed et
propter affinitatem apud ipsum posse. Pollicitus est ei
consul operam suam, quam haud dubie praestabit eo libentius,
cum viderit te ipsi suffragari. Tu fac, ut sentiat preces
meas apud te aliquid posse; sic enim utcunque tibi alioquin
devinctum reddes devinctiorem. Novi nihil habemus, quam quod
miles noster 1. kalendas iulii coepit merere Gallo magno
nostro cum dolore. Tu si quid novi habes tibique vacat, eius
nos certiores facias, oro. Salutant te Grübelius et Iacobus.
Vale ac vive diu foelix. Scaffhusii  3. iulii anno 1553.
Tuus ex animo Simpertus Vogt.
Doctrina, candore ac pietate conspicuo Heinrycho Bullingero,
ecclesiae Tigurinae antistiti vigilantissimo, d. observando
suo.
