<nr>[19124]</nr>
<ae>Joachim Vadian an Bullinger</ae>
<od>St. Gallen, 26. Mai 1549</od>
<vo>Autograph: Zürich StA, E II 351, 97</vo>
<dr>St. G. Mitt. 30, S. 799f.</dr>
<re> </re>
<tx>
S. Habes pecuniolam, charissime Bullingere, quam Blaurerię nomine tibi reddi
postulasti. Numerantur ei in singulos annos pro quinque nummis Rhenensibus in
auro crucigeri 63 in singulos nummos. Eam summam, precor, ut, quoniam Erasmi
nostri Fabricii coniunx fuit, multis annis sospes a nobis accipiat. Non licuit
autem mihi ob festinationem nuncii longius tecum agere. Vale igitur et me, ut
soles, ama.
^$De Caesare mira hic sparguntur. Apprime vereor, ne ille discordia nostra in rem
suam non sit insigniter abusurus; eius enim rei ex urbe Augusta per
honestissimae matronae literas serio sumus admoniti. Dominus noster nos liberet
ab ista tyrannide tam saeva. Certum est, eum nuper e tractu Belgico in nostram
viciniam permutationem fecisse trecentorum milium talerorum, nec obscurum est,
quorum opera in ea facienda sit usus. Ea pecunia dubio procul ex illo argento
conflata est, quod multis antea mensibus ad se in Brabantiam sequundo Rheno
devehi iussit, et parum auspicata futura arbitrantur commitia, quae a tuis ut
agerentur extorquere conatus est.
Petere etiam fertur, ut suis expensis commitia celebrentur. Sunt autem, qui
putant, aliud suos non esse oblaturos Helvetiis, quam offerebat Cato senatui
Carthaginensi, quum sinu contracto optinem illis faceret, ut vel pacem
acciperent vel bellum. Sed res ipsa, quo animo in nostros sit futurus, propere
edocebit.
^$Vale iterum .
^$Sangalli, XXVI^#'o die Maii, anno MDXLIX^#'o.
</tx>
<un>Ioachimus Vadianus.</tx>
<lz>[Adresse:] Praestantissimo viro domino Henrycho Bullingero, clarissimae urbis
Tigurinae episcopo, domino suo inprimis colendo. Zürich.
