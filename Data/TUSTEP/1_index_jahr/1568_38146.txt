<nr>[38146]</nr>
<ae>Bullinger an Hans Rudolf Bullinger.</ae>
(Zürich),  ..  ....   1568.
Zürich ZB, Ms F 37, 167.
Gott mitt uns. Fuͤrgeliepter sun, nächt hab disen hie
yngeschloßnen brieff geschriben; hütt ist es dermassen
wätter, das ich die Susanna nitt han wöllen hinwäg lassen;
dann es ein schand und schaad were. Wirt es aber, das man
von wynd und sunsten wandlen mag, wirt sy morn oder amm
sontag uff dem wäg gen Wülfflingen gan. Dahin schick du am
montag das roß. Wirt aber das wätter nitt besser, so muͦst
patientz hallten; dann es kein frowenwäg ist. So ist Susanna
och nitt die sterckist, die ye ward, daß zuͦ sorgen sy, in
sömlichem wätter in kranckheit fiele. Wo es über ein nitt
besser wurde, wil sy, wenn sy gen Wülfflingen kumpt, dir umb
das roß embieten. Sy last dich und Lisenbethli wie och ich
und alles volck dich fast gruͤssen. Man sagt von ettwas
nüwer zytung, nächt herkummen, kan aber nitt erfaren, was;
wenn ichs weiß, sag ich dirs och.
Gott mit dir.
Datum frytags amm morgen zuͦ 8 vor mittag 1568.
H[einrych] Bullinger der ellter.
Minem fürgeliepten son Hansen Rodolffen Bullingern,
pfarreren zuͦ Berg.
