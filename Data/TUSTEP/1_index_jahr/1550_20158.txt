<nr>[20158]</nr>
<ae>Oswald Myconius an Bullinger</ae>
Basel, 5. Juli 1550.
Zürich StA, E II 336a, 315. / Orig.(Aut.)
Vix credere potes, quam gratę mihi fuerint postremę
literę tuę, quę
causam exposuerunt contentionis inter vos et Svitenses.
Vetus odium se movet, et
tempora praesentia impellunt, ut agant isti, quod non decet.
Oportet igitur
aliquid subesse, quod non olfaciunt omnes. Summa: inter deum
et Belial non
potest esse vera concordia, quicquid simuletur. Deus nobis
adsit. Hos duos tibi
commendo, iuvenes nobiles, Prutenos, doctos. Fuerunt diu
apud d. Philippum;
veniunt huc ad lustrandas regiones et videndos viros doctos.
Sequuti sunt
Cęsarem Spiram usque, inde se contulerunt Argentinam, ubi
casu Dryandrum
invenerunt ibi veluti latitantem propter libros suos,
Plutarchum, Livium et
Lexicon Hispanicolatinum; nam ante annos aliquot
Witenbergę inter se invicem
noverunt. Commendavit etiam Dryander eosdem mihi et rogavit,
aditum ad te parem
quoque meis; scripsisset ipse, nisi negocia illa
typographica praepediissent.
Habebis igitur eos quam commendatissimos vel propter
Dryandrum vel propter communionem religionis.
Pręter hęc quęso te, ut scribas, dum eris
ociosissimus, quonam abierit
podagra tua; de ea nanque nihil amplius audio. Equidem
iterum non exivi per octo
dies integros et etiamnum difficulter ingredior; non dolent
mihi nisi pedes.
Ignoro, quid sit, nisi senium nova hęc quotidie adferat.
De Quinquepagicis dixit mihi quidam, quod miserint clam ad
Cęsarem, ut in
restituenda missatione vires omnes intendat; nam et se nihil
hic omissuors. Et
quamvis non credam, non potui tamen apud te tacere. Vale in
domino cum tuis et
fratribus omnibus bonis. De Theodoro nescio quid mali
audiam. Basileę  5. iulii anno 1550.
T[uus] Os[valdus] Myconius.
D. Heinricho Bullingero, Tigurinorum antistiti, in domino
suo.
