<nr>[23003]</nr>
<ae>Pier Paolo Vergerio an Bullinger</ae>
Chiavenna, 10. Januar 1553.
ZÃ¼rich StA, E II 356, 503.
Gr. I,  S. 279f.
Orig. (Aut.)
Clarissime Bulling[ere], audi et obstupescas. Dixi,
quum apud te essem, me suspicari, ne Basileae quispiam ex
primoribus anabaptismum suscepisset, et quum me coegisses,
ut dicerem nomen hominis, non potui non obtemperare
Bullingero et dixi. Nunc tibi affirmo duos, qui erant
anabaptistae Itali, rediisse ad puritatem doctrinae nostrae
et hos palam dicere se illi, quem tibi dixeram, novum
baptismum dedisse, ita ut putem rem esse certam. Sed audi
reliqua: ambo hii affirmant se fuisse a Camillo seductos,
et unus, qui adest, in faciem illi graviter et prudenter
obiicit atque addit totum Italiae anabaptismum pendere ab
illo utre venenato, ut tu soles dicere. Monui hac de re
pastores Curiae. At ego interea in nova ecclesia, quam dedit
mihi dominus, illum excom[m]unicabo. Ingredior enim deo duce
cras summo mane. Domini Bregalienses adiunxerunt mihi duos
legatos, qui moneant incolas vallis illius, ut abstineant ab
iniuria; nam audimus minas plurimas. Sed utinam fiam martir!
nec procul abero. Norunt illi me ex octo oppidis missam
exturbasse hactenus et timent, ne idem per me apud illos
operetur dominus, et confidunt in brachio et potentia eorum,
ego vero in deo ipso. Petunt a me fratres Argentinae num
adhuc vivat Bortolameus Fontius, qui olim apud eos professus
es[t], et an sciam, ubi sit. Oro itaque, ut ad Sturmium
scribas illum vivere, esse mihi perfamiliarem et perseverare
in via domini et posse me efficere, ut ad eos redeat. Nunc
non fuit mihi ad ipsum Sturmium scribendi ocium. Vale et
salve. Ora pro me diligentius, quandoquidem maiora certe
instant pericula quam unquam antea. Dominus benedicat tuis
laboribus. Amen. Claven[n]ae,  10. ianuarii 1553.
Vergerius.
Clarissimo viro d. Henrico Bullingero, fratri et domino
honorando.      Tiguri.
