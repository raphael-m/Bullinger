<nr>[25167]</nr>
<ae>Johannes Haller an Bullinger</ae>
Bern,  7. Oktober 1555.
Zürich StA, E II  370, 214. / Orig.(Aut.)
Ep. Calv. 2314 (XV, 802).

S.  Hodie sedente senatu venit ile noster nuncius; itaque
neminem super hac re alloqui potui. Literae mox lectae et
decretum, ut aliae illuc scribantur; quid illae contineant,
ignoro; iamiam enim senatus surrexit. Legi interea, quas
misisti, Philippi, Ioannis a Lasco et Hyperii literas et ago
tibi magnas gratias, quod illas communicaveris mihi. Legit
illas quoque Musculus atque etiam Mauritius atque illis
delectati sunt admodum. Musculus heri scripsit literas, quas
his inclusas mitto. Valde nos torquet iurisiurandi comunis
negotium. Nostri hactenus per domini gratiam firmi fuere.
Nunc audio (sed quam hoc verum sit, nescio) Tigurinorum
legatos spem aliquam fecisse reliquis Badenae fore, ut cum
ipsis consentiant, quod tamen nunquam futurum spero. Nos hic
serio negotium urgemus hoc, ut constantes maneant et
cogitent, quantum sit hoc peccatum contra deum, quantum
etiam offendiculi apud exteros hinc sit oriturum. Hodie
pariter consules super hac re conveniemus. Senatum etiam et
diacosios hac septimana, si necesse sit, accedere
decrevimus. Nolumus, ut nostra  negligentia hinc quicquam
peccetur, et speramus dominum affuturum nobis et successum
daturum.
Quod Genevenses attinet, fuit illic hisce diebus Mauritius
noster; humaniter fuit exceptus. Retulit Calvino varia,
quę de eo dicantur; ille negavit omnia. Simul audivit per
totam Sabaudiam miros rumores de Calvino et aliis ministris;
vix centesimus reperitur, qui de eo aliquid loquatur boni.
Is, qui hic captivus detinetur, nihildum confessus est.
Miserunt nostri nuncium Genevam pro confessione, quam illic
fecit; ea ubi allata fuerit, amplius cum eo agetur.  Natus
est Romanus et qualitercunque doctus.
Ego his diebus mecum habui [d.] Thomam Leverum Anglium cum
tribus aliis: biduo mecum fu[erunt], hodie hinc
discesserunt Lausannam versus. Praedicant illi valde vestram
humanitatem. His non habeo, quod nunc addam. Scribam hisce
diebus plura de versione Decadum tuarum per Apiarium nostrum
illuc profecturum. Salutant te nostri omnes; salvos cupimus
etiam tuos omnes. Bernae
7. octobris 1555.
Tuus I[oannes] H[allerus].
Heri obiit d. Petrus Waltherus, consistorii nostri pedellus,
apud quem studiosi vestrates egerunt; illis ergo de alio
hospitio prospiciendum erit; nescio, ubi commode collocari
possint.
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri suo et colendissimo
et charissimo.
Zürich.  M. Heinrych Bullingern.
Von Bull.s Hd. auf der Rücks. noch d. Bem.: "Das
pündtschweren by den heyligen."

