<nr>[42134]</nr>
<ae>Johannes Hug an Bullinger.</ae>
Glarus, 27. August 1572.
Zürich StA, E II 378, 1891./Orig. (Aut.)
S.  Accepi, reverendissime mi domine compater, epistolam
tuam una cum novis
illis et tristissimis rebus Belgicis; dominus concedat, ut
mox meliora
percipiamus. Venit similis fama ad nostros papistas
Claronam, qualem Curiensis
ille promulgavit; gaudent plerique maxime et suas res usque
salvas fuisse
iactitant. Alii vero dubitant verum esse, quod spargitur,
cum nondum a quoquam,
cui tuto fidem dare possint, perceperint. Deus optimus
maximus faxit, ut omnes
adversarii spe inani et in suo perverso gaudio confundantur.
Gratulamur res in
Gallia bene se habere; deus illos perpetuo una cum omnibus
regnis et ecclesiis
universis, quae sese Christi verbo subiecerunt, conservare
dignetur. Ego insuper
tibi  ingentes gratias ago pro libello d. Halleri, quem sane
eleganter ex
immenso illo iuris canonici pelago in breve compendium
congessit. Deus ipsius
laboribus magis atque magis benedicat. Scripsit is mihi
nuper Berna, in quo
scripto se hos quidem tempore nihil aliud, quam quod ubique
gentium promulgatum
sit, habere affirmat et inter reliqua (quod mihi vehementer
dolet) se articulari
morbo ita detineri scribit, ut non tam manuum fere quam
pedum destituatur
officio. Rogo te, mi domine compater, ut quamprimum certi
quid de rebus
Inferioris Germaniae ad vos Tigurum pervenerit, me certiorem
facere velit, ut,
si bonum hoc fuerit, deo gratias agere pergamus, vel si
minus fausta fuerint,
assiduis precibus apud ipsum instemus, ut suos ab hostium
tyrannide et omnibus
adversitatibus asserere dignetur. Quod res nostras attinet,
se habent in illa
mediocritate, in qua hactenus fuere; speramus indies
prosperiora. Haec boni consulito.
Salutat te cum tuis omnibus uxor et tota mea domus. Salvum
te item cupiunt
ammanus noster Schulerus, Thomas Schmid quaestor, Elmerus
scriba et dominus
Avienus noster, quibus solis ego nova haec commonstravi.
Raptim Glaronae  27. augusti anno 1572.
Tui observandissimus Io[hannes] Hugo Claronae.
Ornatissimo clarissimoque viro domino Heinrycho Bullingero
seniori, urbis
Tigurinae ecclesiae ministro fidelissimo, domino ac compatri
meo charissimo et summa observantia colendissimo.
An m. Heinrychen Bullingern, pfarrern zuͦm Großen Münster
zuͦ Zürich.
