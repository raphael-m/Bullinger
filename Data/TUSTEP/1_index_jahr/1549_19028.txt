<nr>[19028]</nr>
<ae>Johannes Haller an Bullinger</ae>
<od>Bern, 7. Februar 1549</od>
<vo>Autograph: Zürich StA, E II 359, 2853</vo>
<dr> </dr>
<re> </re>
<tx>
Gnad von gott zuͦ vor. Üwer 4. brieff, bi Abel Mülhofer mir überschickt, hab
ich empfangen mittsampt Bl[aureri] predgenen und üweren collectaneis de rebus
matrimonialibus. Die schick ich üch hiemitt wider, danck üch früntlichen alles
guͦts; was ich hab und vermag soll auch allweg ungespart in üwerem dienst sin.
Ich hett üch diewyl gern wider gschriben; hab ich kein botten können ankommen
bis jetz. Dorumb achtend auch nitt, das Calvini schriben langest usgangen; dann
ich es wol 8 oder 9 tag bi mir ghan, on das es zuͦ Losen glegen ist uß mangel
der bottschafft. Er schript üch und schickt darbi ettliche buͤchli, wie ir
sehendt, schript auch D. Hopero und schickt imm üwer buͤchlin über das
Interim; acht wol, er hats usgschickt, eb imm weder üwer noch min brieff worden.
Dann, wie ir mir gschriben, also han ichs usgricht, imm üwer brieff gschickt,
auch selbs gschriben deß buͤchlins halb dissimulato tuo nomine, sed paucis
diebus, postquam nostras dimisissem, ab ipso libellum mihi affertur. Diewyl ers
aber wider schickt, sich ich wol, das ers nitt wil laßen trucken; was die
ursach sye, weiß ich nitt; er schripts vilicht üch oder Hopero. Es ist immer
schad, sol es nitt truckt werden von viler bkümmerter hertzen wegen. So es üch
wett gfallen, wett ich ein versuͦchen thuͦn noch amm Apiario, ob ers
heimlich truckte. Ich bin auch willens mitt üwerem rath, es zuͦ transferieren
in tütsch und etwan eins oder zwei laßen schriben und gen Augspurg schicken;
dann mir immerdar vil frommer lüth schribend und begerend etwas erlüterung. Da
weiß ich inen beßers, luterers, einfaltigers nitt zuͦ schicken.
Wellind deßhalb verschaffen, das mir ein exemplar bald wider werde; ich hett
das behalten, so ich nitt vermeint, das es Hoperus bruchen wurde.
^$Der Lausanner handel ist aber einmal ufgschlagen. Uff den 28. Januarij sind si
hie all erschinen, Lodovicus Corbelius zuͦ eim theil, Viretus, Jacobus
Valerius, Ribittus, Franciscus de S. Paulo, Corderius und Mörlinus zum anderen.
Corbelius sich hefftig bklagt, wie si inn wellen usschließen von wegen, das er
vern allen iren handel und disputation ußbracht etc. si dargegen ir antwurt
gen. Habends min gn[ädige] herren für uns gwisen, si nach der lenge zuͦ
verhören und, was uns zuͦ thuͦn bedunck, ir gn[aden] bericht. Do hand si
zuͦ beiden syten ir handel gschrifftlich ingleit, gantze libell, das wir 2 tag
gnuͦg zuͦ schaffen ghan. Deßhalb wir u[nsere] gn[ädigen] herren betten, der
handel sech uns an, das es me ein wortzanck, nyd und kyb sye dann ein eehaffter
handel, der neiswan die leer betreff, bettend si, das sis heißind heimgan und
zbeiden syten zfriden sin; so wellind wir darüber sitzen und mitt guͦten
muͦßen die handlungen läsen und, was wir findind, ir gn[aden] wyter
berichten. Also hatt mans heim gwisen. So wir nun drüber kömmind, ists zuͦ
beiden syten nüt dann pelagus calumniarum und nüt rechtgeschaffens. Corbelius
ist ein ußgloffner münch, bi 3 jaren hie angnon und kutten uszogen, hatt ein
stipendium als ein schuͦler zuͦ Lausannen. Den habend si wellen umb sin
unordenlich wäsen irem ampt nach censieren; ist er hargloffen und fuͤrgen, das
si inn wellen vom nachtmal des herren usschließen. Als wir nun allen handel für
min herren bracht, habend si min seckelmeister Steiger und mich hinin verordnet,
die schuͦl zuͦ visitieren, den handel zuͦ richten und ernstlich, was
mangels wer, zuͦ reformieren. Achten, wir werdind volgender wuchen hinin
ryten.
^$Als Xystus sin vocation abgschlagen, wie ir wüßend, hand wir Sebastianum
Guldibecken minen herren fürgschlagen; aber er ist uns abgschlagen worden von
wegen, das si m[in] gn[ädige] herren von Zürich nitt immerdar mögind bemüyen,
hand daruff angnon M. Benedictum Martinum, so noch zuͦ Marpurg an Caspari
Rodolfi statt profitiert; er frawte mich wol, wenn er nitt sin luterischen geist
mitbrechte; man muͦß inn aber imm zaum ryten.
^$Uff hütt dato ist Musculi handel vor minen herren gsin; hab das lest wellen
versuͦchen. Also ist es von gotts gnaden gangen also, das er angnommen; doch
so sond wir die diener gmeinlich unser rathschlag darüber geben. Nun ist her Jos
mitt mir wol dran; Waeber und Nicolaus liggend hefftig imm widerspil; Eberhard
promovierte in gern; sidhar er aber verstanden, das er ad professionem
theologicam sölle vociert werden, ist er darwider. Doch wil ich daran sin, das
die lectio angericht werde wie Zürich und Eberhart nüt destminder brucht; wir
muͤßend imm ruggen han denocht, sonst wurd er vom rath bald gschupft. Wie es
imm rathschlag gan werd, weiß ich noch nitt; gschicht er, eb der bott hinweg
gat, wil ichs noch schriben. Schrib ichs nitt und aber in wenig tagen nitt
brieff kömend, so ists nüt; doch acht ich nitt, das es mee erwert werde, sittmal
es vor rath beschloßen. Mögend Musculo wol das bättenbrot angwünnen.
^$Deß synodi halb ist von uns ein forma gestellt, wie der gehalten söll werden,
ja der tütsch und der wältsch; ist als von m[inen] gn[ädigen] herren confirmiert
und angnon, wirt der tütsch bschriben uff zinstag nach Invocavit znacht alhie an
der herberg zuͦ sin, der wältsch zuͦ acht tagen umb, uff zinstag nach
Reminiscere.
Bsorg wol unruͦw; aber es gat so unentbunden zuͦ bi den heilosen pfaffen
(ich kans nitt anders nemmen), dann das ich sorg, wo wir die straff nitt an uns
anfiengend, muͤßte uns gott richten. Deß sacramentischen zancks halber hand
wirs fürkan, das ettlich examinatores von minen herren zuͦ uns schon
verordnet; für die wirt man wisen alle die, so suspect und sich etwas wurdind
mercken lan. Acht wol, es werd deß unraths vil, das wir wol bis zuͦ Osteren
ushin gnuͦg zuͦ examinieren heigind.
^$Mins handels halb befilch ich den gott und miner herren erkantnuß, wil mich,
ob gott wil halten, wie sich gebuͤrt. Weiß wol, wie ich imm thuͦn, das ich
nitt eim jeden recht thuͦn wird.
^$Apiarius ist froo, das die Dogmata ecclesiastica Naogeorgi wider kan sind,
wirts trucken, so hüpsch er kan. Thomas seit mir hie selb, er welt gern, das die
praefation geänderet were; wil gsen, wie imm gschech, das imm kein übel darus
entstand. An exemplaren hats kein mangel, so er imm schon sonst auch ein
vererung sölt darzuͦ thuͦn.
^$Wäbers brieff schick ich üch hie wider; ir gspürend sin anfechtung wol. Üweren
brieff hat er mich uff min begeren laßen läsen; ist aber imm selb alweg glich.
^$Allein bitt ich üch, so Musculus von üch zücht, nemmend in vorhin für üch all
und redend nach notturfft mitt imm, was daran glegen, so die kilchen Zürich und
Bern zemmen ziehind, das er deßhalb Straßburg und Basel laß faren, sich
trülich zuͦ uns halte, denen, so uff inn oder sine scripta bahind, mitt ernst
begegne, sich nitt zuͦ in gselle oder anhencke und hiemitt die einikeit, so
uns gott jetz verlihen, zerstöre. Er wirt vil anpfätzt werden, das er sich
dapfer halte etc., wie ir wol könnennd; so hoff ich, der kilchen söll geholffen
sin. Wie ich auch znechst gschriben, sobald er har kumpt, so schickend uns etwan
ein knaben oder zwen; es wirt imm und uns allen zuͦ guͦtem dienen bi minen
herren.
^$Üwere Decades wil ich von hertzen gern sehen; dann si mir wol kan werdend,
sittemals ich noch immerdar zuͦ den predgeten, so die wuchen an mir ist,
allein themate predgen; wil es deßhalb nitt achten, ob ir mir schon dest minder
schribend, bis ir grech werdend.
^$Deß Safoyerlands halb kan ich üch nüt schriben; man wirts hart laßen. Jetz
schript man alle alte handlung, so man mitt den hertzogen ghan, alle processus
ab; hend all schriber gnuͦg zthuͦn. Wirt man in jedes Ort ein exemplar
schicken.
^$Es ist hie diß wuchen eins keiserischen botten knecht gefangen umb ettlicher
böser worten willen, die er ußgstoßen, jetz ettlich mal gstreckt; weiß nitt,
was er verjhiet; man achtet seltzam pratticken hinder imm stecken.
^$Was der bischoff an die statt Basel gmuͦtet, acht ich ir wüßinds; kan wol
dencken alle bischoff werdend den rymen suͦchen. Gott geb uns gnad und krafft,
alles bös zuͦ überwinden.
^$Zwingli ladet mich gen Basel uff sin magisterium; aber ich kan nienenhin kan
von überlegene der geschefften; dann über andere alle muͦß ich eben diser zyt
gen Lausannen. Uff diß mal weiß ich nitt wyters, dann üch, üwer husfrawen und
kind gott trülich zuͦ befelhen; die wellind von mir und miner husfrawen
trülich gruͤßen mittsampt Musculo und sinem hus, dem ich diser zyt nitt
wellen schriben, sonder üch laßen sin evangelisten sin, bis das es alles
verhandlet wirt.
^$Bernae 7. Februarii 1549.
^$Noch eins falt mir in: LIeber, so ir etwan guͦt, ar, fromm breͦuder
wüßtind, die nitt versehen, so schickend si har instructos vestris
commendationibus; wir wend aber ein oder zwen wol verstoßen.
^$Musculi halb stat die sach wol. Min her schultheß hatt uns all dry diser stund
bschickt, hern Josen, Wäberum und mich, anzeigt mir herren will und rathschlag;
si habinds uns allen wellen anzeigen, das wir si unser meinung auch verstendigen
weltind; also hatt ir keir nüt gseit. Doch werdend wir wyter deliberieren. So er
bschriben wirt, were minen herren von Zürich eerlich, so si imm ein überrüter
zuͦgebend, auch durch ein gschrifft minen herren befulhind, das man denocht
seche, das er Zürich nitt als unmer wer und er hie auch dest me gult. Verstand
es als imm besten. Gott mitt üch. (Gott mich)
^$Datum ut supra hora 4. pomeridiana.
</tx>
<un>Tuus ex animo I[oannes] H[allerus].</tx>
<lz>[Adresse:] Sinem fürgeliepten lieben herren und gevatteren M. Heinrych
Bullingeren, predicanten zuͦ Zürich.
