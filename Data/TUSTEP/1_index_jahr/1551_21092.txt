<nr>[21092]</nr>
<ae>Pier Paolo Vergerio an Bullinger</ae>
Samaden, 23. April 1551.
Zürich StA, E II 356, 443.f.
Gr. I,  S. 198ff.
Orig.
Clarissime Bullingere, en tibi tuum libellum, qui didicit
Italice loqui et iam volat per ora nostrorum hominum atque,
ut sentio, magno cum fructu evangelii et magna phariseorum
indignatione. Crede mihi, non est nostra tempestate ullum
argumentum magis necessarium quam hoc ipsum, quod modo
tractavimus. Nam quum Antichristus concilium adornet veluti
quod[d]am propugnaculum, intra quod se continere possit cum
suis atque inde evangelium oppugnare et suas idolomanias
atque impietates fortiter tueri, certe evertimus illi a
fundamentis, quicquid cotidie edificat, quum passim
huiuscemodi libellos evulgamus. Scripsisti tu in hoc genere
ea, quę ex experientia rerum Germanicarum nosti; addidi
ego ea, quę ex Romanę curię experientia novi.
Propterea videbis excrevisse libellum, quod tu (sat scio)
bene consules. Mitto aliquot exemplaria. Utinam posses
assequi nostratem linguam; sed intelliges a me aliquando,
quęnam ea sint, quę addenda putavi. Vidi, quę
scripsisti in pręfatione quintę Decadis, et placuerunt
omnia; at censerem illis addenda, quę ego tuo libello
addidi, et mox vestratem in linguam transfundenda. Decas
ipsa etiam summopere placuit, et quum primum per negotia,
quę me sane obruunt, licuerit, dabo operam, ut magna pars
possit a nostris Italis intelligi.
Has scribo in oppido, cui nomen Samadenum, quod est in
Engendina. Nam huc veni, ut Christi causam iuvarem; agitur
enim de eiicienda missa, et succedet, ut opinor. Non
desinunt anabaptistę nobis negocium facessere; papistę
vero magis fremunt quam unquam antea nullumque non movent
lapidem, si forte possent me et reliquos, qui has in Alpes
ex Italia profugiunt, eiicere.
Papa gravissimis verbis conquestus est cum Curiensi episcopo
(quem puto te intellexisse ad eius adorationem esse
profectum) Vergerium fuisse a Raetia exceptum. Affirmat hunc
sibi esse hostem acerrimum et nullo pacto pati velle, ut
amplius possit degere in his convallibus et concionari. Sed
insaniat, quantum velit; tuus Vergerius, Bullingere, papam
non assis facit. Tandem veniam ad vos peracta synodo, quę
futuro mense Curię cogetur, et interim non gravabor
scribere, si quid te dignum audiero. Commendo tibi hunc
fratrem, qui Genevam usque profugit pulsus ab Antichristo.
Vale et salve. Saluto omnes symmistas. Rogate pro me,
fratres.
Samadeni, ipso dei Georgii 1551.
Vergerius, servus Iesu Christi.
Clarissimo viro domino Henrico Bullingero, Tigurinae
ecclesiae pastori.   Tiguri.
^&x Simler (Ms S 74, 184) interpretiert den Zettel, der auf E II 356a, 623 (15. Juni 1554)
aufgeklebt ist, irrtümlich als Nachschrift zu diesem Brief. ^&x{
