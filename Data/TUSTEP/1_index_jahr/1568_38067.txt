<nr>[38067]</nr>
<ae>Tobias Egli an Bullinger.</ae>
Chur, 21. Juni 1568.
ZÃ¼rich StA,  A 248.2.
Gr. III, S. 96ff.
Er hat Bullingers Brief erhalten und daraus Notizen zur
Mitteilung an Friedrich von Salis gemacht. "Belgica satis
sunt foelicia, maxime hoc nomine, quod Hispanis sit
incommodatum. Eandem pugnam prius etiam ex ipso interprete
intellexi; c[omitem] tamen Arenbergium caesum occultavit,
Adolphum vero occubuisse satis praedicare non potuit. Statum
Galliae tolerabilem esse dicebat, quod tamen ipsum quoque
falsum esse manifeste deprehenditur . . . .        -
Ascanium aiunt ictu bombardae in valle Masoxia periisse;
autorem Scierum esse perhibent.    -      Reversus est
nuncius Mediolano missus eo pro Cellario nostro repetendo.
Comes Angisola respondit nostris, cum in agro id Rhetico
acciderit, se diligentem operam navaturum, ut restituatur.
Inquisitor autem dominum praetendit papam, cui rem
detulerit, cuius res sit, ad quem omnis administratio
pertineat; expectandum ergo responsum Roma. Cellarium Como
Mediolanum duxerunt, quem incurvum iunctis manibus ad pedes
tanquam hoedum aut vitulum in navem abiecerunt.    -
Antequam plagium istud relatum sit in senatum Trium
Foederum, miserunt legationes suas ecclesiae Vallis Telinae
pressae omnivariis monachorum ludibriis et iniuriis. Scripto
consignarant omnia gravamina, quibus hoc maxime tempore
molestarentur. Capita sunt 16 et quidem talia, quae apud
Turcas etiam exemplo carent; mittam alias. Ex eo tamen uno
reliqua omnia colligi facile est, quod monacis impulsoribus
papistas non pudet ante ostium reformatarum ecclesiarum
ructus et crepitus emittere nihilque non strepitus excitare,
ut in officio ministri cum suis auditoribus impediantur.
Pinguntur etiam pudenda virilia et muliebria una cum
patibulis et suspensis concionatoribus, quos deinde
parietibus publice affigunt, cuius figuram Morbennio mihi
missam vobis inspiciendam exhibeo. Nec possum detestanda
illa omnia recensere, quibus impune nebulones isti
triumphant. Rogarunt nos ministri Itali una cum ecclesiis
suis omnibus scriptis et legationibus, ut eis in iis apud
Rhaetos conquerendis adesse dignaremur. Fecimus id nomine
ministrorum omnium et ecclesiarum   Rheticarum. Ego
praefatus sum; Campellus capita ordine recitavit. Recitatis
querelis stabant a parte adversa doctores quidam
Morbennienses iuris perditi, qui pecuniis suis nimium
fidentes omnia illa, quae in medium protulissemus, mentita
esse manifeste asseverabant. Nos urbis praefectum statim
appelavimus et monuimus, ut ab illis vadimonia acciperet
adque promissionem hortaretur; nos itidem facturos. Fecit;
vadimonia utrinque promissa, data et accepta sunt. Testes
collegimus multos, quibus atrociora etiam, quam aperuimus,
proferemus. Dies data et dicta est controversiae 22. iunii.
Hodie, ubi intelligit Morbennensis ille doctor, Aloysius
nomine, nos ad summum ius cum illo decursuros, fatetur se
errasse et imprudenter effutiisse; ultro se recantaturum
promittit apud dominos omnes. Nondum autem satis constitutum
est nobis, quid crastino acturi simus, utrum electuri.
Recantabit quidem, sed pro nostris personis. Interim
querelarum capita inexcussa relinquuntur et in medio
haerent, nec quaestio etiam est, an nos simus veraces, sed
num verisimilia ea sint, quae nomine afflictarum ecclesiarum
attulimus. Hic rimam quaerunt elabendi et totam illam causam
reddere suspectam. Si vero spontaneam retractationem ab
illis non accipimus, rigidiores idiotis sacerdotes esse
clamabunt. Sic lupum auribus tenemus.    -      In causa
vero Cellarii constitutum est, ut monachus Clavennensis in
vinculis retineatur, alius etiam Pluriensis, Morbennienses
vero monaci vadimonia damno 8000 aureorum promittant nec
recedant aut auffugiant, donec exitus causae appareat. Tres
enim commissarii ordinati sunt, qui sine mora Mediolanum se
conferant, in Cellarium inquirant, intercedant, extorqueant,
liberent. Gulerus, Davosiensis ammanus, in  Iurisdictionum
Foedere constitutus est; caeterorum nomina ignoro. Ni fallor
tamen, Domus Dei dabit capitaneum Baptistam a Salicibus, qui
antea quoque fuit missus et pestilentissimum monachum
Pluriensem comitem sibi addidit; hoc est ovem lupo
committere. Effectum intercessionis, qualemcunque
reportaverint, ad communitates aut rostra deinceps
referendum esse conclusum est. Si res ad rostra pervenerit
nec Cellarius liberari ante poterit, spero, ut monaci
expellantur; dici enim non potest, quantum plebs ubique
exasperata sit. Putatur, si vicini hostes vel ante multos
annos deteriora in nos moliri potuissent, non eo usque
exspectassent etc.
De monstro monstrissimo, quod Tyrani natum est in Valle
Telina, scripsi d. Hallero."
Curiae ocyus, 1568, 21. iunii.
