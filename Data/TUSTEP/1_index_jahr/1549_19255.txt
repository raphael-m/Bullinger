<nr>[19255]</nr>
<ae>Wolfgang Musculus an Bullinger</ae>
<od>Bern, 21. September 1549</od>
<vo>Autograph: Zürich StA, E II 360, 121.
(Siegel...)</vo>
<dr> <dr>
<re> </re>
<tx>S. D. Eiusdem amicitię est, Bullingere compater in domino
charissime, compati adflictis et congaudere gaudentibus, et hanc
ob causam consueverunt veri amici non solum, quę lęta, sed et
quę tristia accidunt, percupide inter se communicare. Hoc
amicitię affectu motus non possum dolorem cordis mei cohibere,
quin illum humanitati tuę significem. Quamvis multa sint in
misera hac et calamitosa tempestate, quę animum meum subinde
perturbant, accessit tamen ad illorum cumulum haud mediocris
dolor ex casu filii mei Abrahę praeteritis diebus conceptus,
quem nondum, ut cupio, excutere possum. Decima octava mensis
huius circa duodecimam meridianam, cum musaeolo suo egrederetur
et gradus ad cellam vinariam in ingressu domus, loco admodum
periculoso et incommodo, descendentes aperto ostio paterent, per
imprudentiam et incircumspectionem sic in illos e sublimi
pavimento prolapsus est, ut crus dextrum supra genu
infęlicicausa perfregerit. Chirurgum nactus sum nondum, ut
metuo, satis in hac arte exercitatum; est enim aetate iunior,
quam ut singularem aliquam harum rerum peritiam assequi
potuerit; pollicetur tamen, ut solent, curaturum se, ut malum
hoc quam commodissime et rectissime tollatur. Nihilo tamen minus
hinc dolore ex calamitate filii, illinc metu ex chirurgi
imperitio torqueor. Sed domino sit gratia: iam quartus dies est
elapsus et malum sic curari videtur, ut nihil ex eo futurum sit
incommodi. Habes de tristibus, quę me premunt; accipe iam
lętiora: hodie hora octava promeridiana enixa est uxor, initio
quidem admodum difficulter, tandem vero feliciter; peperit autem
filium, quem cras a concione volente domino sacro baptismate
ecclesię fidelium et electorum associandum et consecrandum
dabimus; nomen illius erit Ioannes Heinrychus a compatribus
sumptum, quos te et D. Hallerum, sicuti volebas, ad id sacri
delegimus. Oro dominum, ut utriusque pietatem et eruditionem
infans hic suo tempore per ipsius gratiam, si non prorsus
exprimere poterit e vestigio, saltem subsequatur. Dominus te ac
tuos omnes una cum reliquis dominis ac fratribus salvos et
incolumes conservet. Salutant vos omnes uxor et liberi ac
frequenter optant, ut aliquando pristinę consuetudinis solatia
coram renovare liceat. Optime vale, compater in domino
charissime.
^$Bernę 21. septembris 1549.
^$W[olfgangus] Musculus, compater tuus, amantissimus.
<lz>[Adresse ...]: Praestanti theologo M. Heinrycho Bullingero,
Tigurinae ecclesiae antistiti vigilantissimo, compatri suo in
Christo charissim. Tiguri.
