<nr>[20294]</nr>
<ae>John Burcher an Bullinger</ae>
Straßburg, 28. Dezember 1550.
Zürich ZB, Ms F 80, 302.
Zur.lett. III, s. 674f.
Ep.Tig. III, S. 436f.
Salutem in domino perpetuam tibique, familiae atque
Helvetiae universae omnia
futura prospera huius anni precor, quo susceptum verbum
maneat et floreat ad
laudem nominis dei et honorem Iesu Christi utilitatemque
totius christianismi.
Amen, amen. Quam postulas sententiam meam, Bullingere
amicissime, an regi
scribendum iudicaverim, eam non detrectabo paucis aperire
nec dubito, quin
candide accepturus sis, quicquid dicturus sim. Imminet
magnum malum ecclesiae
Anglicanae atque bonos et puriores omnes maxime turbari
scio. Potest tamen hoc
malum facile auctoritate tua et ecclesiae vestrae auferri
aut mitigari, si regi
scripseris. Certat Hoperus ut puram initio reddat ecclesiam:
contra pudet
episcopos alios, qui et docti sunt et profitentur verbum,
quod errores suos non
viderint. Hinc mordicus concertant, ut iisdem cum eis
involvatur superstitionis
caeremoniis. Obiiciunt homini inobedientiam, cum se negat
posse aliud admittere,
quam quo usi sint apostoli initiando. Persuaserunt etiam
regi primum, eum vestes
et huiusmodi, quasi mala per se et simpliciter, condemnasse.
Quum hac tamen non
praevaluerint, mendacium aliud excogitarunt; nempe, quod
vestes, rasuram, et
alia huiusmodi quibus utuntur episcopi, res medias
concesserit. Neutrum tamen
fecit Hoperum: neque enim vestes condemnavit, ut res malas
per se, neque
concessit vestes et rasuram episcoporum medias et
tolerabiles in ecclesia dei.
Iam enim lis iudice rege pendet; qui si per te instituatur
solide de hac
controversia, quatenus iudicandum sit per verbum dei, non
dubito, quin multum
proderit negotio religionis. Non tamen ut de hac
controversia nominatim
scriberes opus aut utile iudico, sed quae caeremoniae in
ecclesia sunt
admittendae et quatenus; ne forte videaris subornatus ab
Hopero, ut haec
scriberes. Habes iam sententiam meam; et si scripseris
literas, ego mittam per
veredarium absque tuis expensis. Non ita pridem accepi
literas contentionem
nondum finitam esse. Habet Hoperus a partibus suis Ioannem
a Lasco atque
paucos alios; contra, inimicos multos, et inter hos Bucerum,
qui si tantae
auctoritate esset, ut olim apud nos fuerat, actum esset de
Hoperi dignitate; non
futurus esset episcopus: quod timeo ne eveniat, et ut
eveniat omnibus modis contendit Londoniensis.
D. Christophorus Montius iam mensibus fere sex integris
Augustae fuit, nec
revertitur adhuc: expectatur indies. Bene vale. Resalutat te
et uxorem mea quam
officiose. Salva sit et a me. Argentinae,  28. decembris,
1550.
Tuus Ioannes Burcherus.
Praestantissimo, sapientissimo domino Henrico Bullingero,
concionatori, meo
faventi domino et amico.
              Tiguri.
