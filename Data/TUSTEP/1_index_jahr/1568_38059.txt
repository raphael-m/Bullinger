<nr>[38059]</nr>
<ae>Tobias Egli an Bullinger.</ae>
(Chur), 9. Juni 1568.
Zürich StA, E II 376, 149. / Orig. (Aut.)
Graub. III,  93ff.
S.  Metuebam, vir amplissime et domine nobis omnibus
colendissime aeternum, te hominum, quibus dedi, incuria meas
forsitan non accepisse; sed ea sol[l]icitudine me liberavit
Koblerus noster. Nunc (quod nuper non potui) singularia ac
tristia quaedam prioribus attexam. Synodus Zuziana finiit.
Quid constituerint, ignoramus adhuc; nihil tamen confirmare
potuerunt absque communi fratrum sigillo, quod penes se
magistratus noster amplissimus voluit retineri. Referam
tamen alios fructus infoelices, qui ex conspiratione illa
emerserunt. Primo Ingaddini antiquum synodorum statum et
ordinem im[m]utarunt et labefactarunt. Deinde novitio hoc
suo inventu omnibus bonis suspicionem reliquerunt res quoque
seculares contra Trium Foederum consuetudines innovandi.
Quam enim superioribus annis pervicaces et factiosi fuerint,
universa Helvetiorum respublica testimonio esse potest.
Quorum autem consilio, quibus impulsoribus et adminiculis
Foedus Superius rem novam tentet et comitia illa minora
hactenus in urbe nostra celebrata abrogare et delere cupiat,
suo loco et tempore patefiet. Tertio ecclesiis multis iisque
praeclaris conventus ille non parum nocuit; nam fratres
quidam cum ad festum celebre pentecosten reineare domum
constituissent, ob caeli gravitatem et inclementiam Albulam
montem superare non potuerunt. Sic ecclesiae multae interea,
dum festum duraret, pastoribus suis et rebus aliis animarum
saluti necessariis caruerunt magna piorum querela et (ut
Plautino vocabulo utar) disciplina. Nonnulli etiam ex
itineris imperitia et difficultate ita sunt delassati et
confecti, ut nunc periculosissime laborent. Ultimum autem
loco quidem, sed aestimatione primum et longe tristissimum
accidit, ut optimus frater Franciscus Cellarius, ecclesiae
Morbenniensis, quae est in Valle Telina, minister, dum
redire vellet ad suos, in itinere ex agro Trium Foederum ex
insidiis interceptus navi (quae ad istam praedam parata in
iuncetis quibusdam circa Rhaetiae terminos fuit occultata)
alligatus est et Comum transvectus et hinc inde fortassis
Mediolanum aut denique Romam<f1>Vgl. Zürich StA, A 170.1, Nr. 73, Räte der Bünde an die Gemeinden, 20. Juli 1568, Beilage zu einem späteren Brief? Vgl. Domenico ^#/+Maselli,^#/- La lotta
contro l'eresia nel carteggio di Borromeo, in: Umanesimo e teologia tra '400 e '500, Pistoia 1973. - Memorie Domenicane, Nuova Serie 4, S. 289-343, S. 303-305.<fe>. Id 5. iunii accidit in profesto. Haec violentia et tyrannis ex nostris monachis
speculatoribus aut proditoribus potius evenit, quibus per
dominos Rhaetos nihil non licere aiunt, cum tam sint
pecuniosi, utpote aerarii Antichristiani alumni, sed cum
Rhaetorum damno eorumque bonorum dilapidatione. Dolet mihi
calamitas fratris optimi, qui hactenus ita Morbennii vixit
cum uxore et pluribus liberis in summa angustia, ut nemo
bonus unquam quicquam habuerit, quod de eo conquereretur.
Charissimus prae caeteris fuit d. Fabricio f[elicis]
m[emoriae], utpote homo doctus, mansuetus, omnibus gratus
exceptis pestilentissimis istis monachis Morbenniensibus,
qui ceu e specula prospectantes patriae libertati
vigilantissime insidiantur. Mitto autem tibi fratrum
Italorum scriptum ea de re, quod heri d. consuli obtulimus;
hodie in senatum relatum est. Interim afferuntur etiam
literae a praefectis Pluriensis et Clavennensis reipublicae,
qui dominorum 3 Foederum nomine et ordinatione eo sunt
missi, ut ad gubernacula sedeant. Scribunt ii senatui eandem
fratris causam, quomodo acciderit. Iuxta vero respondent
magistratui nostro se (quod nuper tibi significavi) mandatum
eorum diligenter exhausisse; quod tamen re ipsa praestitum
non est. Scripserunt enim domini nostri Pluriensi et
Clavennensi praefectis et commissario, ut monachos duos,
Pluriensem unum, alterum Clavennensem (utpote coryphaeos
omnis<gr>
ataxias</gr>) ex improviso caperent, reservarent et ad
futura comitia nostra sisterent et traderent. Nunc
Pluriensis scribit se monachum suum hactenus non potuisse
conquirere, cui tamen superioribus diebus (sicuti exemplum
vobis misi) adfuit acceptis pecuniis. Alter scribit monachum
Clavennensem vadimonium promisisse; at nostrorum alia mens
erat, ut subito caperetur, non vadimonium acciperetur,
sicque movendi et elabendi via praestrueretur. Sed auri
sacra fames, quid non mortalia cogis pectora! Praefectus
Morbenniensis papista hic fuit in urbe nostra, cum miser
Cellarius caperetur; suspectus mihi eius adventus fuit.
Decreverunt nostri se magistratui Mediolanensi, Tribus
Feoderibus et singulis istorum locorum praefectis scripturos
sine mora, ut omnem moveant lapidem, ne quid iniqui in
Cellarium statuatur, ubiubi perquiri potuerit; deinde sine
omni tergiversatione monachis manus iniiciant etc.
Consuluimus, ut legatum mitterent; sed sociis anteire in hac
re noluerunt. Nisi ocyus ex improviso in coenobium
Morbenniense irruant atque primarios monachos captivos huc
ducant, nunquam Cellarius liberabitur. Verentur nostri, ne
quid gravius et nocentius lateat in herba.
Haec ocyus  9. iunii 1568 Curiae.
Tuae amplitudini subiectissimus
Th[obias]  Ic[onius].
[Adresse fehlt.]
^&x ---> Hinweis zu: Bullinger an [E. v. Rappoltstein], [Zürich], 10. Juni 1568
(Zürich StA, E II 350, 181): Johann V. s. = Vogler senior! ^&x{
