<nr>[37042]</nr>
<ae>Johann Philipp von Hohensax an Bullinger</ae>
Genf, 3. Mai 1567.
ZÃ¼rich StA, E II 441, 621. / Orig. (Aut.)
Laetor, vir reverendissime, quod digneris pro tua humanitate
ad me literas dare, quibus equidem magis insuper delectarer,
si mihi materia tali viro respondendi suppeteret; sed spero
te magis animum erga te meum quam stylum inspecturum. Tuam
vero erga me bonam voluntatem magis magisque expertam habeo,
qui non solum literis, sed etiam re ipsa mihi semper loco
parentis fuisti. Cum enim Tiguri essem, familiariter in
omnibus tua opera fruebar; discedentem deinde Tiguro
Lausannam versus iterum viris optimis me ita commendasti, ut
omnia mihi ex animi sententia succederent. Nuperrime etiam
non minima in causa fuisti, quod princeps illustrissimus
simul et christianissimus me in aulam vel familiam suam
reciperet. Nunc etiam quod mihi ob hanc meam foelicitatem
gratularis et, quibus virtutibus praeditum esse oporteat, ut
tum deo quam principi placeam, praescribis, ea in re non
solum de provehendo me inprimis te sollicitum esse ostendis,
verum etiam non ante animo tuo satis fieri, nisi res mea in
eo,  ad quem promovisti, loco constabilitas esse videas. Pro
hac igitur tua in me animi propensione et praestitis
beneficiis ingentes primum ago atque habeo gratias, deinde
hoc unicum a deo optimo maximo ardentibus precibus contendo,
ut te ac tuos omnes in gratia atque protectione sua diu
incolumes conservet et mihi quandoque tantum elargiatur
eamque occasionem offerat, quo meum erga te gratum animum re
ipsa et factis tibi ac tuis possim declarare. Interea vero
in pietate ac virtutum liberaliumque artium studiis deo
dante ita conabor proficere, ut fidelissima tua praecepta
non parum apud me momenti habuisse videantur.
Illustrissimus princeps et dominus meus clementissimus
literis bonisque artibus summo studio intentus est. Ei
literas tuas ad me scriptas ostendi, quibus cum delectatione
lectis placido animo te plurimum salvere iussit. Si
aliquando ad eum scriberes, haud dubio rem longe gratissimam
facies. Vale.
Datum Genevae  3. maii anno 1567.
Tuus ex animo Iohannes Philippus, baro ab Hohensax
etc. Helvetius.
[Adresse fehlt.]
