<nr>[23066]</nr>
<ae>Konrad Lycosthenes an Bullinger</ae>
Basel, 4. Mai 1553.
Zürich StA, E II 366, 8. / Orig.(Aut.)
S.I.D.  Mitto demum per nostrum Burkhardum [vgl. Zwa XIX/1 121, Anm. 30] tuas ad pie
memoriae virum Myconium epistolas omnes, quas difficulter ab
hęrede tandem extorsi, Bullingere clarissime, eo quod
thesauri instar haberet, quicquid a doctis hinc inde viris
ad tantum virum scriptum esset. In Galliis (quantum ex
filii, qui Lutetiae bonis literis navat operam, intelligo)
nullum est aut certe simulatur bellum, proditiones tamen
vigent, et ne faba in Germanorum tandem caput cudatur,
verendum est. Guilielmus Postellus, qui hactenus frequenti
auditorio philosophum et theologum se Lutetiae praestiterat,
nunc invidorum malevolentiae cedens clam aufugit; indici
centum coronati edicto publico decreti sunt, qui latebras
illius detexerit. Causa nulla alia est, nisi quod acrius in
principum et pontificum mores quotidianis huius
quadragesimae transactae concionibus invectus fuerit.
Accusatores tamen haereseos et seditionis illum insimularunt
praetextum alium sibi fingentes. De rebus Austriacis,
Hungaricis etc. ex ipso Lazio, viro doctissimo, certior
fies. Nos de Caesare nec verbum quidem audimus, de
marchionis vero Alberti furioso impetu varia, qui nuper
Bombergam deditione occupasse atque episcopum ingenti
pecunia mulctasse fertur. Ego tuis ad me literis scire
percupio, quid de evangelio iterum Constantiae praedicando
certi habeas. Vale. Basileae anno 1553 pridie nonas maii, eo
videlicet die, quo olim Roma tertia oppugnatione a
Caesarianis militibus capta, Albertus, Austriae dux, rex
Bohemiae declaratus, et Ioannes Damascenus, insignis sui
temporis theologus, Constantinopoli fatis concessit.
T[uus] Lycosthenes.
Vigilantissimo ecclesiae Tigurinae episcopo d. Henrico
Bullingero, domino atque amico incomparabili.
Tigurum.
