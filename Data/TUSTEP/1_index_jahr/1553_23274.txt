<nr>[23274]</nr>
<ae>Hieronymus Massarius an Bullinger</ae>
Basel, 21. Dezember 1553.
Zürich StA, E II 369, 122.
Zur.lett. III,  S. 342f.
Ep.Tig. III,  S. 226f.
Orig. (Aut.)
Diebus praeteritis Argentorati fui, filium tuum vidi,
allocutus sum, interrogavi etiam quomodo valeret, quam
societatem haberet. Saepe dominum Zanchum alloquitur, et ab
eo omnia bona de adolescente illo intellexi: cumque abire
vellem, indicavi me Tigurum venturum, et literas eius
allaturum, si quas mihi daret. Has igitur mihi dedit, et una
consecravit ut si Basileae nuncium invenirem, eas ad te per
ipsum mitterem, (ego enim Bernam prius iturum me indicavi
quam Tigurum venirem:) mitto igitur illas. Infra quatriduum
Bernam abibo; ubi cum per duos tresve dies fuero, recta
Tigurum veniam, ut omnium vestrum dulcissima consuetudine
per aliquot dies fruar: de his hactenus. D. Petrus Martyr,
dominus Zanchus te plurimum salutabant.             De
Anglia nihil boni auditur: per literas accepimus, piissimum
archiepiscopum Cantuariensem patibulo primum adiudicatum,
deinde ut in quatuor partes tanquam maiestatis proditor
secaretur. Damnati item fuerunt omnes ducis Nortumbriae
filii, item filii ducis de Suffolt, una cum Ioanna ipsa quae
in reginam ellecta fuerat. Sed num de aliquo horum sit
sumptum adhuc suplicium, nihil certi intelleximus. Pridie
quam Argentorato abirem, capsae d. Petri Martyris omnes, deo
favente, sunt advectae; speroque illum a dominis iterum
conditionem honestissimam habiturum. Domum conduxerat,
illamque indies varia supellectili instruebat, expectans
auxilium atque vocationem domini. Singulis diebus habebantur
publicae preces pro ecclesia Anglicana; certumque est
reginam Mariam sororem Caesaris Caletum petere, quo etiam
impiissima Angliae Iezabela ventura est: omnes asserunt,
matrimonium factum esse intra Hyspaniae regem et Iezabelam;
quod etsi per leges pontificias fieri non licebat, fertur
pontificem consensisse, cum hac tamen conditione, ut ipse
pontifex iterum in supremum Anglicanę ecclesiae caput
recipiatur: precandum igitur assidue est pro misera illa
atque fere perdita ecclesia. Vale et me ames dominumque
Gvalterum meo nomine, obsecro, salutes. Basileae die  21.
decembris 1553.
Tuus ex animo Hieronymus Massarius.
Clarissimo domino Henrycho Bullingero, ecclesiae Tigurinae
pastori vigilantissimo.
                               Tiguri.
