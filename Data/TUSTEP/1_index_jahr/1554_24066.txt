<nr>[24066]</nr>
<ae>Bullinger an Guillaume Tuffan</ae>
Zürich, 10. März 1554.
Zürich StA, E II 342, 301.
Kopie v. Ludw. Lavater.
S. D.   Utcunque tibi non sim cognitus, vir clarissime, tua
tamen humanitas praedicantibus ipsam viris bonis tam mihi
nota est familiariter, ut non dubitem, quin haec mea boni
sis consulturus. Est Tiguri in Helvetiis vir nobilis et
ordinis senatorii, Iacobus Rordorff, habens filium eiusdem
nominis, qui aliquanto temporis versatus est isthic apud vos
in Galliis. Pater vero cum audierit tuam praedicari in
liberis instituendis diligentiam* (*a.R.:gestrichen) operam
indefessam, a me postulavit, ut filium hunc suum tibi
commendem et commendatitias praeterea impetrem a d. d.
Molineo. Scripsit hic literas meis inclusas; meis vero tuam
humanitatem obsecro, ut puerum hunc in tuam fidem recipias
veluti pater filium. Pater cupit illum exerceri utraque
lingua, Latina et Gallica, et exerceri quidem non loquendo
dumtaxat, sed etiam scribendo, id quod unice efflagitat.
Cupit denique illum institui bonis moribus, et ut sit sub
disciplina, ne quid pudendi committat aut pravis sodalibus
assuescat et corrumpatur, inprimis autem vult illum in
religione immaculatum servari et nuspiam aspergi
superstitionibus, id quod se impetrare posse confidit,
praesertim cum regiae maiestatis clementia Germanis et
Helvetiis inprimis, utpote sociis indivulis, non prohibeat
uti et libertate et religione patria neque hos adigat ad
alienam religionem, modo et hi se moderate gerant nec
pergant esse praecones suae religionis. Quod precium seu
sumptos attinet, promittit se tibi, quod aequum fuerit,
pensurum. Non cupit puerum regalibus farciri dapibus, sed
necessariis naturae et commodis studioso; lauticiam ergo non
requirit, sordes interim non appetit. Orat, ne quid desit
rerum necessariarum; interim et tu doceas puerum
moderationem et frugalitatem; sunt enim et alii liberi
patri, ut mediocres suas facultates non possit effundere in
unum. Praeterea pollicemur nos tibi nos ...* (*a.R.:non)
ingratos tuae fidei et diligentiae. Vive et vale. Salvum te
cupit pater pueri. Tiguri  10. martii 1554.
Heinrychus Bullingerus, Tigurinae ecclesiae pastor.
