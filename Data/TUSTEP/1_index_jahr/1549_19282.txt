<nr>[19282]</nr>
<ae>Johannes Calvin an Bullinger</ae>
<od>[Genf], 17. Oktober 1549</od>
<vo>Autograph: -
(Siegel...)</vo>
<dr>Ep. Calv. 1289 bis. (XIII, 424f)<dr>
<re>Â </re>
<tx>S. Literae tuae nudius tertius mihi demum redditae fuerunt.
Idque parum opportune accidit, quum isti duo amici mei discessum
ad vos pararent. Epistola a vobis addita pro utroque iam secure
spondeo, nisi quod Farello ingratam editionis moram suspicor:
qui ita in animum induxerat, nihil. esse melius quam statim
publicari. Quantum ad me spectat, duorum vestrum sententiae non
aegre acquiesco. Quod duo illa capita inserenda curasti, magnam
tibi habeo gratiam. Nam inde multum lucis toti scripto et
aliquid gratiae accedet. Responsum vestrum de edenda fidei
confessione libro meo addendum prima occasione curabo.
^$Caeterum ex duobus amicis, quos dixi, alter est Robertus
Stephanus, qui commendatione apud te opus non habet. Alter vir
etiam admodum pius, qui boni viri liberos istuc deducit, ut una
cum literis et lingua germanica pietatem apud vos discant.
Quoniam pater dignus est bonorum omnium amicitia, etiam atque
etiam te rogo ut honestam et castam domum eligas, ubi commode et
in timore Domini possint educari. Solvetur in sumptum officii
quod aequum iudicaveris.
^$Collegae omnes mei vos diligenter salutant. Meo nomine salutem
plurimam omnibus tuis dices, simul D. Laelio et reliquis amicis.
Vale, ornatissime vir et frater in Domino plurimum colende.
Dominus te ac domum tuam servet ac vobis adsit in omnibus.
^$17. octob. 1549.
^$Ioannes Calvinus tuus.
<lz>[Adresse ...]: Clarissimo viro D. Henrico Bullingero
ecclesiae Tigurinae pastori fratri et symmystae colendissimo.
