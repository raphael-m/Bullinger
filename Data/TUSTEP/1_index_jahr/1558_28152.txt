<nr>[28152]</nr>
<ae>John Burcher an Bullinger</ae>
<od>
Krakau, 30. November 1558.
Zürich StA, E II 375, 555.
Wotschke, S. 84f.
Zür.lett.
III, S. 701f.
Ep.Tig.
III, S. 454f.
Cracoviae 30. novembris 1558.
S.P. Posteaquam priores meas literas absolveram et signaveram, accepi literas d.
a Lasko et d.
Utenhovii, per quas se excusatos cupiunt, quod sigillatim omnibus ecclesiae Tigurinae ministris non scripserint.
Nam utrisque impedimento erat angustia temporis, alteri cum temporis angustia valetudo valde aversa.
D. enim a Lasko ut fere semper a familiari suo morbo per totum hoc tempus, quo hic fuerim, graviter infestabatur, ita per hos octo dies multo gravius et periculosius eodem laboravit.
Com[m]endetur igitur deo opt.
max.
communis ecclesiae precibus.
Per literas hoc mihi negotii imposuerunt, ut universos ecclesiae nostrae ministros exorem, ut communes ad regiam maiestatem literas dent, quibus et offitii regii et religionis admoneretur.
Adhortandos item ducunt et principes alios, (puta d.
palatinum Vilnensem et d[ominum] Cracoviensem, ad gnaviter perficiendum, quod coeperint.
Ad haec si communibus omnium literis nobilitas christiana animetur, non parvum inde commodum arbitrantur futurum.
Vos agite, quod deceat christianos.
Nam certe iam adest
tempus, in quo Christi regnum et veritas promoveri potest, si nostra negligentia vel timor eo nos progredi non prohibeat, quo adversariorum praeceps impudensque audatia eos ruere impellit.
Rex natura sua facilis tractabilisque est, et facile in nostram sententiam duci potest.
Cuius non spernanda exempla non ita pridem aedidit, qui per episcopos adduci non potuit, ut evangelicos tempore commitiorum alio ablegaret.
Vos per Christum et salutem animarum vestrarum oro, obsecro, obtestor, ne hanc
occasionem negligatis.
Literas vestras posset huc mittere tuto festinanterque d.
Ioannes Gvaltherus ab Ulmis.
Praeterea in rem evangelii foret, si d.
Ioannis a Lasko et d.
Utenhovii tum ad r[egiam] m[aiestatem] tum ad principes magnificam mentionem feceritis.
Neque horum ad nobilitatem oblivisci oportet et, si liceat prophana sacris misceri, cuperem me negotiumque meum princip[ib]us saltem et nobilitati commendari.
Valete in Christo servatore nostro unico.
Raptim ut supra.
                              Vestri deditissimus Ioannes Burcherus Anglus.
Excellentissimo viro d.
Heynrico Bullingero caeterisque ecclesiae Tigurinae ministris, d.
colendissimis.
^$Tiguri.
