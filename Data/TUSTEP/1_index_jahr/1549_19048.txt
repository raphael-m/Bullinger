<nr>[19048]</nr>
<ae>Wolfgang Musculus an Bullinger</ae>
<od>Bern, 5. März 1549</od>
<vo>Autograph: Zürich StA, E II 360, 107</vo>
<dr> </dr>
<re> </re>
<tx>
S.D. In causa vocationis meae, Bullingere in domine charissime, nihildum prorsus
actum est. Desyderabatur praesentia Halleri. Rediit ille prima mensis huius.
Post illius reditum non video, quid impediat amplius, nisi forsan legati
expectantur, quos ad conventum Badensem miserunt. Fero has moras haud illibenter
propter futuram synodum, et arbitratur alioqui Hallerus praesentiam quęstoris
Halleri fore rebus meis non incommodam. Interea satis amanter tractor a
fratribus. Video ecclesiam hanc non in urbe modo, sed et in agro, praesertim
Gallico, nondum ad solidum esse pacatam; quare prorsus opus erit, ut, etiam si
ego hic maneam, retineatur simul Hallerus, cuius mansuetudine ac moderatione
multa corrigi possunt, cuius etiam doctrinam civitatis huius populus mirum in
modum appetit, ut appareat illum ab hac ecclesia non sine grandi detrimento et
auditorum distractione posse avelli. Dum hac illi de re loquor, dicit se,
quicquid huius sit, in senatus vestri potestatem reiicere. Tuum itaque erit
dominos vestros illic harum rerum gnaros reddere. Servitur quidem Christo et
illic; verum quoniam hic maior viget necessitas, relinquenda est vestra et isti
succurrendum ecclesię, quę revera misere alioqui discerpta iacet. Verum
hęc ipse melius nosti et dubie procul sollicite expendis.
^$Ceterum de stipendio, ut ex fratribus hic audio, periculum est, ne non satis
pro necessitate tam numerosę meae familiae constituatur.
Numerantur concionatoribus singulis floreni centum et 10 urcei vini, quale in
vicinia crescit, et modii frumenti 24, ut ad summum stipendium sit florenorum
150, quod quomodo mihi ac meis sufficere possit, ipse satis coniicere potes.
Sufficit quidem reliquis, D. Jodoco
et Webero; sed ille unum tantum filium, hic unicam habet filiam. Obsecro, si
interea temporis, dum hic hęreo, aliquid hac in re efficere poteris, ut
facias. Optime vale, virorum observandissime. Salutem toti domui tuę,
reliquis dominis ac fratribus meis omnibus et Gervasio.
^$Bernę 5. Martii 1549.
</tx>
<un>W[olfgangus] Musculus, tuus in domino. </tx>
<lz>[Adresse:] Clarissimo theologo M. Heinricho Bullingero, Tigurinę
ecclesię pastori fidelissimo, domino ac fratri in Christo charissimo. An
meister Heinrich Bullinger zu Zurich.
