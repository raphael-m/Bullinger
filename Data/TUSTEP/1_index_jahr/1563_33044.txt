<nr>[33044]</nr>
<ae>Szymon Budny an Bullinger</ae>
Kleck, 18. April 1563.
Zürich StA, E II 367, 227-30.
Wotschke, S. 172ff.
Gratiam et pacem a deo patre per Iesum Christum, redemptorem
nostrum.
Magno quidem desiderio scribendi ad pietatem tuam iam pridem
detinebar, vir clarissime, imo vero magna quoque, (prout mox
patebit) necessitate ad scribendum cogebar.
Verum primum quidem
tanta locorum distantia in causa fuit, quominus ei desiderio
necessitatique paruissem.
In eo siquidem orbe versari contigit,
in quo isthinc nulli tabellarii, frequentissime vero Scythę,
Moschi caeterique barbari visuntur.
Sed tandem id inpedimentum
ante aliquot dies sustulit colloquium, quod mihi cum humanissimo
viro domino Hieronymo Macovio eius ipsius (quam incolo), urbis
pręfecto intercessit.
Ex eo enim intellexi, selectum se esse ab
ill.
principe nostro filio suo itineris ducem in Helvetiam.
Verum
enim vero restabat adhuc et aliud maius scribendi impedimentum,
nimirum tenuitatis meae conscientia.
Haec enim sola facile animum
deiiciebat meum, donec tandem tenuitatis proprię oblitus tuum
candorem, affabilitatem ac summam humanitatem (quę omnia tum in
omnibus scriptis tuis abunde relucent, tum ab illis, qui te de
facie norunt, pleno ore prędicantur) perpendere cępi.
Haec enim
facile mihi persuaserunt, ne non sibi promitterem, omnia te boni
consulturum ac condonaturum mihi, si quid parum apte dictum
fuerit.
Confido quoque minime te in illius regionis homine
expetiturum aut dicendi artificium aut solidam eruditionem, quam
ob frigidum sidus nullae unquam inhabitarunt musae.
Illud porro
non mediocriter me exhilarat animumque auget, quod videam tuam
humanitatem etiam ex industria splendorem vocum in suis scriptis
negligere, simplici vero dictione uti ac contentam esse.
Postremo
et illud non modicum spei in me accendit, quod manifestissimos
evangelii hostes etiam multis sese ultro proscindendi
occasionibus oblatis tam humaniter quamvis nequaquam frigide
tractare soleas.
Sed de iis paucis pręfari sufficiat, nunc itidem
paucis (neque enim plusculum temporis ad id verbosius
prosequendum datur) de illa, cuius initio memini, necessitate
placidis auribus accipe.
Ante aliquot annos, quum se iam lux verbi divini intra Germanię,
Helvetię, Anglię  Gallięque fines continere minime posset, magno
dei beneficio etiam his incultis regionibus affulsit ac pręcipue
illustrissimum principem nostrum Nicolaum Radivilum, Olycae et
Nesuisii ducem etc.
(cuius tua pietas etiam scriptis suis nomen
celebravit) eadem illa lux illustravit.
Hic porro princeps inter
alia egregia christianoque principe digna specimina illud non
postremum aedidit.
Neque enim eo contentum se esse voluit, quod
ipse cum sua aula Christi doctrinam amplexus esset, nisi eadem
huce omnes latissimarum suarum ditionum homines cerneret
illustratos.
Proindeque citra moram conquisitis undique piis
evangelii ministris singulis civitatibus singulos attribuit, in
quorum albo et ego licet parum tanto muneri aptus numeror.
Pręterea templa iconolatrarum aut claudi aut repurgari iussit et
alia, quę tantum principem decent, diligenter peragi curavit, quę
quidem parum ad praesens institutum pertinent.
Illud, quod
propius ad rem facit, afferam.
Divisis enim ad eum modum nobis
nempe per varia loca diversae opiniones superstitionesque et
idolomaniae obvenerunt diversis impugnandę.
Quibusdam enim
superstitiones papę obtigerunt evellendae, aliis vetustissimae
ethnicorum idololatrię evertendae (siquidem etiam nunc Lituani
multos credunt deos ac ipsis sacrificant). Rursus vero aliis cum
Gręcorum opinionibus certandum nimirum nobis, quibus in Russia
ecclesiae sunt commendatae.
Et de illis quidem, qui papam vel
ethnicorum obsoletos cultus oppugnant, non est opus, ut quicquam
a me hic dicatur.
Paparum enim fraudes vobis perquam notissimae
sunt, ethnicismi vero reliquię potius ridendę quam rationibus
convincendę.
Atqui Gręcorum sive opiniones sive ritus plurimum
nobis facessunt negocii.
Est enim Russia omnium Gręcanicarum superstitionum admiratrix
imitatrixque diligentissima vel potius simia superstitiosissima.
Sed missis interim aliis superstitionibus, quę magna ex parte
affines sunt papisticis quasque nullo negocio verbum dei
strangulat ac dissipat, illud dumtaxat indicabo, quod nos hic
male habet.
Id vero est vetus quidem illa sed nondum, ut
expediebat, excussa Latinorum Gręcorumque controversia nempe de
processione spiritus sancti.
Haec enim, inquam, omnibus nobis,
qui in hiisce regionibus ministrant, magnam difficultatem parit.
Nostrae enim (seu nobis commissae) ecclesiae cum in aliis omnibus
tum vero in eo Gręcorum sententiam amplectuntur ac defendunt.
Nos
vero utpote in contraria nati atque adeo educati in ipso quidem
prędicationis nostrae initio partim quidem eam ipsam
controversiam non tanti, pro qua digladiari necesse sit,
aestimavimus, partim vero suam illam opinionem tuebamur.
Verum
posteaquam vehementius premeremur propiusque utramque sententiam
inspexissemus, subito alia iniire coacti sumus consilia.
Ante
annum siquidem Vilnensis ecclesię pastores ac seniores coram
consuluimus, postea vero charissimus frater ac symmistes
Laurentius Criscovius, ecclesiae Nesuisensis pastor, etiam
quosdam Minoris Poloniae ministros datis ad se literis consuluit.
Et Vilnenses quidem visis Russorum rationibus imo matura
deliberatione expensis ac probe exacteque cognitis Gręcorum
sententiae nequaquam reclamant.
Poloni vero nondum quicquam certi
responderunt, nec mirum sane, quandoquidem minime necessariam eam
quęstionem omnes hactenus putarunt.
Quod quidem et doctissimis
quibusque viris usu evenisse in manifesto est.
Quis enim
neotericorum eam controversiam pęnitius inspexit? Omnes enim
Latinos sequuntur nihilque in eo periculi subesse putant.
Sed
missa facio ista.
Te vero, vir clarissime, videmus non omnino
intactam eam ipsam controversiam reliquisse.
Habemus in manibus
dulcissimas pientissimasque tuas conciones, quas ante aliquot
annos non sine ingenti rei publicae christianae profectu in
apocalypsin aedidisti.
In quibus quamvis Latinorum vulgoque
receptam sententiam probas ac diserte etiam defendis, fecit tamen
nobis spem candor tuus, quod si necdum mota quęstione tum fueris,
ultro illius pristinae controverisae memor, multo magis nunc
(requisitus scilicet) in eam sis animadversurus.
Atque ob eam
causam hocce Russorum contra Latinorum opinionem scriptum ex
lingua nobis vernacula tumultuarie translatum ad tuam pietatem
mitto (ieiunum quidem illud non tamen omnino aspernandum) ut
videlicet pro tuo candore re propius inspecta, quid sit nobis
sequendum, scripto demonstres.
Quamvis enim et viciniores adhuc
de eadem re ecclesias consulere decrevimus, non tamen propterea
eam occasionem negligendam mihi putavi.
Oro itaque, vir clarissime, idque omnium Russię ministrorum
nomine, ut nobis ea in re pręsens auxilium feras ac alteram
sententiam pro tua doctrina variisque dotibus verbo dei
consentaneam subindices.
Scio quidem eam quęstionem abs t[ua]
p[ietate] scrupulosam vocari, verum quidem id est, fateor.
At ab
illius tractatione nostri Russi nequaquam ob id desistent.
Scio
pręterea, quibus armis Latini contra Gręcos pugnent et quamvis
huc ad nos aegre perveniant libri, vidimus tamen quorundam in ea
controversia pro Latinis defensiones, sed illa omnia nullo
negotio a Russis refutantur.
Vidimus Thomae Aquinatis, papistarum
antesignani, disputationes, illius quoque eorundem Apollinis vel
Sphingis (prout ab illis censetur) Petri Lombardi, inquam,
subterfugia.
Sed et Georgii Trapezuntii in gratiam papae
sophisticationes legimus scriptas.
Parvi omnia videlicet, ne
dicam, minimi momenti.
Tuum vero illud ab Aquinate argumentum
mutuatum plus quam adamantinum mihi olim videbatur.
Atqui quam
facile discerpatur ab adversariis, videat tua pietas.
Ad eum
modum enim tuę pietatis argumentum sonat.
Si una est patris et
filii substantia et natura, non video, quo modo spiritus possit a
patre procedere, ut non etiam procedat a filio.
Atqui inquiunt,
si hęc argumentatio valet, sequeretur et filium non solius patris
sed et spiritus sancti filium esse.
Clarum est enim non modo
filium communem cum patre habere substantiam et naturam, verum
etiam et spiritum sanctum.
Si igitur ob id spiritus sanctus etiam
a filio procedit, quod filius unius sit cum patre substantię et
naturae, certe necessario sequeretur filium non tantum natum esse
ante secula ex patre, sed simul quoque ex sancto spiritu,
quandoquidem etiam spiritus sanctus eiusdem sit substantiae ac
naturae cum patre etc.
Proinde iterum atque iterum obsecro, vir clarissime, ut his
omnibus rite expensis haud deesse nobis digneris.
Persuasum autem
mihi de tuo est candore, quod etiam si fortassis quidpiam
molestiae in eo sit, si aeditio corrigatur, non te passurum tamen
plus privatae autoritatis rationem quam communem utilitatem
adeoque veritatem ipsam apud te valituram.
Ad finem vero precor,
ne quid sinistri de me suspiceris neve alio animo ista abs me
scribi, quam quod doceri cupiam, opineris.
Loquacitatem porro
meam fac boni consulas.
Fateor nullo ordine ea non tam scripta
quam confusa, sed, prout iam dixi, humanitas tua effecit, ut
nihil horum recorder.
Deum opt.
max.
precor, ut te nobis diu
incolumem servet.
Amen.
Clecesci, ex tempore adeoque raptim, ut
ne transcribendi quidem facultas mihi esset,  18. dei aprilis
anno restitutae salutis 1563.
                                         Simon Budnaeus,
Clecensis pastor.
. . . . . . . .  doctissimo viro [H]einricho Bullingero . . . . .
. . . hri Tigurinae pas[tori vigil] antissimo, domino . . . . . .
. . . p]atri omnibus modis [colen]dissimo.
