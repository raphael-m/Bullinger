<nr>[32118]</nr>
<ae>Bullinger an Ambrosius Blarer</ae>
ZÃ¼rich, 17. Juli 1562.
<vo>St. Gallen IX, 47. / Orig.
(Aut.)
Bl.
III, 713f.
S. D. Remitto tibi, vir honorande et frater charissime epistolam de concilio Tridentino mihi communicatam.
Non omnino dissimilia his accepi ex urbe Venetorum.
Inde illud quoque scribitur papam parare exercitum, quem in Galliam mittat.
Confirmatur hoc literis missis ad me hodie Clavenna.
Audio praeterea undique conglomerari hostes; nam dicitur Guysianus dolo malo pacem simulasse, cum interim aliud sit conatus.
Bernates cum 13 signis discesserunt; accedunt his et Valesiani et Neocomenses.
Dominus
benedicat illis et protegat eos! Festinant, ut  21. sint Lugduni; iam urbem audio versari in discrimine summo.
Oremus dominum, ut suorum misereatur.
Falleris autem, mi frater, penitus.
Nullae ab illo nostro novae querimoniae ad me sunt allatae; proinde suspitio te non recte sinit iudicare.
Hoc tibi affirmo vere, quod nullas unquam literas ad me contra te scripsit neque te apud me accusavit.
Recte ergo facis, qui nullum edis erga illum alienati animi signum.
Dominus coniungat vos in vera
charitate et amoveat e medio suspiciones, morositatem, et quae impediunt concordiam.
Relatum est mihi nobilem quendam Svenkfeldianum semel et iterum ostentasse nova quaedam, quae Bullingerus ille scribat suis amicis, curiosulus scilicet et sparsor novarum rerum, cum pro officio aliis sese rebus impenderet etc.
Unde moneo iuste, ut videas, quibus credas; futilitatis non accuso; sed fallunt spem nostram non raro, quos arbitramur esse integros.
Oremus sedulo dominum et clamemus ad ipsum, ut nostri
misertus liberet a malo; non enim credis, quam cruenta sint contra nos instructa consilia et quam securi sint, qui diligentius invigilarent.
Si dominus vigilarit pro nobis, non nocuerint hostes vel instructissimi.
Vale cum Mathia, Forero et bonis omnibus.
Tiguri  17. iulii 1562.
                                                  Tuus ille Bullingerus.
Clarissimo viro d.
Ambrosio Blaurero, Vituduri agenti, domino colendo et fratri charissimo suo.
^$Wintherdur.
