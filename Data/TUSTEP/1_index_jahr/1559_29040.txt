<nr>[29040]</nr>
<ae>Benedikt Marti an Bullinger</ae>
<od>
Bern, 4. März 1559</od>
<vo>Zürich StA, E II 360, 517. / Orig.
(Aut.)</vo>
<dr>Druck?</dr>
<re>Regest</re>
<tx>S. Plura in dies tibi debeo, vir honorande; nam et nuper Augustam sedulo ac diligenter scripsisti mei gratia et iam anxius es mecum tardius curatis litteris clarissimi viri d.
doctoris Hyperii.
Utinam vero et occasio et locus declarandi animi mei erga te promptam gratitudinem mihi aliquando daretur; interea, quod unicum possum, verbis tibi immortales habeo gratias pro tuo in me candore petoque me sic perpetuo charitati tuae commendatum esse et protegi.
D. doctori Hyperio scripseram summo mane
eius diei, quo circa vesperam tuae mihi redditę sunt, et hoc unicum scripseram mirari me nil ad mea postulata hactenus esse responsum.
Alteras postea exaravi profunda nocte ac, quid interea acceperim, ostendi, nihil tamen iam effici posse, donec domini legati, qui 3. martii convenient Morgiae et causam scholae Lausanensis inspicient, [rever]si fuerint; simul rogavi, ut in eo proposito persistat, effecturos nos reversis legatis, ut domini nostri liberali stipendio ipsum vocent.
Remitto tibi
literas tuas et simul pro iis communicatis gratiam habeo; cupio etiam, ut ipsius litteras ad me scriptas legas et videas eius promptitudinem et in ea causa postea nos adiuves, quo hominem ad nos pertrahamus.
Pro libro donato enixe habeo gratiam; placet <gr>kala panta</gr> et placebit caeteris, immo proderit plurimis, qui in eo negotio periclitantur, et forsan multis elabendi pericula viam exhibebit.
D. Iesus Christus te nobis diu incolumem servet. Amen.
1559. 4. martii Bernę.
<un>T[uus] t[otus] ex animo Benedictus Martius.
<lz>Clarissimo viro d.
Henrico Bullingero, ecclesię Christi ministro vigilantissimo, domino suo pie colendo.
^$Tiguri.
