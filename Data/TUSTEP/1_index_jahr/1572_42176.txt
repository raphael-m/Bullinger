<nr>[42176]</nr>
<ae>Johannes Haller an Bullinger.</ae>
Bern, 26. Oktober 1572.
Zürich StA, E II 370a, 468. / Orig.(Aut.)
S.  Accepi tua, honorande domine et compater, per hunc
cursorem vestrum missas
una cum libello De authoritate scripturae, quem prius etiam
Latina lingua apud
vos aeditum et abs te mihi missum legi. De authore mihi non
certum constans;
elegans tamen est et in quo evidenter et clare primarium
illud controversiae
nostrae, quam cum pontificiis habemus, caput discutitur,
ecclesiaene an
scripturarum potior sit dignitas et authoritas. Ago autem
tibi pro utroque
gratias, et hoc et illo. Cum domino Steigero nihildum post
acceptas tuas literas
conferre potui; arbitror ipsummet ad te scripturum esse.
Novi nihil
habemus. In Belgico dilapsas esse Aurangii copias audimus et
ipsum se in
Selandiam in hyberna conferre. Quid in Gallia fiat, non
melius tibi describere
possum, quam is facit, qui has ad me misit literas, quas his
inclusas mitto,
Franciscus Hotomannus iurisconsultus, quem puto tibi notum
esse;* (*dazu a.R.:
=vielleicht Hotman an HB, 1572 Okt. 4.  Zürich 23, M: A, 44,
641.)  eas proxime
remittas. Summam collectae nostrae tibi nondum indicare
possum; scribam tamen,
cum primum cognovero. Neque aliunde nunc quicquam habeo,
nisi quod medicus
Sedunensis, vir pius et probus, scribit ad nos pontificem
imperasse episcopo
Sedunensi satis magnam summam pecuniarum pro exequutione
concilii et sacerdotes
quidem alias consentire voluisse, episcopum vero restitisse
et respondisse
pontifici non licere sibi hoc sine concessione totius
populi; populum autem
indignissime hoc ferre nec aliquid contribuere velle.
Colligimus nos inde, quid
machinentur pontificii. Utinam vero illi cum suis pecuniis
male pereant, etiam. Amen.
Bene vale. Salutant te omnes nostri.
Bernae  26. octobris 1572.
I[ohannes] Hall[erus] tuus.
Clarissimo viro domino Heinrycho Bullingero, Tigurinae
ecclesiae pastori
fidelissimo, domino meo honorando et compatri charissimo.
