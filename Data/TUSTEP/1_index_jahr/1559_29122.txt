<nr>[29122]</nr>
<ae>Thomas Lever an Bullinger</ae>
<od>
London, 8. August 1559.
Ep.Tig.
II, S. 17ff.
Salve plurimum in Christo.
Quoniam de multis maioribus negotiis nostrae reipublicae et ecclesiae Anglicanae aliorum literis plenius et melius te doceri sciam, de minoribus paucis pro mea tenuitate nunc scribam.
Inter redeundum a vobis versus Angliam, in itinere Argentorati vidi proclamationem, id est edictum literis editum auctoritate reginae Elisabethae severe prohibentis omnem praedicationem et sacrae scripturae expositionem, aut ullam religionis immutationem per totam Angliam, donec summum
concilium, quod nos vocamus parlamentum, postea convocandum, de religione concluderet.
Sic ut in Angliam redii, iuxta praedictam proclamationem vidi, imo videre nolui, missas et omnes papales naenias atque abominationes ubique legum auctoritate munitas, atque evangelium ubique nullum, nisi inter quosdam Londini, qui aut coram regina in aula, solo quadragesimali tempore, pauculis consuetis diebus, admittebantur; aut in congregatione perseverante in latebris per totum tempus persecutionis, et tunc
erumpente non ultra apertas privatas aedes, cessante persecutione per reginam Elisabetham, in privatis aedibus apertis, sed in nullis publicis templis permittebantur.
Fuerat enim in tempore persecutionis sub Maria latitans congregatio fidelium Londini, inter quos semper praedicabatur evangelium cum sincera administratione sacramentorum; sed rigente persecutione sub Maria sese sedulo occultabant, atque cessante persecutione sub Elisabetha perseverabant in eadem congregatione etiam manifeste.
Sed
quia legibus regni damnata fuit illorum religio pia, magistratus, connivens ad frequentes conventus in privatis aedibus, noluit tamen permittere ut illa publica templa occuparent.
Ad istos igitur non in publicis templis, sed in privatis aedibus, frequentes confluebant.
Et quando inter illos celebrabatur coena domini, non admittebantur extranei ulli, nisi qui a papismo et omnis infamiae nota puri servabantur, aut qui, suam ipsorum defectionem et offensionem publicam ingenue agnoscentes, coram
omnibus humiliter veniam et reconciliationem peterent.
Sic sane ego saepius interfui, et vidi plurimos cum lacrymis redeuntes, et plures similiter cum lacrymis recipientes tales ad communionem; ita ut nihil unquam potuerit esse suavius mutuis lacrymis illorum omnium sibi invicem condolentium peccata, et congratulantium reconciliationem atque societatem renovatam in Christo Iesu.
Istis inflammati quidam concionatores e Germania in Angliam reversi, et intelligentes silentium mandatum usque ad
tempus longum et incertum non convenire cum Paulino mandato et obtestatione praedicandi verbum dei tempestive et intempestive, rogati statim in quibusdam templis publicis praedicabamus evangelium, ad quod avide confluebat frequens auditorium.
Atque cum de conversione ad Christum per veram poenitentiam serio agebatur, tum multae multorum lacrymae obortae testabantur praedicationem evangelii valere ad veram poenitentiam et salutarem resipiscentiam magis quam quicquid totus mundus excogitare aut
probare possit.
Nam dum ista inter privatos nulla publica auctoritate probante gerebantur, ecce eodem tempore apud praecellentes potentia, opibus, et muneribus publicis, summa auctoritate legum, edictorum et consuetudinum, celebrabantur missae cum omni papali idololatrica superstitione.
Et iam tandem auctoritate parlamenti papismus abrogatur, atque vera religio Christi restituitur: hic mundus immundus, ut in illo, sic in ista non nisi turpe lucrum et foedam voluptatem sectatur.
Convertuntur
plurimi sic ab illo ad istam, ut nec illius foeces expurgare, nec istius puritatem amplecti, sed ad formam huius seculi se fingere velint.
Nam monumenta superstitionis, emolumenta lucri, libertatem, imo voluptatem carnis, magno cum scandalo et ignominia religionis quam profitentur, multi amant, habent, atque ostentant.
Dabit tamen deus tandem victoriam parvulis pusilli gregis Christi adversus potentes mundi tyrannos.
Sanguinarii enim episcopi omnes hic apud nos deponuntur: docti, pii et
prudentes ad visitandas omnes Angliae regiones emittuntur.
Zelosi praedicatores evangelii, qui primo contra edictum reginae praedicabant, nunc in literis sigillo reginae signatis habent liberam facultatem praedicandi per totam Angliam.
Atque ego, qui diu in remotioribus partibus fui evangelizans inter imperitissimos, decrevi, deo volente, cras e Londino revertere ad eosdem et similes, qui raro et nunquam audivere ullam evangelii Christi expositionem.
Tales enim mihi videntur maxime desiderare et
lubentissime excipere oblatam aedificationem et consolationem in evangelio Christi.
^$De me ipso non est quod amplius scribam, nisi quod nunc promittere velim per literas, quod pro occasione et facultate, quam deus suppeditabit, semper fideliter praestabo; me omnem operam daturum, ut intelligatis tu et vestrates,  qui Anglos exulantes religionis causa benigne fovistis, nos tantae beneficentiae memores et non ingratos perpetuo perseveraturos.
Commenda nos omnium piorum precibus.
Saluta mihi uxorem tuam, optimam meam hospitem, cum liberis vestris, et totam familiam, quibus opto plurimas dei benedictiones in Christo.
Saluta ministros ecclesiae apud vos, et seorsim praecipuas eiusdem columnas d.
Bernardinum, d.
Martyrem et d.
Gvaltherum.
Dominus Iesus diu servet vos ad universae ecclesiae suae aedificationem in Christo.
Amen.
Londini  8 augusti 1559.
             Tuus tui semper studiosus fideliter in Christo, Th.
Leverus.
Doctissimo simul et sapientissimo patri, d.
Henrico Bullingero, pastori ecclesiae vigilantissimo in Helvetia:  Tiguri.
