<nr>[21263]</nr>
<ae>Martin Micronius an Bullinger</ae>
London, 7. Npvember 1551.
Zürich StA, E II 369, 200.
Zur.lett. III,  S. 577f.
Ep.Tig. III,  S. 375f.
Orig. (Aut.)
S. P.  Quis sit huius regni status, quae ecclesiarum
Anglicarum tum peregrinarum facies, copiose ut iam scribam
opus non esse puto, cum ex his probis adolescentibus, et
aliorum literis, omnia certius discas, quam mihi iam
scribere tutum sit ac facile. Tumultus qui hic subito
obortus est ex captivitate altera ducis Somerseti, uxoris
eius, aliorumque nobilium, animos nostros valde turbavit;
idque magis, quod vulgo captivitatis eius caussa varia et
incerta spargeretur. Sed dominus omnia in salutem suę
ecclesię vertet dubio procul. D. Hoperus in suo
ministerio
est vigilantissimus. Doleo tam parum illi esse ab aliis
auxilii. Quare tuis imprimis literis iuvandus est et
animandus; simulque monendus, ut severitati disciplinę
prudentiam adiungat et lenitatem christianam.
Ecclesię peregrinorum bono sunt loco, gratia sit domino!
Quotidie magnos progressus faciunt in doctrina,
consolatione, exhortatione, collationibus scripturarum
publicis, cum Latinis tum Germanicis; in disciplinę item
ecclesiasticę diligenti usurpatione. Sentimus sane
nonnunquam nos impeti a Satana per hostes Christi,
hypocritas, episcopos, et hęreticos: sed dominus
protegit, cuius est ecclesiam ędificare, et extructam
tueri et conservare. D. a Lasco, superintendens noster,
vir (ut verbo dicam) plane divinus, non tantum peregrinis
ecclesiis, sed Anglicis quoque, utilissimus est, docendo,
hortando, consulendo ac scribendo: quem virum a doctis
omnibus, qui regi aut eius senatui aliquid dedicant,
imprimis commendari optarem, quo eius autoritati (quę hic
magna est) aliquid posset accedere, ad utilitatem
ecclesiarum ipsius in hoc regno. Brevi edet scriptum de re
sacramentaria, eruditissimum meo iudicio, cuius aliquam mihi
partem legendam dedit. Decimo septimo superioris mensis die
pius quidam frater, in religione purus, ob negocium
sacramentorium Andwerpiae exustus, sanctam animam Christo
domino tradidit. Londini, 1551, novembris  7.
Dignaberis ex meo nomine salutare d. Bibliandrum, d.
Pellicanum et d. Gesnerum, praeceptores meos observandos.
Scripsisset ad te d. Utenhovius, nisi adversa valetudo
impedivisset; quare eo nomine se iam apud te purgatum esse
petit, alias hoc tantum suum silentium copiosissime literis
compensaturus.
Tuus quantus est,
Martinus Micronius.
Clarissimo viro d. Henryco Bullingero, Tigurinę
ecclesię antistiti vigilantissimo.
Tiguri.
