<nr>[24215]</nr>
<ae>Celio Secundo Curio an Bullinger</ae>
<od>Basel,  15. Oktober 1554</od>
<vo>Zürich StA, E II 366, 61. / Orig.(Aut.)</vo>
<dr>
<re>Regest</re>
<tx>Caelius S[ecundus] C'urio per Christum Iesum S. P. D.
Ut meum perpetuum morem meamque benevolentiam erga te
conservem, optime frater, mitto tibi meos De amplitudine
beati regni dei dialogos teque obsecro per veterem nostram
amicitiam, ut si nihil impium aut contra apostolicam fidem
assero, sed sincero animo meam sive prophetiam sive
interpretationem ad dei gloriam in medium affero, christiana
charitate omnia interpreteris in meliorem partes atque
editos aequo animo patiare. Neque tamen haec scribo, quod te
aliter facturum existimem, qui tuam in omni re animi
lenitatem tuumque in me constantem amorem intelligam, sed
quia decet me ita scribere tibi, quem pie colo et amo. Neque
enim nescio neminem esse tam cordatum, tam cautum tamque
pium scriptorem (apostolos domini semper excipio), in cuius
scriptis, si quis morosus diligentius velit inquirere, non
aliquid sit reperturus, quod aliqua reprehensione dignum
esse videatur. Quo nos in eos, qui studio glorię dei
aliquid scribunt aut edunt, aequiores esse decet. Vale, mi
charissime et colendissime frater, et deum pro nobis ora.
Mea uxor et liberi te, tuam tuosque liberos ex animo
salutant; idem ego ex animo facio et, ut generos tuos meo
nomine salvere iubeas, oro. De Anglia hoc tanquam certum
accepi in ea novum eumque maximum motum excitatum esse, ita
ut rex et regina fugam meditarentur cum suis Hispanis.
Caussam motus extitisse aiunt, quod voluerint Hispanos
homines arcibus et magistratibus praeficere. Iterum vale.
^$Basileae  15. octobris 1554.
<lz>[Adresse:] Praeclarissimo viro domino Henrico Bullingero, ecclesiae
Tigurinae antistiti sapien[tissimo], fratri et domino suo
amantissimo et colendissimo.    Tiguri.
