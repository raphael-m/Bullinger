<nr>[25158]</nr>
<ae>Girolamo Zanchi an Bullinger</ae>
<od>Straßburg,  25. September 1555</od>
<vo>Zürich StA, E II  356, 752. / Orig.(Aut.)</vo>
<dr>Ep. Calv. 2305 (XV, 194f)</dr>
<re>Regest</re>
<tx>S. P.  Quod serius, quam debuerim, tuis ad me literis
respondeam, ornatissime Bullingere, id effecerunt continua
eaque molesta et operosa cum aliis de rebus tum praesertim
de mea uxore carissima etiamnum ęgrotante negotia, a
quibus nihil fere mihi iamdudum superfuit otii vel ad
studendum, non ad scribendum.  Diu gravissime ęgrotavit,
cępit deinde aliquantulum quidem convalescere, sed ita,
ut
tum maiore fuerit opus cura et sollicitudine; postremo de
medicorum consilio nuper Basileam advexi; ibi curatur a
parentibus diligentissime. Spero convalituram sed id gratia
servatoris Christi Iesu et assiduis piorum precibus. Ego
vero Argentinam reversus, quod primum nactus sum otii, illud
totum, antequam ad studia mea tandem redirem, in literis ad
amicos (erat autem ad multos mihi rescribendum) atque in
primis ad te scribendis consumere decrevi. Primo ergo loco,
ut par est, ad tuas ita respondeo: Quod tanto studio mihi
etiam filium tuum commendaveris idque non solum tuis, sed
etiam Cęlii nostri literis, id profecto supervacaneum
fuerit. Quid enim a me precari* (* praestari?) potest, quod
non  multa plura tibi tuisque omnibus non solum propter
communem pietatis professionem, sed etiam propter privatam
nostram amicitiam plane debeam? Erit ergo mihi, quod ad me
attinet, ita commendatus, atque Henricus fuit et qui unquam
maxime, neque ulla in re illi deero, modo sibi ipsi non
desit meque se, quemadmodum et Henricum fratrem, pudeat
privatim etiam mea uti opera, quoties illam sibi aliquo modo
utilem fore iudicaverit. Cupio enim non solum publice in
schola, sed etiam privatim domi, illi, quantum possum,
prodesse. Henrico vero, qui, quamdiu fuit apud nos, meas
etiam lectiones tam theologicas quam philosophicas sedulo et
(ut credo) diligenter audivit, testimonium illud do, quod
honesto studioso dari potest, pietatis,
probitatis,<gr>jilogrammateias</gr>;
nimii vero pudoris accuso, a quo, plus quam debeat, detineri
solet, ne suos praeceptores, amicos praesertim, privatim
domi adeat, interroget, petat, discat:
illud leve non preteri* (*a.R.:premit?), quod mihi puero
subinde inculcabatur: sepe rogare, rogata tenere, retenta
docere. Hęc tria discipulum facere su.........
magistri. Vereor ne et hic alter, qui est utriusque pudor,
idem faciat. Tu ergo pater utrumque filium literis admone et
ad plus animi suscipiendum hortare et anima. Ego omnem meam
operam, studium, diligentiam, denique mea omnia et me ipsum
totum tibi tuisque polliceor, tantum peto, ut, quemadmodum
cępïsti, ita pergas me amare. Vale. Salvere iubeo omnes
istos doctos et pios viros.         Scies libello d.
Calvinum de  re eucharistica eo usque irritatos fuisse
adversarios, ut pertinaces non puduerit in libello adversus
nos tractationem quandam addere, in qua probare nituntur
corpus Christi ubique esse. O impudentem impietatem. Quo
tandem venit, cum in verba hominum iuratur! Totam hanc
Camerinam movent, ut ostendant se velle stare <gr>tw
rhtw</gr>: hoc est corpus etc. nec latum unguem ab eo
discedere, et postea non pudet titulum ei libro praefigere
talem, qui nec in sacris literis nec in patribus unquam est
visus, imo qui et sacris literis et symbolo et patrum omnium
doctrinę et omni humanę rationi adversatur. Papistę
papistica omnia tueri volunt, quia in papam iurarunt et ob
hanc causam sunt idololatri; sed vereor, ne alii plerique in
alium iam hominem ita iurarint, ut omnes etiam eius (mihi
condona) crepitus tanquam articulos fidei et voces e cęlo
demissas defendere statuerint. Profecto rogandus est deus,
ut tandem suę ecclesię misereatur. Non sine maximo
animi
dolore hęc scribo, praesertim cum hic non liceat hisce de
rebus inpraesentia ne verbum quidem ullum facere, imo nec os
aperire. Sed etsi non recte, oblique tamen, velint, nolint,
homines ferire cogar. Dominus erit mihi adiutor. Iterum
vale, optime domine, et dominum roga etiam pro me et mea
uxore, ut eam mihi cito restituat. Argentina  25. septembris
55.
<un>Tuus Hieronymus Zanchus.

<lz>Viro optimo et pastori dignissimo d. Henrico Bullingero,
[a]mico et ceu patri observandissimo.
                                   Tigurum.

