<nr>[24114]</nr>
<ae>Simon Sulzer an Bullinger</ae>
Basel, 26. April 1554.
Zürich StA, E II 336a, 369. / Orig.(Aut.)
Ad tempus domo abfui ecclesiarum ditionis nostrae
visitatione occupatus, quo factum, ut tardius scribam. De
Lucarnensium negocio pridem cum civitatis capitibus egi, qua
potui summa fide, ac gaudeo, quod videam suam operam etiam
et autoritatem senatum nostrum interponere, quam vel eo
usque valituram spero, ut et reliquorum ordinum
evangelicorum suffragio accedente mitigatio furoris saltem
aliqua impetrari queat. Pecuniam bona fide accepi, officium
libens praestiti uberiora praestaturus, sicut debeo, si
offeratur occasio. Affinem tuum nondum vidi, quem, simulac
venerit, non patiar operam meam desiderare. Nova nunc nulla
hic feruntur, quia de Alberti expeditione altum silentium,
cuius tamen arcem Hochen-Landenberg aiunt ab hostibus
confoederatis occupatam inventaque in ea ipsa tormenta
bellica 50 et iam denuo Svinfurti obsidionem parari.
Palatinus Otto comicia processura significat et thermarum
usum hac aestate meditatur; tamen pecora ex Helvetia atque
pastores comparat, quibus argumentum ędit, non[n]ullam se
Germaniae pacem hoc anno praesagire et expectare. Precemur
dominum eam ut sartam in ipso diuturnamque esse velit. Si
quid tu aliunde habes, rogo, significa. Vive et vale cum
uxore, liberis et tuis omnibus. Basileae  26. aprilis anno
1554.
T[uus] Sulcerus.
Salutant te reverenter mei symmistae.
Viro praestantissimo d. Heinricho Bullingero, domino et
symmistae colendissimo suo.
