<nr>[19121]</nr>
<ae>Ambrosius Blarer an Bullinger</ae>
<od>[Griessenberg, um 25. Mai 1549]</od>
<vo>Autograph: Zürich StA E II
357,825</vo>
<dr> </dr>
<re> </re>
<tx>
Es hat yetzund min l[ieber] sch[wager] Peter Schär geschriben by sinem knecht,
wie gantz ruchtbar by inen seye, das ain groß frisch kriegsvolck in das land
kommen solle; wisse doch nieman, wie oder wahin man es bruchen welle, dann das
man murcke, die Aidgnossen muͤssind angefochten werden. Derhalb ouch Claus von
Graufeneck (der dann willens gewesen, ainen sytz in der Aidgnoschafft ze kofen,
und och schon ettlich besichtigen lassen, heruff geschriben, man solle nichts
mehr desshalb handlen; die löff wellind sich anderst zuͦtragen.
Nitt kan ich wissen, ob er naisman grund hat; er ist wirtempergischer
hoffmaister. Man waist aber ouch wenig an disem hof, was der kaiser im synn hat;
hoff zuͦ dem lieben gott, er werde disem land noch ain zytle frid und ruͦ
lassen, byß sein zeyt ouch erfullt und die maas voll wirt; es ist noch etwas
guͦts in Juda funden, wie geschriben steht etc.
^$Der herr Peter Bufler zögt mir an, das er frisch brieff uß Osterrych (da er
dann seinen handel fuͤrt) empfangen hab, darin im geschriben, wie ain
ungerischer grosser landtsherr sich wider den oͤnig emport hab, und ist mir
gloplich; dann der konig knecht angenommen und hinab kurtzlich geschickt hat
etc.
^$Item das dem Turcken ain grosser sterbet under sein volck kommen, item das er
gar ubel von dem grossen Sophoy soͤlle geschlagen sein etc.
^$Item von Nuͤremberg schreibend im seine schweger, wie das Magdeburg und die
sachsischen stett noch aller ding dapfer und handlich seyen. Aber hertzog Hans
von Sachsen, der gefangen churfurst, soll das Interim bewilliget und desshalb
yetzund gar ain gnedigen kaiser haben, offt gen hof reyten und die spannysch
guarde, so inn verwart, abgschafft sein. Ich hoff und truw aber dem lieben gott,
es seye nichts daran, und er werde disen theuren mann nitt dermassen haben
fallen lassen; dann es doch ain sonder grosser, schwärer anstosß were. Hab
ymmer gehofft, der herr gott werde inn widerum herfuͤr ziechen und gantz
herrlich machen, alls mir dann noch nitt zweyffelt, wa er in seiner dapferkait
bestendig blypt.
^$Zuͦ Memingen wartet man teglich der Interimisten, die kommen sollend, und was
noch ain wenig uffrecht ist, gar zerstören; ist min grosser jomer. Man hat dem
stattschreiber allda, Jörgen Maurern urlob geben; kan aber noch nitt erfaren,
usß waserlay ursachen. Man hat inn yetz ain guͦt zyt fuͤr ain zwickdarm,
ettlich gar fuͤr ainen verräter gehapt; nitt waiß ich, ob dem guͦten mann
recht oder unrecht bschicht, will das besser vermuͦten. Er hat anfangs grossen
yfer erzögt und vyl guͦts geschafft by den seinen.
^$Der ellend doctor Velte zuͦ Costentz tribt so gros schand und schmach uff der
cantzel, ist so gar erbitteret, das man mir nitt gnuͦg darvon schreiben kan
und das man sein ye lenger ye urdrutziger wirt, und wer inn gehört hat anfangs,
yetzund gar uͤbel anfacht mitt im ze friden sein; dann er die eseloren nitt
lenger verschmucken und den schalck verbergen mögen; bricht auß wie ain
rasender touber mann, loufft um und schütt ouch by dem obersten schmaltz in das
feuhr, das on das zuͦ sehr brindt. Sin höchste kunst ist sich selbs loben und
ruͤmen und alle anderen schenden, schmützen und schmechen. Sagt offenlich
luter, Zwyngli, Oecolampadi, Bucer, Schnepff, Blaurer seyen all nichts dann
unglert duppel, verstandind sich so vyl um die schrifft und wissind sovyl darinn
alls ain gaiß im a b c; sagt, er mache ain buͦch, da werd man den rechten
grund sechen. [Am Rande: "... er noch ... nennt ... ich erfaren ... etc."] Alle
predigen, so er zuͦ Costentz thuͤe, werde er trucken lassen. Ach gott, das
ers thaͤte; aber es sind nichts dann seine grosse fablen, damitt er die wellt
blendt, und wirt sein torhait bald aller menigklich offenbar werden.
Die frommen kinder gottes sind warlich da in grossem qual, jomerend und
seufftzend hertzlich. Der herr gott welle sy bald vaͤtterlich mitt vyl gnaden
erhören und erfristen etc.
^$Der oberst zuͦ Costentz hat in nammen k[nigklicher] m[ajestat] meinem lieben
bruͦder, vetter C[onrat] Zwicken und den andern ustrettnen, mitt denen man
noch nitt gehandelt hat, ainen tag angesetzt uff den 28. Mayen, sollend sy durch
ire anweldt vor ime erschinen mitt volmechtigem gewaldt on hindersich bringen,
well er von königklicher majestat wegen mitt inen handlen. Achten wol, sy
werdind die anweldt schicken, doch nitt mitt vollem gwallt. Man hat mancherlay
vermuͦtungen, was man mitt inen handlen werde; nachdem (man) wol zuͦ
vermuͦten hat, das sy nitt in die statt werdind bewilligen zuͦ ziechen,
gedenckt man vyllicht besser und weger sein, man strauffe sy um ettlich gellt
und soͤne sy uß mitt harter pflicht wider kaiserliche und königliche majestat
nymmermer zuͦ handlen, das inen aber ain schäwre sach wurde; dann man sy
vyllicht by euch, wann sy dermassen verpflicht weren, nitt anneme, wiewol, so es
darnach darzuͦ keme, das gott verhuͤten welle, das kaiserliche und
königliche majestat wider die Aidgnossen kriegten und dise dann in ainer
Aidgnoschafft sässen, horte die pflicht uff und gienge das naturale ius
defensionis widerum an, und were diß yetzund ain newe handlung, die vorige
pflicht uffloste.
^$Mitt uns predigern, achten ich, werde man gar nichts handlen, sonder allso
schweben lassen, uns dem teuffel schencken und doch vyllicht unser halb anheben,
das man unß in ainer Aidgnoschafft nienen dulde, ouch was yeder noch darin hat,
das man ims nemme, ouch was yeder yeset dem see hat; dann es will sich naisman
iren halb nitt schicken, das man unß ouch ussoͤne, wylwer verschetz[t]
ketzer. Wir wellend aber allso losen. Der herr gott wirts wol zum besten
fuͤgen; darum wellend ir uns mitt ernst zuͦ gott helffen mitt glöbigem
hertzen ruͤffen etc.
</tx>
<un>fehlt</tx>
<lz>[Adresse:] fehlt
