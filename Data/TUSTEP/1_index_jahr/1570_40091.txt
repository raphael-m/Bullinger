<nr>[40091]</nr>
<ae>Johannes Haller an Bullinger.</ae>
Bern, 6. Oktober 1570.
Zürich StA, E II 370a, 434. / Orig. (Aut.)
S.  Ad priores tuas praeteritis diebus respondi, domine et
pater colendissime, et puto tibi satisfactum esse.   Hodie
per hunc tuas etiam postremas accepi, pro quibus tibi itidem
magnas habeo gratias. Non tamen habeo, quod ad illas
respondeam nunc. Nihil interea hic accidit, quod scriptione
dignum sit. Ex Gallia haec tantum, sed incertis rumoribus
feruntur regi spurium natum esse et matrem quoque illius
peperisse; ex quo autem susceperit hunc puerum, non
constare, nisi quod communiter cardinalis Lotharingus pater
esse existimetur. Sed nescio, quam sint haec certa, quamvis
a non levibus personis ista audierim, qui ex Sabaudia his
diebus venerunt.      Rothomagi ferunt a pontificiis
seditionem esse factam et pacem disruptam; admiralium a rege
potestatem accepisse puniendi eos. Sed et  haec eo, quo emi,
precio vendo. Ferunt etiam Helvetios dimissos, Friburgenses
aliquos rediisse, reliquos intra biduum secuturos. Haec
sunt, quae nunc habeo.        Dolet mihi plurimum Curiensium
ministrorum dissensio; quis, quaeso, ille Gantnerus est?
Zuͦ
Basel thuͦt es nitt guͦt, bis es gat wie hie. Die sachen
hand sich von gotts gnaden hie abermalen wol angstelt; die
sultz mag an dem lufft hie nitt gston. Proxime plura.
Salutat te diligenter d. consul Steigerus, sic etiam Manuel,
Hagenbergius, socer et tota Küngßfeldiana cohors. Cras
Zehenderus noster cum suo comitatu Interlacum proficiscetur;
salutat is te quoque cum suis omnibus. De Felice, nepote
tuo, proxime scripsi. Nolo, ut pater illius mihi mittat
quicquam praeter ea, quę pro illo exposui et quę in
schedula continentur; pro reliquo mihi abunde satisfactum
est iampridem a vobis omnibus, et gaudeo, quod saltem
intelligam studium meum vobis non fuisse ingratum. Haec
illi, quaeso, siginifices; nam privatis literis me
solicitavit; ego vero quia ad scribendum sum, ut scis,
difficilior, tuis ista adiungere volui.
Saluta illum simul meo nomine et cum illo tuos omnes.
Bernae 6. octobris 1570.
I[ohannes] Ha[llerus] tuus semper.
Mitto tibi Areti nostri libellum, in quo videbis quid de
ubiquitate scribat; spero etiam nos/vos? illum tractatum de
coena domini extorsurum, ut prelo committat. Mitto autem
hunc ea lege, ut, cum aliud tibi exemplar misero, hoc mihi
remittatur propterea, quod nomen meum huic inscriptum sit;
aliud iam habere non potui.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
M. Heinrych Bullingern zuͦ Zürich.
