<nr>[24024]</nr>
<ae>Petrus Martyr Vermigli an Bullinger</ae>
Straßburg, 22. Januar 1554.
Zürich StA, E II 335, 2256f. / Orig.(Aut.)
Zur.lett. III,  S. 510ff.
Ep.Tig. III,  S. 334f.
S. D.   Ut per tuas litteras a me requiris, vir clarissime,
quę de rebus Anglicis habeo, paucis indicabo. Coniugium
inter Philippum, regem Hispaniarum, et reginam Anglię iam
est initum. Conditiones hę dicuntur esse: rex ingredietur
Angliam Hispanis admodum paucis comitatus; nullus Hispanus
habiturus est ullam portuum administrationem neque arces aut
munita loca ulla in regno; principatus Belgicus adiungitur
Anglię ita, ut filius procreandus ex isto matrimonio sit
futurus rex Anglię atque princeps Inferioris Germanię;
quin etiam, si contingeret, ut prior filius Philippi, qui
modo in Hispania educatur, moreretur, rex Anglię
Hispaniarum quoque rex erit; administrabitur Anglia suis
legibus ut antea et per sua (ut vocant) parlamenta, neque
Hispani inter consiliarios regios admittentur; non cogetur
ullo prętextu regina egredi regnum eademque habebit ex
Hispania in singulos annos triginta millia ducatorum, neque
adstringentur Angli, ut ullum bellum suscipiant regis
Philippi causa. Hęc omnia promisit Cęsar, ex quibus ut
facile intelligis, quam illi hęc affinitas cordi fuerit,
ita etiam coniicere potes, qua fide sit promissa servaturus.
Nunc mittitur ex Anglia classis, quę aprili mense advehat
Philippum ad reginam; legati, qui una eunt, sunt episcopus
Londinensis, magnus thesaurarius et dominus Obęus. De
duce
Suffolcię spargitur rumor, quod obierit; res tamen haud
est certa, nec ego facile credo.
Quę ad religionem pertinent, calamitosa omnino sunt, neque
remedium, quantum videam, se offert; imo timendum est, cum
procedat hęc Hispana societas, ne omnia indies fiant
deteriora. Litteras quomodo possis eo destinare, ignoro; ego
quoque in eodem luto hęreo, atque una tantum (ut
existimo)
relinquitur via, ut Antverpiam mittantur; nam si quos ibi
amicos habeas, inde illi non magno labore poterunt dirigere,
quo volueris. Alioqui scire, ubinam boni viri amici nostri
degant in Anglia, difficillimum est, siquidem coguntur aut
delitescere aut vagari, nisi velint impietati consentire,
quique sunt ditiores, fortunis suis timent ideoque, ne in
suspitionem rapiantur, litterarum nostrarum curam non
libenter suscipiunt.
Quod autem mihi gratularis hic pristinum locum recuperatum,
quod tamen negotium hodie primum confectum est, facis tu
quidem ut semper amico atque benevolo animo; det dominus, ut
fructum laboris optatum aliquando percipiam. Vos autem cum
sciatis eum, qui plantat, et eum, qui rigat, nihil esse,
superest, ut precibus me iuvetis, quo deus, qui dat
incrementum, dignetur ostium aperire.
Cum filio tuo de studiis eius aliquantisper sum locutus, et
si res, ut dicit, se habent, non male videtur tempus
collocare; sed id, cum certius depręhendero non te patiar
ignorare. Interea bona spe esse velim; nam de successibus
eius per me in dies fies certior, prout commoditas et
occasio scribendi dabitur. Iuvenis, qui has tibi reddet,
vestras est et aliquot annis in Anglia fuit, cumque moribus
et pietate sit probus eiusque diligentiam in studia
perspectam habeam, tibi eum commendo; nam si ei adfueritis,
non existimo tale subsidium, qualecunque fuerit, male
collocatum iri. Vale et me, ut facis, ama. Dominus Zanchus
te salutat. Symmystas omnes tu vicissim meo nomine salvere
iubeas. Argentinę  22. ianuarii 1554.
Tibi deditissimus Petrus Martyr.
Clarissimo viro domino Henryco Bulyngero, Tigurinę
ecclesię ministro fidelissimo.
                                   Tiguri.
