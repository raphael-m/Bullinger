<nr>[30223]</nr>
<ae>Jakob Rüeger an Bullinger</ae>
<od>
Schaffhausen, 2. Dezember 1560.
<vo>Zürich StA, E II 375, 629. / Orig.
(Aut.)
S. Omnes, quas misisti, humanissime d.
Bullingere, literas accepi et legi et, ut semper hactenus gratias egi, idem adhuc facio rogans, ut pro tua humanitate in posterum pergas, si tantum otii fuerit.
Novi enim te procellis negociorum premi.
^$Insolentia Pagicorum nimirum verget in perditionem vel ipsorum vel nostrum simul.
Sed forsan dominus excitabit fortes viros, qui in proximis comitiis fortiter et constanter agent exprobrabuntque laesum foedus Helveticum.
In dubio tamen haeret mens mea.
Impii subinde obtinent.
Bellum ducis Sabaudiae contra Valdenses satis declaret, quid tandem sit futurum vel sperandum.
At corda omniaque principum consilia dominus in sua manu tenet; is benignus sit nobis et misereatur nostri.
^$Nulla adhuc certiora ex Virtenberga accepi; si quae significata fuerint, de iis te certiorem faciam.
^$Dolent mihi vices Brunneri; sed ecclesia, cui praefuit, forsan acerbior est, quam esse debebat; si illum antea apellassent primores etc.; es ligt vyl am schyben.
Utinam non sint, qui magis quinquepagicis quam Tigurinis faveant et malint papatum quam evangelium! Multi saepius falsis premuntur calumniis.
Sed habeant et valeant haec etc.
^$Hoc, mi d.
Bullingere, quare praecipue iam ad te literas do, benigne rogo percipito.
Convenit te senex ecclesiarumque nostrarum per multos annos fidelissimus minister, qui has reddet literas, quas ut ei dem obnixe rogavit.
Causa est: Correptus est morbo quodam pessimo et periculosissimo in lingua, imo
insanabili iuxta quorundam sententiam; iudicant enim cancrum esse; sed nemo hactenus aperte id est confessus, ne nimium contristetur bonus senx.
Cum ergo audiret celebrem apud vos habitare chyrurgum Locarnensem, statuit ad illum proficisci; quia tamen cum nemine illi Tiguri familiaritas est et cupiebat, ut quis fideliter causam ipsius apud chyrurgum ageret, statim incidit tuam authoritatem nimirum maxim m esse apud illum; deinde audivit saepius tuam commendari a nobis humanitatem.
Quo ergo illi
occasio te adeundi sit, petiit has literas simul iniungens, ut cum ipsius quam nostro nomine te rogarem, quo eam erga illum praestares humanitatem unaque cum illo adires chyrurgum causamque eius ei exponeres; sic enim se plus profecturum sperat.
Rogamus itaque hoc officii fratri seni praestes; inde futurum speramus, ut medicus diligentius rem vel morbum sit perpensurus.
^$Hoc tamen addimus, etsi cancro morbo laboraret (quod equidem timemus), ne id chyrurgus vel tu pronuntietis, sed alio nomine
morbum insigniatis, id quod alii chyrurgi etiam fecerunt, horteminique eum, ut domino negocium committat; morbum esse incurabilem, neque hoc membrum facile recipere medicinam.
Si vero spes aliqua fuerit sanationis, oramus, ut horteris medicum, quo omnem praestet fidem operamque neque solicitus sit de mercede quantacunque.
Facias ergo, mi d.
Bullingere, quod te facturum confidimus, huncque senem una nobiscum commendatos semper ut hucusque habeas.
Nova nulla habemus, nisi quod constantissima
fama fertur imperatorem Turcorum esse mortuum eiusque vicarium quendam vel successorem petere gravissimo exercitu Anconam; quem portum si ceperit, iam via in Italiam latissima patet.
Interim, dum meditamur bellum, dissidia, irrumpet Turcus.
Dominus avertat clementer, quae ecclesiae ipsius nocent.
Vale in domino.
Salutat te Simpertus.
Saluta nostro nomine omnes fautores nostros.
Scaphusiae  2. decembris 1560.
                                      Tuae humanitati deditissimus Iacobus Rüger.
Clarissimo doctissimoque viro d.
Heinrycho Bullingero, antistiti ecclesiae Tigurinae fidelissimo, d.
ac fratri suo in Christo plurimum venerando.
Tigurum.
