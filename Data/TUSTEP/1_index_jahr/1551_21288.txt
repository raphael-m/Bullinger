<nr>[21288]</nr>
<ae>Johannes Gast an Bullinger</ae>
(Basel), 30. November 1551.
Züroich StA, E II 366, 116. / Orig.(Aut.)
S. in domino. Quas tu ad me literas dedisti, vel mittendas
d. Christophoro Montio vel Ioanni Burchero Anglo, Argentinam
diligentissime curavi per certos et notos homines nec
dubito, quin redditę sint. Quid autem Myconius noster cum
literis tuis egerit aut quibus dederit, ignoro. Nonne saepe
te admonui, ut, si quid vis curatum Argentinae, ut ad me
mittas? nemo enim commodius potest mittere quam ego, qui
nautas nostros novi ac vectores. Myconius aegrotat, nec erat
locus interrogandi.
Praeterea nec te hoc latere volo me diligentissime, quas ad
d. Maurilium misisti, curasse; dedi enim eas civi optimo et
intimo d. Maurilio, qui res suas Basileę curat, imo
omnium
Gallorum; itaque omnem dubitationem abiice. Accepit literas,
scio, ac regi misit; quod autem nihil rescribit, ne mireris;
fortassis ex istis comitiis accipies ab eo literas, aut
legatus vester erit viva epistola.
Caeterum nunc temporis nihil habeo studiis tuis dignum, quod
scribam. Captus est 27. novembris miles quidam nomine
Guͦtschück, qui ductor fuit Hispanici exercitus ad
Constantiam; fuit olim cives Constantiensis, sed propter
homicidium vix aufugerat. Is apud nos hęsit ad
sesquiannum; sed eiectus est ex nostra urbe; causam adhuc
ignoro exactam. Abiit indignabundus ac verba quędam
effudit, nempe se velle nostros in balneum ducere,
quemadmodum Constantienses duxerit. Cognitis iis minis noctu
captus est in pago episcopali et ductus in carcerem.
Literę proditorię inventę sunt, quas ad illum
misere
capitanei Caesareani. Qua de re fusius brevi. Domino
Schertlino insidiatus est, idque etiam intellexit egregius
et pius vir. Sic apparet dominum impios debito tempore ad
poenam rapere, quum nihil mali sperant imminere.
Multi ex Lutetia et passim ex Galliis docti viri ad nos
quotidie veniunt patriam repetentes; nam Gallus omnes iussit
abire, qui sub Caesare et Ferdinando rege vivunt. Bellum
gravissimum imminet. Peste gravamur, annona omnium fere
rerum premimur. Quid agendum censes? Vigilandum et
precandum, quo liceat nobis effugere omnia ista, quę
ventura sunt super totum terrę orbem; nam redemptio
nostra prope est.  Vale.  In die Andreę 1551.
T[uus] Gastius.
Fideli Christi ministro d. Heinrycho Bullingero apud
Tigurinos, praeceptori suo charissimo.
Zurich.
