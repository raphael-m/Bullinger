<nr>[21301]</nr>
<ae>Ambrosius Blarer an Bullinger</ae>
Biel, 9. Dezember 1551.
Zürich StA, E II 357, 385f. / Orig.(Aut.)
Bl. III,  147f. R.
S. D.  Quę tu mihi 11. novembris misisti, mi venerande
charissimeque Bullingere, ego, sic me ames, nudiustertius,
id est octavo huius, accepi forte multo serius accepturus,
nisi famulus pharmacopolę nostri, qui Neocomi hisce
diebus fuit, illinc huc ea pertulisset, id quod vel ideo ęgre
fero, quod non licuit articulos istos Tridentina synodo
plane dignos Bernam ad venerandos mihi compatres tuos,
quemadmodum postulas, mittere. Eos tamen nunc per hanc satis
(ut videtur) fidelem mulierem Catharinam Lindigeram, per
quam etiam 29. octobris ad te scripsi, hodie cum marito
Bernam profecturam illis reddi curabo. Dedi autem non pridem
ad te literas per Iacobum Engelinum, apparitorum vestrum,
15. nimirum novembris, quibus clare intelligis posteriores
meas esse tuis 11. novembris scriptis nec esse, quur mecum
de scribendi negligentia merito expostules, quamquam et quod
rarissime in eos incidam, qui hinc ad vos recta contendunt
et quod nihil hic,  quod tu istic ignores unquam a quoquam
resciscam, omnino me remorantur, quo minus sepe nunc ad te
scribam, sepissime potius te scribentem expectans. Ex
Augusta etiam quę scribuntur, serius accipio, quam ut
putem ea cognitionem tuam antevertere, praesertim quum hic
etiam perpetuo propemodum tabellarios vos iter maturantes
desyderem, qui, quod ego intempestiviter accipio, quamprimum
tibi redderent, atque ita conduplicetur reddendi mora;
alioqui non committerem, ut quicquam nunc ad pristinam meam
scribendi officiositatem merito requireres.
Pro literis tuis et articulis, cumprimis etiam Antithesi tua
non vulgarem tibi gratiam habeo, et quidem quod articulos
istos attinet, non est ut quicquam miremur istas Romanae
ecclesię columnas perpetuo sui similes esse nec aliter
Cretenses nisi ex cordis sui abundantia dicere ac statuere
omnia. Est eidolum istud eis in hac sua ementita Petri
navicula prora et puppis; quod si extorquere sibi sinerent,
miserandum in modum semel naufragarentur. Pugnabunt igitur
tanquam pro ara et focis pro tam fructuosa sua merce. Quod
vero tot fulminum suorum plaustra in nos eiaculantur
tantaque confidentia et authoritate capita nostra diris
devovent, hoc ipsum etiam pro more faciunt. Sed nos
consolabitur, quod scriptum est: "Maledicent illi, et tu
benedices", et: "Dilexit maledictum, et venit ei."
Katzengebett geht nitt gen himel. Incident ipsi in foveam,
quam fecerunt<f1>Bibelzitat (mehrere Stellen!).<fe>. Antithesis tua cum adferretur, aderat forte
fortuna pius quidam frater Gallus, qui in agro nostro
ecclesię cuidam Christi ministrat; is rogabat, ut legendi
huius copiam facerem, se enim hoc biduo exacto bona fide
hanc mihi remissurum. Quod ut faciat, magno nunc desiderio
expecto nec dubito, quin suam mihi fidem liberaturus sit,
quod, nisi hoc tempore necessitati mihi haud levi
inserviendum fuisset, nihil huius a me ille impetrasset, sed
primus omnium ego legissem. Ora pro nobis adeoque
periclitante ecclesia Christi. Urgeamus resipiscentiam, qua
sine non est quur ullam a domino salutem expectemus. Bene
vale, mi venerande charissimeque anime, meque constanter
ama. Salveat, quę domi tuę est ecclesia; salveant
administri tui in domino, cum primis d. Pellicanus,
Theodorus et Gvaltherus, Wolphius, Werdmullerus,
Z[vinglius], Lavat[terus] cum cęteris. Salutabis
valde quam accurate Buttlerum nostrum cum uxore. Cupimus
flagrantibus votis servatori Christo omnium illorum
patrocinio commendari. Resalutant te, quam possunt
honorifice, quos tuis verbis salvere iussisti. Iterum vale.
Bielis  9. decembris 1551.
Es sind vyl finer knecht hie durchzogen verschines suntags,
da man gesagt, es seyen alles Zuricher. Hoptman Frölich hat
zu Soloturn offenlich anzögen lassen, das er glatt keinen
Berner under den knechten haben, ouch so er einen find, wann
sy glich hinein kommen seyen, welle er inn widerum usmustern
und hinder sich schicken; aber die Zuricher seyen im lieb
etc. Es wirt ouch offenlich gesagt, das uff angenden
fruͤling, wa der krieg angon werde, ettlich tusend
Zuricher ziechen werdind. Das werde auch nitt wider ir
oberkeit sein, wiewol sy inen solichs nitt offenlich
erloubind; dann sy dasselbig vor den predigern nitt thain
dörffind. Aber man werde durch die finger sechen und darnach
ein guͦte teding machen, so sy wider kommind. Ist[s] war,
so ists mir leid.
Dem erwirdigen, hochgelerten herrn m. Heinrich Bullinger,
seinem insonders lieben herren, zuͦ handen.
                                      Zuͤrich.
