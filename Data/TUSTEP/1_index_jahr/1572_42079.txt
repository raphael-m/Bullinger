<nr>[42079]</nr>
<ae>Hans Liner an Bullinger.</ae>
St. Gallen, 19. Mai 1572.
Zürich StA, E II 351, 276. / Orig. (Aut.)
Laus deo 1572 adj 19. may in St. Gallen per amy.
Erwurdiger, hoch-und wollgelertter herr. Vergangne wochen
schrib ich euch in
ill, per ain frowlin vonhinen, so by euch verhyrath ist, mit
brieffen an min
g[nädig]en herrn von Sax von Paris, guter hoffnung, sey euch
woll
worden. Dissen allain, will ich so ain erlichen, gwissen
potten hab. Ich hab
vermaint, uff datt brieff uß Augspurg zuͦ haben, euch
hörig, ist nuntz komen.
Mir hand woll schriben, das sich der duca Dalba wider die
mehrgössen starck
rüste; die habind khoum ruyken. Es ist die tag ain
statlicher man har komen von
hinen, so aines graffen rath und amptman ist; der sagt für
gwiß, das der graff
von Mongomery, so den kunig Heinrich im thurnier
geschediget, solle Rotterdam
und sonst ain stat erobret haben, der burgerschafft khain
laid thun, die Spanier
uffgriben. So schribt man uns uß Lion, auch uß Augspurg, das
der Turckh und der
bapst mit tod sigind abgangen, on zwiffel baid an ain ort
gefharen. Gott der
herr verleiche gnad zuͦ mehrung seiner kirchen und rettung
der armen getrengten
cristen an allen ortten. Die pfaffen, monch und ander
unzibel wöllend nit
gstatten dem kunig in Franckhrich, das ehr sich zuͦ den
abgefalnen der romischen
huren thüe, möchte bald infect werden. Das gebee der
allmächtig gott im und
seinem kunigrich zuͦ guͦt, irer armen sellen zu haill.
Dem sind sampt den ewer in gnaden bevolhen. Amen.
E[wer] w[illiger]
d[iener] a[lzit] Hannß Liner.
Dem ehrwurdigen und wolgelertten herren Heinrich Bullinger
der elter, der
christenlichen kirchen gethrewer dienner, meinem erenden,
geliebten herren in
Zurich.
