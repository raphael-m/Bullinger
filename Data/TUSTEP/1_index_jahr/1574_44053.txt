<nr>[44053]</nr>
<ae>Theodor Beza an Bullinger.</ae>
Genf, 19. Juni 1574.
ZÃ¼rich StA, E II 368, 658f. / Orig.(Aut.)
S.   Cruentem animam tandem evomuit ille infelix; miseri
vero populi magis ac
magis in servitutem fatalem ruunt, principes tenentur
arctiore custodia quam
unquam antea. Marescalcum utrumque non obscura fama est
tyranni in ipsa etiam
morte crudelissimi iussu in carcere interemptum. Condensis,
si pecuniam potuerit
nancisci, aliquid aget, sin minus, malim eum alibi esse.
Lanonius Mompenserium
fudit apud Pictones et Mombrunus in Delfinatu bene rem
gessit; sed captus est
Normania Mongomerius, in quem procul dubio Athalia saevitiam
omnem, nisi deus
prohibeat, exercebit. Sed haec tu omnia plenissime ex hoc
nostro cognosces istuc
ob hoc ipsum proficiscente Condensis nomine et mandato, ut,
ecquid in hoc
interregno in vestris confici possit, tecum deliberet et
omnia experiatur. Quae
petit Condensis, adeo sunt aequa et moderata, ut suam in ea
re operam recusare
merito non posse quenquam existimem, et probabile est
Polonum amplexaturum haec
consilia, quum in regnum ingrediatur egentissimum et
perturbatissimum. Sed quid,
si ille potius in Polonia retineretur? Utinam id vero fieri
posset et ex
vinculis Alenconius in solium eveheretur! Sed praeterquam
quod Poloni fidem
dederint se regem illum suum statim dimissuros, si quid tale
incideret, et alium
electuros, si recte suasimus, ne illam pestem sibi
accerserent, qua nunc
conscientia suaserimus, ut eam apud se retineant? Itaque
haec duo demum ab illis
petenda censeo, unum ut rem protrahant, quantum poterunt,
alterum ut, priusquam
eum dimittant, pacem aliquam ecclesiis impetrent ex scripti
Condensis formula.
Scribo in eam sententiam Thretio nostro, quas literas ad te
apertas mitto, ut,
si placuerint, tuas in eandem sententiam ad amicos quosque
adiungas (quod a
caeteris etiam collegis ecclesiarum omnium Gallicarum
ipsiusque adeo Christi
nomine flagito) omnesque una cures Cracoviam, quam tutissime
et quam citissime
fieri poterit, perferendas. Sin vero aliud tibi videretur,
velim eas ad me
remittas. Velim etiam memineris tuis ad eum, quem voles, ex
fratribus missis
literis inserere, ut forte vel (quod deus avertat) nobis
ereptus est Thretius,
sive longius abfuerit, literas meas resignet perinde, ac si
essent ei
inscriptae, lectas autem et cum iis, quibus opus erit,
communicatas igni tradat,
ne cui possint damnum afferre. Declarationis porro Condensis
Gallice scriptae*
(*a.R.: fehlt exemplum oder dergl.) ab hoc nostro accipies
fasciculo
includendum. Pestis rursum apud nos emersit et scholam
nostram dissipat; invasit
d. Roseti familiam, cui filias duas momento eripuit tertia
etiam eodem morbo
correpta. Ipse cum reliquis liberis recte habet. Tactus
etiam unus est e
collegis, de cuius vita pene despero. Precare pro nobis
piisque omnibus.
Custodiat vos pater ille caelestis ab omni malo. Sperabam
fore, ut vos hac
aestate inviserem; sed gregem nolo in ista maestitia
deserere.
Bene vale, mi pater, una cum toto symmystarum, charissimorum
fratrum, collegio.
Genevae  19. iunii 1574.
        Tuus Beza.
Recens accipio nuntium Athaliam periculosissime aegrotare,
Mombrunum fusis
septem cohortibus oppidum in Delfinatu magni momenti, quod
Diam vocant, caepisse.
[Adr. vor 655]: Eximio Christi servo d. Henrico Bullingero,
ecclesiae Tigurinae
fido pastori mihi plurimum observando.
Tiguri.
