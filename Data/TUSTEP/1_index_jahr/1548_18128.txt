<nr>[18128]</nr>
<ae>Ambrosius Blarer an Bullinger</ae>
<od>(Konstanz), 9. Juni 1548</od>
<vo>Autograph: Zürich StA, E II 357a, 799</vo>
<dr>Bl. II, 710f.</dr>
<re> </re>
<tx>
In yl 9. iunii.
^$Ich hab euch min brieff by dem Froschouer geschriben. Es ist alles in höchstem
gehaim, was von den unsern geschriben worden; verstand aber wol, das die
angemuͦten articul hochbeschwerlich sein wurden, wa sy nitt sollten gemiltert
werden. Dominus Zebaoth unus vice nobis erit multorum millium hocque magis hic
vices suas exeret, quo minus est humani consilii et auxilii, quoquo versum nos
contulerimus; wir sind an der wand inter sacrum et saxum.
^$Der stett gesandten zuͦ Augspurg habend noch nitt antwurt geben uff das
Interim, warten teglich irer oberen beschaid.
^$All fürsten habend uff Corporis Christi den k[eyser] geehret. Pfaltzgrauff und
marggrauff Jochim von Brandenburg habend den cardinabischoff von Augspurg
gefuͤrt; nieman ist dahinden plyben dann markgrauff Hans und ain junger
fuͤrst von Lünenburg, habend sich kranckhait angenommen, Ach herr gott, wie
gar sind wir kain njtz und mehr dann schwach.
^$Ain gar schlechter mensch zuͦ Augspurg hat offenlich kaiser und koͤnig
angeschruien, sy sollend buͦß thain, gottes strauff seye vor der thuͤr.
Daruff er gefangen worden, beharret aber uff seiner predig; nitt waist man, wie
es imer ergohn wirt.
^$Turck soll treffelich wider den Sophi ausszogen sein, will mitt dem kaiser den
funffjerigen friden halten, maint man.
^$Die stend habend dem könig bewilligt, funff jar alle jar ain tunnen gold ze
geben in Osterreich, item zuͦ ainem vorrath uff kunfftig unruͦ, so sich
erheben möcht in Teutschland, auff sechs monat lang die hilff des Römerzugs
zuͦ erlegen; loufft uff vyl tunnen gold.
^$Maximilian soll teglich in Hispaniam und der jung kaiser heruß; man sagt, es
bescheck ausß grossen ursachen; dann er seye ain gar guͦthertziger herr,
derhalb man sin besorge, er möchte hie ussen schwancken.
^$Hiemitt brieff kommend von Myncken an meinen schwager Marcell Dieterich; den
hapt fuͤr bevolchen und schickt im die brieff mitt erstem zuͦ.
^$Es wirt gesagt, es welle sich aber unainigkait aufftraͤen under den
aidgnossen des aids halber etc. Aber ir wisst, was vor fuͤr guͦt mittel
darinn funden, secht by lyb, das ir kain unnotwendige ursach des zweytrachts in
ainichen weg gestattend. Lasst euch nichts zeytlichß, kain zytlich ehr oder
anders zuͦ lieb sein; können ewer herren den aid nitt geben, wie die andern
schweren wellend, so kunnend aber sy selbs sölichen aid geben ainanderen. Was
ligt doch daran. Vigilate. Secht, was ir zuͦ schaffen hapt; ir werdt leut
haben, die woll in die fuust lachen werden und sich ewer unainigkait gepruchen.
Da wellt vor sein und die ewern mehr weysen auff frid und ainigkait, dann das sy
mitt nachtail der ainigkait ir allt herkomen des aidgebens halber erhallten
wellten. Man muͦß in sölichen fellen sibne lassen grad und viere ungrad sein.
^$Sed quid ego currentem ultro? habend mirs zuͦ guͦt. Ich hab heutt desshalb
ain bösse red gehört von aim aidgnossen; hoff zuͦ gott, es werde besser, dann
das es zuͦ unruͦ gerathen sollt. Haltend vast, und so starck ir seyt, man
findt der leut gnuͦg, die euch wol hinein helffend und die unruͦ furderend.
<un>fehlt
<lz>[Adresse:] fehlt
