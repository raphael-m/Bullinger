<nr>[33164]</nr>
<ae>Bullinger an Ambrosius Blarer</ae>
Zürich, 29. November 1563.
St. Gallen IX, 132. / Orig.
(Aut.)
Bl.
III, 788f.
S. D.  Tandem mitto responsionem viri cuiusdam boni ad quastiones
illas tuas; hoc autem peto, ut mihi manum istius, id est has
literas remittas aut discindas et aboleas.
Manum si viderent
Gugelbergii, facile agnoscerent.
Diu ille respondere noluit
timens, ne ipsi aliquando fraudi foret.
Ex Gallia nunc nihil
habemus, nisi quod nundinae Lugdunenses dicantur fuisse
frequentes et pacata satis omnia.
Caeterum Roma scribitur  2. novembris in hanc fere sententiam:
"Papa praeterita septimana expedivit r[everendissimum] d. Beriam
ad imperatorem, r. Sanctae Crucis ad Gallum et r. Vicecomitem ad
Hispanum legatos petitum, ut in certum conveniant locum, in quo
concludant, quae concludenda sint pro terminatione et exequtione
concilii Tridentini contra omnes principes et respublicas, quae
declaratae haereticae per concilium etc.
Fuit hic Romae
Lotharingus cardinalis, qui horum consiliorum artifex esse
putatur. Idem impetravit illustrissimum d. Franciscum Estensem,
patruum ducis Ferrariae, qui nomine omnium Italiae principum
proficiscatur ad regem Galliae petitum contra noxios homines in
Gallia vindictam, maximam contra eos, quorum consilio et impulsu
occisus sit Guysius" etc.
Ergo, sicuti ab antiquo caedes, bella,
incendia, proditiones, parricidia ex lustro hoc luporum Roma
prodierunt, ita nunc quoque meretrix madens sanguine sanctorum
coccinea poculum offert omnibus principibus.
Veni, domine Iesu,
et deiice tandem istam bestiam!   Exortus est in Calabria motus.
Referuntur a Philippo propter graves exactiones ad 6000 defecisse
iuvarique a quibusdam nobilibus.
Condensantur contra hos Hispani;
aliquoties congressi defectores superiores evasere.
Nunc
dicuntur Ianuam appulisse supra 2000 Hispanorum; incertum tamen,
an et illi sint in Calabriam profecturi.
 Mediolanensibus novum
est impositum vectigal, ob quod omnes vociferantur etc.
22. huius mensis Bernhardinus Ochinus, ecclesiae Italicae
minister, officio suo deiectus et urbe et agro eiectus est ab
amplissimo senatu urbis nostrae propter editos et Basileae
impressos 30 eius dialogos multa prava et noxia continentes; hinc
sunt offendicula et querelae.
Ita nos exercemur perpetuo et ab
hostibus et a falsis fratribus.
Agitur de eadem causa et
Basileae, ubi Castalio vertit Latine etc.
Ora pro nobis dominum perpetuo.
Salvi sint tui omnes! Bene vale.
Tiguri  29. novembris 1563.
                                                         Tuus
Bullingerus.
Clarissimo viro d.
Ambrosio Blaurero, Lüthmerchae agenti in
Durgavia, fratri meo charissimo.
Lüthmerchen.
