<nr>[20115]</nr>
<ae>Joachim Vadian an Bullinger</ae>
St. Gallen, 25. Mai 1559.
Zürich StA, E II 351, 114.
St.G.Mitt. 30, S.844.
S.   Consulibus Urielis adolescentis nomine scripsi
diligenter et plane mihi
persuadeo neutrum vel urbis nostrae vel certe meo nomine
illius utilitati
defuturum. Sane et in te partem cognitionis reieci et, quod
reliqua ex te sint
intellecturi, admonui. Proinde et te, mi Bullingere, pro
nostra mutua fide
imploro, ut et ipse pro tua virili te interponere digneris,
ne votis nostris
repulsa ulla frustremur. Nolim autem in posterum molestus
esse urbis vestrae
moderatoribus in hoc quidem petitionis genere, nisi
iustissima aliqua caussa commoverer.
Quod ad gradus illos cognationis attinet et nostra[m] cum
ministris dissensionem
minime levem, non ea caussa doctorum in urbem vestram
conventu transigi negocium
cupimus, velut te cum tuis non abunde nos ex scripturis
commonefacere et
veritatem ceu per manus tr[a]dere non possitis, sed magis
quod exploratum
habemus, quo animo sint erga tuos nonnulli quibusque
laborent affectibus.
Praestaret autem sane vel aliis de caussis semel saltem
amice congredi, quo
minus adversariorum audacię pateremus. Omnia enim esse
malarum artium et
insidiarum plena tu ipse nosti, cuius acerrimo iudicio ego
omnia subiicio. Vale.
Sangalli  25. die maii anno 1550. Cupio salvum collegium.
Tuus Ioachimus Vadianus.
Domino Henrycho Bullingero, urbis Tigurinae episcopo, domino
suo colendissimo.
