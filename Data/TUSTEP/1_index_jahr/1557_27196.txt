<nr>[27196]</nr>
<ae>Wolfgang Waidner an Bullinger</ae>
<od>
Worms, 5. September 1557.
<vo>ZÃ¼rich StA, E II 361, 306.  Orig.
(Aut.)
S. Literis tuis, colendissime Bullingere, eo tempore minime expectatas (respiciebam enim nundinas autumnales) quinta iunii accepi.
Quod vero hactenus illis non respondi, caussa est, quod perferentis comoditatem non nactus; in aedibus enim meis non secus atque captivus detineor.
Non datum est progredi in publicum; hinc, quicquid ibi agatur nescire mihi necesse.
Rogavi quidem adferentem tuas barbitonsorem illum Tigurinum a duodecim annis notum mihi, hominem bonum, inter cives Wormatienses hodie
honesto loco habitum, ut reverteretur ad me, ubi resciret aliquem, qui Tigurum iret; at quia non reversus, colligendum mihi illum neminem rescisse.
In iisdem illis literis inter caetera pie me hortaris ad pacientiam ferendi, quae senibus potissimum graves sunt, molestias, maxime si contingant ab illis, qui amiciores et de quibus optime meritus eras.
Deum itaque anxie et sedulo orabo, ut largiatur id, quod hortaris; alioqui corruptae carni meae impossibile.
Precibus tuis tu item me in hoc apud deum iuvabis, scio.
De homiliis tuis in Apocalypsim gaudium mihi ingens.
Utinam easdem contingat legere mihi antea, quam hinc migrem.
Vix enim liber, qui torserit me hactenus magis.
Idem gaudium mihi de scholiis in Hieremiam; at quod induxeris animum eadem adscribere seu dedicare mihi, ut amorem erga me tuum amplector, ita adhuc non agnosco dignum me, in quem talis honor conferatur.
Futurum magis gratum erat mihi, si cum symmistis tuis, sanctissimis et deo amabilibus viris apud deum pro misero me precibus vestris
intercedere dignaremini, ut migrationem hinc concedat beatam, oviculo Christi dignam, ut in die illo locatus ad de(x)teram audire possim exultabilem et perpetuo laetificantem vocem illam: Venite benedicti patris mei etc.
Quod scribis de adflictione Italiae ob perpetuum et incessabile bellum, doleo vehementer; optaverim illi meliora, utpote humanitatis et bonarum litterarum parenti habitae, Germanis nobis, qui lacero imperio subiecti, vere (ut scribis) propositum speculum, in quod intueamur, qui annis plus quam triginta praedicari audivimus euangelion Christi syncerius quam patres nostri vix pilo facti meliores.
De Pedemontanis populis gratulor illis equidem tantam fidem et piam adeoque tum constantem confessionem Christi (si omnes, qui nomen Christi gerimus et evangelici vocari hodie gaudemus, illis in pietate et intrepida confessione essemus similes.
Ad legationem tamen vestram et aliquot principum nostrorum mitigasse regem tyrannicam suam sententiam cum gaudio audiunt apud nos pii.
Benedictionem, quam ad finem earundem tuarum litterarum appendisti, amplector toto ut profecto a vere misso id est Christi apostolo et fidelissimo ministro.
Consolationi erit illa mihi, ubi hinc fuerit migrandum.
Hactenus ad tuas litteras 5. iunii acceptas.
Deinde 30. iulii alterae abs te missae, quas attulit Ioannes Rodolphus tuus filius, quarum inscriptionem cum viderem, mox dicebam: "Hec Bullingeri mei manus", et conversus ad filium (nondum noscebam, quis esset) aiebam: "Unde affers literas, Tigurinusne tu?" Subridens ille respondit: "Ita, eciam domini Bullingeri filius." Audiens hoc non levi gaudio perfusus: Ut tuus habet pater, ut mater, et sororii cum uxoribus ........... ique valeretis omnes, item quot tu liberorum parens interrogabam.
Modeste et cordate respondit ille ad singula, ut Bullingeri verum esse filium plane inde agnoscerem tibi tacite apud me gratulatus, non tam numerosam quam ingenuam istam prolem; singularis enim hec benedictio est dei, qua miser ego destitutus.
Quum autem ille ad navem cum sociis suis properaret, datum mihi non est aut plura querendi aut aperiendi ac legendi etiam in praesentia eiusdem tuas literas, sed fausta illi precatus tum a me dimisi.
Ex his itaque facile colligo, sumptus tibi haud
mediocres faciendos tot liberorum parenti et filios etiam duos in bonarum litterarum studio apud exteros alenti.
Laudo ea in re et prudentiam et pietatem tuam; perpauci parentes, quibus talia cordi.
Ego pro subsidio talium sumptuum mediocri et exiguo accepto nunc a vestris per Froschouerum quinquaginta florinos Renenses apud eundem ad te in praesentiarum remitto.
Dabitur fortasse, si supervixero, facultas subinde hisce addendi, quod faxit omnipotens. Amen.
De uxore me te amicum tantum caelare ne hoc quidem possum: eam non esse erga me talem, qualis erat (de pudicitia seu castitate coniugali hoc ne intellexeris), quum nuperis annis simul essemus apud vos . . . . . . . . . liberalior multo esse possem iam in ecclesiam vestram; quam ipensissime amo, quam in vos eiusdem ministros.
Fascinata illa a cognatis moratur, qui hoc negotium facessunt mihi, homines <gr>aueoi</gr> et ob confessionem meam peculiariter infensi.
Hi uxorem immorigeram et obloquentem
reddunt, gaudiumque est illis summum ad eum modum me exerceri et septuagenario mortem ultro impendentem accelerari, ut per uxorem potiantur tandem acquisitis et partis meis laboribus.
Hoc illa Helena.
Ex consilio tamen tuo, ut non cessavi hactenus, ita nec posthac cessabo admonere illam meliorem, si forte deus dignetur inspirari illi saniorem mentem.
Quodsi non, ferenda hec crux seni mihi, quantum superne dabitur, patienter.
In quo praecibus tuis ad deum adiuvare me quaeso digneris.
Sed ne quid
te caelem: Agninus<f1>Zum Lamb.<fe> cepit interponere operam suam inter me et illam; spes bona non frustra.
Huic si commendaveris ad oportunitatem tuam negotium, maiorem non dubito adhibebit diligentiam.
Litteras tuas his nundinis mittendas, quum has scriberem, nondum receperam; praemisi enim has Frankofurtum ad Agninum; postquam autem recepero, responsurus sum eciamsi opus ad eas est.
Vale cum omnibus tuis in Christo Iesu optime ac foelicissime, dimidium animae meae     colendissime Bullingere.
Ex Wormatiae 5. 7bris anno etc. 57.
Deditissimus ac totus tuus Gvolphangus Waidnerus.
Clarissimo, doctissimo simul et piissimo viro ac d.d.
Heinrycho Bullingero, Tigurinae ecclesiae maioris fidelissimo ministro atque doctori indefesso, domino suo colendissimo et in aperiendis divinis mysteriis praeceptori patrique dilectissimo etc.
Darunter v.
Bull.s Hd.
die Bem.: "Donat filiis 50 fl.
mense septembri 1557. Ego gratias pro munere, nihil ab eo accepi; nam Fros(chouerum) numerare volenti iussi retineret, me non accepturum."
