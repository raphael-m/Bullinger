<nr>[27143]</nr>
<ae>Johannes Jung an Bullinger</ae>
<od>Basel, 20. Juli 1557</od>
<vo>Autograph: Zürich StA, E II 375, 490.
(Siegel...)</vo>
<dr> <dr>
<re> </re>
<tx>S. D. Eadem hora, qua tuas suavissimas literas accepi,
simul et urbium legatos e Gallis rediisse audiens mihi ad te
rescribendi per vestros legatos occasionem oblatam esse
gavisus sum. Inprimis vero tibi gratias ago, quod inter tot
gravia negocia, quae tibi incumbunt, mei non oblitus es. Neque
enim ego non provocatus meas denuo tibi obtrudere ausus
fuissem. Nunc ergo cave credas me vel tibi vel affini tuo
verba dare; sed persuasum tibi esto me nullum non movere
lapidem, ut pio viro bene prospiciatur. Convenit me iam bis
omnem suam fortunam in sinum meum confidenter effundens,
placetque mihi ita viri animus, vitę integritas, rerum
denique agendarum in suo officio dexteritas, ut ex eo tempore
iudicaverim me non tam tibi et ipsi benefacere commendando eum
principibus viris, quam bene mereri de eo, qui eius ministerio
usus fuerit. Itaque hiis diebus Habspergio Francfordia
redeunti denuo commendavi melius de eo et liberalius predicans
quam antea, isque recepit se principi suo eum ita
commendaturum, ut non dubitet brevi fore, quod postulamus;
tolerare iam principem quosdam intolerabiles, donec contingant
meliores et integriores officiarii. Expectatur porro in horas
princeps, ut ad viciniam nostram Hochberg et Rötelen ascendat,
et occasio ultro se offert agendi de hiis rebus. Quo facto ne
dubites me vel literis scriptis ursurum Habspergium, ne
negligatur negocium Anglorum numerus auctus est apud nos non
obstante senatus decreto, de quo pridem scripsi, domino
nimirum sic disponente. Utinam non tantum feramus eos, sed eis
beneficiamus largius. Monebas me nuper e suggestu urgendam
peregrinorum christianorum curam; pro eo tibi gratias habeo.
Sed scio te ultro currenti calcar addidisse. Ad fastidium enim
usque hanc glaciem secabam tum etiam prodiit libellus parochi
Geppingensis de concordię via aperienda controversię coenę
domini, de quo quid sentias scire cupio; audio enim diversa
etiam nostratium de eo iudicia. D. d. Borrhaus, compater meus,
et ipse quędam scribit de eadem re, quę tamen legere nondum
potui. Oremus dominum, ut liberet nos his scandalis, quae
hactenus cursum evangelii tantopere remorata sunt. Sed de iis
alias fusius. Pro rebus novis scriptis ago tibi gratias; quod
rescribam vicissim, habeo nihil. Bene vale.
^$20. iulii 57.
^$Tuus Ioannes Iungius.
<lz>[Adresse ...]: Ornatissimo viro domino Henrico Bullingero,
Tigurinę ecclesię pastori, fratri suo venerando longeque
charissimo.
