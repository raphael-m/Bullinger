<nr>[37048]</nr>
<ae>Georg von Stetten an Bullinger</ae>
Augsburg, 26. Mai 1567.
Zürich StA, E II 378, 1789. / Orig. (Aut.)
S. Literas nostras dominis colendissimis  26. aprilis
scriptas  21. maii admodum seri, cum primum in urbem
veneram, accepi. Abiendum autem mihi erat altero mane;
itaque negotium de pharmacopola deligendo d. Schenkio
mandavi. Is interea, dum abfui (redii autem ante triduum)
rem omnem, quantum fieri potuit, procuravit. Indicavi enim
ei, antequam abirem, Fischerum seu Piscatorem illum, de quo
ad te perscribet, commodissimum fore ad hanc rem, quantum ex
amicis, quos illo ipso vespero hac de re compellaram,
percepi. Schenkius de omnibus abundanter ad te scribit;
nihil itaque opus, ut eadem hic repetam. Vestrum nunc est
deliberare, quid hic facere velitis. Ego adolescenti, cum
advenerit, libenter gratificabor tui et parentis eius, licet
mihi ignoti, nomine, quacunque in re me opus habebit.
Precor, ut balnea, quibus uti constituisti, bene tibi
vertant, ut sancti labores tui, quos indefesse continuas,
dei et patris domini nostri Iesu Christi gratia foeliciter
in multorum salutem absolvantur. Accepi alias literas cum
literis, quas hactenus misisti, prout ex eis, quas ad te
dedi, nondum vero tibi redditas intelligo, percipies. quę
apud nos passim ferantur, ex inserta scheda percipies. Quod
de consiliis principum posterioribus tuis suspicaris,
suspicaris non immerito;  patent enim ista vel lippientibus.
Bernates audio postulasse, ut Genevenses 3000 Helvetiorum
praesidium admittant, illis alteram urbis partem trans
flumen tradant una cum clavibus portarum, quae res meo
iudicio illis non temere suspecta fuit. Bene vale.
Datę Augustę  26. maii anno 1567.
Tui observantissimus
Georgius a Stetten.
Venerando, pio atque erudito domino Henrico Bullingero,
ecclesię Tigurinę antistiti vigilantissimo, domino et
amico suo colendo.                    Tiguri.
