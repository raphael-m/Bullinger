<nr>[24252]</nr>
<ae>Johannes Haller an Bullinger</ae>
Bern, 12. Dezember 1554.
ZÃ¼rich StA, E II 370, 207./ Orig,(Aut.)
Ep.Calv. 2063 (XV, 367).
S.  Quanto moerore non afficiar modo, sed tantum non
conficiar, credere vix potes, suavissime d. compater,
propter inopinatum illum magistratus nostri casum. Quis
Satanas eos huc instigarit, cognoscere satis non possum.
Nobis certe insciis et clam omnia haec non acta modo, sed
transacta etiam sunt. Vix sero tandem, quid conclusum
fuerit, cognovimus, ipsumque tantum omnium diacosiorum
silentium testimonium nobis fuit male affectae conscientiae.
Orandus ergo dominus, ut tantum nobis peccatum clementer
ignoscat mentesque aliter informet, ut dexterius erga
pietatis negotium affecti sint, ne, dum Pilati imitamur
iudicia, eius quoque tandem consequamur fata. Quid indignius
professione nostra accidere unquam potuit? Hiccine tot
comitiorum fructus pro hac causa habitorum? Si unquam timui
manum et vindictam domini gravem, certe nunc horresco nec
miror, si dira apud vos audiant nostri, quamvis eiusmodi
insultationibus malum hoc corrigi non possit. Nescio, quo
nostra respublica tandem prolapsura sit. Plura in corde meo
concoquo, quam scribere vel conqueri ausim. Dominus
inspiciat et succurrat! Accedit huic communi malo alterum
etiam per studiosos illos nostros conflatum. Quid de illis
decretum sit, ad Ammianum omnium nomine scribo. Debuerant
aliter puniri; sed communis illa animorum perturbatio
graviorem nunc admittere poenam non voluit. Medicum
retinemus; Delspergerus Brugi conditionem nactus est;
reliquos duos remittimus. Submittemus illis etiam alios
duos, quos rogamus ut commendatos habeatis. Nos hic
curabimus, ne quid gravius oriatur. Vos itidem illic
supprimite, quantum potestis, maledicendi quorundam
petulantiam. Etiamsi deliquerunt nostri, quod dissimulari
nequit, ad quid tamen criminationes tantae? Scio tibi dolere
pro virili; ergo compesce, quod te alias facere non dubito.
Nollemus vos onerare nostris, nisi metueremus, ut alio missi
alios induerent animos; damus hoc ecclesiarum nostrarum
concordiae, nec desunt, qui cuperent occasionem inde
arripere alio eos mittendi; sed efficere hoc hactenus non
potuerunt.
Quod res nostras concernit, non possum te onerare Gallicis
concertationibus audiendis. Veremur, ne Calvinus huc venia
iniuriam suam persecuturus; parum enim illi satisfactum est
proxime, quod Zebedaeus et ille alter de gradu deiecti non
fuerint. Misi tibi proxime libellum eius contra Westphalum,
quem tamen nondum vidi. Apud nos interea Grandisonenses
quoque post Orbenses et Montaniacenses missam una cum
sacrificulis et monachis pepulere. Utinam vera pietas sic
illis cordi sit, ut superstitiones has explodunt. De rebus
aliis nihil habeo, quod scribam, nisi ut dominum pro nobis
ores, ne ducat in tentationem et illapsos semel educat
iterum per gratiam suam. Salutant te nostri omnes. Salvi
sint omnes tui.  Bernae  12. decembris 1554.
T[uus] I[oannes] H[allerus].
Clarissimo viro d. Heinrycho Bullingero, Tigurinae ecclesiae
fidelissimo pastori, domino ac compatri suo summe colendo.
