<nr>[29050]</nr>
<ae>Johannes Haller an Bullinger</ae>
<od>
Bern, 30. März 1559.
<vo>Zürich StA, E II 371, 378. (von Lavaters? Hand.)
<re>Regest</re>
<tx>Quae Lausannę et Morgiis egerimus.
6. martii hinc discessimus, crastina venimus Lausannam, scilicet d.
Steigerus, d.
Manuel, Musculus, Aretius et ego. 8. martii mane egimus cum professoribus et iis qui primę et secundae classi praesunt, si forte possemus illis adhuc persuadere ut manerent.
Sed ita inter se conspirarant omnes, ut nullus eorum sibi hoc persuaderi pateretur, omnes conscientias suas praetexentes.
Mirum vero quales hae sint conscientiae, quae non possunt manere in ecclesia ubi Christus pure docetur et sacramenta
rite administrantur.
Quod tamen ipsi negant, cum excommunicationis potestas ipsis non sit data.
Cum nihil efficeremus apud illos, per singulas classes ivimus et consideravimus quales essent, quid legeretur in singulis, quo deinde possemus statuere tanto commodius quoque circa publicas lectiones.
Inspeximus postea stipendiarios omnes, et inprimis eos, quos vocant expectantes, si forte necesse foret eorum uti opera in ministerio vel ecclesiastico vel scholastico.
Composuimus deinde etiam lites aliquas inter studiosos ortas de causa praesente.
Ecclesiam invenimus mirum in modum divisam.
Consules, senatores, cives omnes in partes divisi sunt.
Favent illi Vireto, hi gaudent eum discessisse et malunt alios.
Nunquam ego in urbe aliqua tale schisma vidi.
Praesertim scholastici et studiosi se mutuo mordent et lacerant mirabiliter.
Galli omnes fere discesserunt.
Clamitant non esse amplius illic evangelium, doctrinam non amplius esse putant.
Unus ex Gallis illic agentibus ministrum quendam, qui post abitum Vireti illic concionatus est, falsae doctrinae coram praefecto accusavit.
Res ad
nos devoluta.
Dixit ille amplius, se non tantum accusare illum falsę doctrinae, sed nec in papatu etiam se unquam tantam vidisse impietatem, quam in illius doctrina.
Cum rogaremus quae esset illa impietas, quae illę falsitates, non respondit aliud nisi  1. illum negare praedestinationem,  2.asserere Christum corpore tantum pro nobis passum.
Minister vero nunquam se praedestinationem [negasse]* [fehlt) asserebat, sed illi non placere immodestiam eorum, qui ad magnam destructionem multorum
crassissime de ea loquerentur, et publice dicere auderent, deum hominem et diabolum eandem habere voluntatem, et quae alia essent eiusmodi paradoxa non aedificantia.
Pro secundo respondebat, se non dubitare, Christum corpore et anima passum, passionem tamen animae se non eo referre ut dicere velit, Christum timuisse, ne absorberetur a morte, sicut aliqui (scilicet Calvinus in epist.
ad Hebr.) exposuissent.
Cum non possemus illos componere et Gallus sic pertinacissime litigaret, nec promittere
vellet, se conciones publicas ingressurum, dimissus est.
Talia quoque alia contigerunt nobis.
Vespere eiusdem diei Morgias descendimus.
Illuc eadem vespera venerunt decani et iurati reliquarum classium Sabaudicarum omnium.
Ibi crastina, 9. martii, proposuimus illis congregatione facta in curia, cur essent convocati ipsi et nos missi, quis status esset ecclesiarum classis Lausannensis, quae etiam principes concessissent ipsis, ipsi vero exilium eligere maluissent.
Deinde hortabamur illos, ut cum
invocatione divini nominis constituerent de elegendis aliis.
Illi desiderantes sibi dari, ut soli de his colloquerentur, concessum hoc illis.
Illi praeter spem nostram concorditer intra breve tempus elegerunt alios pro omnibus ecclesiis vacantibus.
Et inprimis pro ecclesia Lausannensi d.
Rychardum a Sylva Paterniacensem ministrum, et d.
Ioannem de Posco Tononiensis ecclesiae pastorem, ambos pios, doctos et moderatos viros.
Pro aliis deinde ecclesiis alios.
Et ex singulis classibus duos elegerunt, quos transferrent in classem Lausannensem.
Illis deinde substituerunt alios, aut qui essent expectantes Lausannę, aut qui alias inter ipsos essent idonei ad ministerium.
Electionem ipsorum in plerisque adprobavimus et confirmavimus, in quibusdam vero pauca pro ratione mutavimus quod nec ipsis displicuit.
Itaque re pacifice illic transacta Lausan[n]am reversi sumus.
Ibi unus ex prosciptis rediit, iuramento se liberari petens et in gratiam recipi.
Id quod
factum est.
