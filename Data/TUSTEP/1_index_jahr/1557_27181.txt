<nr>[27181]</nr>
<ae>Johannes Calvin an die Zürcher Prediger</ae>
Genf, 31. August 1557.
<vo>Zürich StA, E II 371, 685. Orig.
Ep.Calv. 2694 (XVI, 593f); englische Übersetzung: Letters of Calvin III 353f, Nr. CCCCLXXII (irrt. dat. 1. Sept.)
S. Quando mihi probe constat scholam vestram fructuosum esse ad gignendos pios doctores seminarium, neque etiam me latet quam utilis in sancta puraque eius institutione sit labor venerandi fratris nostri Petri Martyris, vereor ne parum verecunde hunc a vobis petere videar, ut apud plebeculam potius fungatur officio pastoris quam in celebri splendidoque auditorio futuros verbi ministros erudiat.
Et certe si scholae nostrae, quae nec frequentia neque aliis dotibus ad vestram accedit, quaerendus
esset doctor, hominem a vobis apprime aptum inconsiderate tentarem ad nos adducere.
Sed quia hoc dare coactus sum hospitum nostrorum gentis Italicae precibus non est quod pluribus excusem.
Utinam, sicuti mihi persuadeo flagitationem hanc vobis non molestam fore, ita par mihi constaret impetrandi fiducia! Et tamen, quae vestra est pro Christi ecclesia sollicitudo, si nobis eum absque maximo vestro incommodo poteritis concedere, plebem pastore suo orbatam pluris vobis fore spero quam ut tam anxias
preces repudietis.
Novit ipse d.
Petrus Martyr qualis fuerit Martinengus noster in cuius locum nunc vocatur.
Quanta fide officii sui cursum peregerit ego optimus sum testis.
Certe facit eius memoria ut pauci reperiantur ad sustinendum onus idonei: quia timendum est, si non respondeat successor, ne contemptui sit atque ita paulatim ecclesia diffluat.
Porro neque exiguus est hominum numerus, qui Martyrem flagitant (communibus autem omnium suffragiis electus est) et multi sunt cordati gravesque
homines, quidam etiam literati, ut Martyr noster in hac provincia obeunda non poenitendum operae precium facturus sit.
Quodsi res tota in trutina hospitum nostrorum expenditur, si huc concedat, uberiorem laboris eius fructum fore non dubitant.
Ego quanquam pronunciare non audeo, non levis tamen momenti rem esse scio conservari incolumem huius ecclesiae statum, unde hactenus longe lateque sparsa fuit lux coelestis doctrinae.
Quum igitur vobis cordi sit communis aedificatio, etiam atque etiam
prospicite, annon hoc homine carere possit vestra ecclesia, qui non solum ardentissimis votis expetitur, sed, si missionem a vobis obtineat, incredibili profectu et gentis suae hominibus et nobis impendet suam operam.
Valete, integerrimi fratres et mihi vere observandi.
Dominus vos tueri ac benedicere pergat et in hoc negotio gubernet spiritu prudentiae! Genevae pridie calendas septembris 1557.
* Collegę mei vos reverenter salutant.
*Ioannes Calvinus vester.
(v.a.Hd.) Praestantissimis viris et fidelibus Christi servis ecclesiae Tigurinae pastoribus et doctoribus symmystis et fratribus mihi observandis.
*von hier an aut.
