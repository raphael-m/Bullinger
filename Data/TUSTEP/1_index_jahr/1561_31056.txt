<nr>[31056]</nr>
<ae>Karl Fabricius an Bullinger</ae>
<od>
Wesel, 20. März 1561.
<vo>Zürich StA, E II 377, 2362. / Orig.
(Aut.)
S. D. Cum, doctissime Bullingere, anno praeterito Richenvillae provinciolam meam cum reliquis fratribus Erbio et Myliagrio relinquere coactus sim, quod nollem servitutis iugo rursus implicari, qui in libertatem Christi et apostolorum vocatus essem, istinc ergo discedens in patriam me recta contuli, quae mihi nobile Dusseldorpium est, oppidum Rheno valde vicinum et propinquum, liberalibus studiis ornatissimum, eo inquam aliquod de causis abieram, ut matrem viduam et dilectissimos fratres
salutarem, quos incolumes atque salvos inveni.
Et cum instituo ab ipsis discessum, de conditione aliqua satis incertus, nisi quod scirem dominum et deum nostrum Iesum Christum in suos benignum et liberalem fore, quod ipsum ex tuis literis paulo ante didiceram, me subito vocant amici et viri liber[ta[tis nostrae admodum studiosi Wesaliam, quę facile est metropolis in Clivensi ducatu, pura evangelii doctrina et piis moribus inprimis fulgens.
Ex horum republica virginem honestam et pie educatam
sum adeptus me meosque ex eorum reditibus liberaliter sustentans, quod te et reliquos meos fratres veluti patrem meum suavissimum Matthiam Erbium et Iacobum Myliagrium non potui celare vehementer vos rogans per eam dilectionem, qua Christus Iesus nos dilexit, ut literis vestris me absentem salutetis et de rebus vestris omniumque valetudine me certiorem faciatis, quod sic commodissime fiet, si epistolia ad Wendelinum Richelium, typographum Argentinensem, mittantur; est enim bonus ille vir sedulo
curaturus, ut per fraterculum meum, quem ibidem alo, ad me propediem deferantur.
Haec civitas me meamque fidem patitur, et solum hoc unum animum meum excruciat, quod cogar multorum asinorum ardentissima odia in vos conflagrata invitus sustinere tantum propter eucharistiae et coenae dominicae veritatem ac synceriorem expositionem.
Edidit nunc pridem d.
Tilemannus Heshusius, huius nostrae reipublicae alioquin natus civis, qui cum Guilhelmo Clebitio Heidelbergae est inepte rixatus, famosum libellum
in doctissimum nostrum fratrem Ioannem Calvinum et nostrates omnes.
Inter alia evomit probatos scriptores, Augustinum inprimis, Ambrosium, Tertullianum, Cyprianum, Ireneum, Iustinum Martyrem, Basilium etc.
alienos fuisse ab errore (uti appellant) Zinglianorum et Calvinistarum, haec quae sequuntur verbotenus subiiciens: "Augustinus citra controversiam omnium ecclesiasticorum scriptorum probatissimus est et testis post apostolos gravissimus.
Sed audeant saltem sacramentarii sententias ex hoc
authore proferre, quae astipulentur opinioni ab ipsis confictae.
Appellat, inquiunt, panem figurem corporis Christi, et nos hoc fatemur; est enim figura et simbolon corporis Christi, sed praesentis in coena, non procul a nobis remoti, ut vos fingitis.
Similia veterum mutilata testimonia, veluti de impiorum manducatione, in eodem hoc libello contra Philip[pum] Melanth[onem] pię memoriae, praeiudicium ad se suosque retorquet exclamans, quae in nobis Calvinistis tam effrenis sit
mentiendi libido, ut audeamus Augustinum nostri commenti testem proferre.
Haec me solum, Bullingere pater, macerant, et nisi calumniandi finem fecerint, me penitus absorbent.
Facite me de rebus gerendis et in religione apud vos aliosque gestis certiorem.
Myliagrium admoneto, ut ad me per te quam sepissime scribat.
Raptim Wesaliae  20. martii anno 1561.
Liber tuus in anabaptistas studiose a piis legitur et colitur.
                                                                   Carolus Fabricius.
Moribus ac pietate ornatissimo viro Heynricho Bullingero, Tiguri in Christi sancta ecclesia versanti, domino suo plurimum colendo.
^$Zurg.
