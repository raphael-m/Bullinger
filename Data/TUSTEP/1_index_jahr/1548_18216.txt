<nr>[18216]</nr>
<ae>Oswald Myconius an Bullinger</ae>
<od>Basel, 4. September 1548</od>
<vo>Autograph: Zürich StA, E II 343a, 364</vo>
<dr> </dr>
<re> </re>
<tx>
S. Libelli duo sunt mihi, alter Theodori Heneti contra Interim brevis; non enim
habet ultra tres quaterniones; alter Iusti Menii, qui titulum habet: "Von der
notwehr underricht." Vellem utrunque de novo impressum iri, priorem tamen
lubentius, ut breviter docerentur homines de pernicioso Interim. Posterior habet
defectum, quare de eo non ita curo nunc. Postquam autem apud nos cautum est, ne
descriptores librorum aliquid imprimant, quod sit contra Interim, cogitavi de
officina vestra, si illa sit forsitan adhuc liberior, quamvis neque locus neque
typographus addendus esset.
Volui hanc ob rem scribere ad te, si quid huius, quod dico, possit impetrari;
rescribas igitur in tempore. Hodie praelectę sunt mihi literę ex
Argentina, in quibus illud est a legatis relatum: quatuor septimanas concessas,
intra quas respondendum sit ja oder nein, et ingentes minas adiunctas, si
negarint veneficum Interim. Ex urbe migrarunt mercatores ditissimi et nobiles
usque ad xlviij; hinc territi sunt reliqui in hunc modum querulantes: nimirum
grave periculum nobis imminet, quia tanti viri abeunt. Profecto non sentiunt
mecum; ego enim gauderem, quod tutior mihi eis absentibus a proditione viderer.
Concionatores fortiter adhuc agunt, quicquid tandem efficient.
^$D. Io[annes] Marpachius tandem rediit e Saxonia, Misnia, Thuringia, Hassia; nam
ad illas regiones missus erat. Maximum narrat esse consensum ministrorum et
populorum nec paucorum principum atque nobilium in syncera permanendi
confessione Christi. Filii tres et uxor capti electoris cum omni provincia ipsis
reliqua, ad quam adhuc pertinent 7 comites et numerosa nobilitas magnaque
oppidorum Thuringię copia, magna constantia decreverunt et hęc sua reliqua
relinquere quam puram dei confessionem. In eadem sententia sunt cunctę
civitates liberę Saxonicę, Balthice cum principibus Mechelburgensi
Heinricho, Pomeranis duobus, Luneburgensibus pupillis, marchione Ioanne, fratre
electoris, marchione Alberto, successore constituto Pruteni, patrui eius, qui ei
impetravit a Polono et sororem in uxorem et successionem in ducatu suo.
Hęc nolui te nescire.
^$Narratur a nobili Gallo Pictones esse in armis propter evangelium; academiam
Dolosensem vi rapuisse captivum quendam evangelicum e carcere; in reliqua etiam
Gallia mirabiliter agi propter evangelium idem. Expectamus, quid sequuturum sit.
Vale in Christo cum Gvalthero, Othone et reliquis.
^$Basileę 4. Septembris anno 1548.
<un>Tuus O[svaldus] Myc[onius]
<lz>[Adresse:] D. Heinricho Bullingero, doctissimo pientissimoque, fratri in
domino suo venerando.
