<nr>[38014]</nr>
<ae>Matthias Schenck an Bullinger</ae>
Augsburg, 24. Februar [1568].
Zürich StA, E II 375, 851. / Orig. (Aut.)
S.  Gratam tibi meam in extorquendis primum, deinde
mittendis d. Halleri* literis fuisse diligentiam et facile
credo et gaudeo eoque magis, quod ea re non minus ipsum d.
Hallerum devinxi mihi, virum optimum, hominem doctissimum,
amicum suavissimum, qui te facit plurimi et pro suo in me
iure onus mittendarum tibi literarum suarum nunc quoque
imposuit mihi, quibus te respondere primo quoque tempore vel
eo velim, ut ille mihi fidem studiumque non defuisse in suis
curandis intelligat.         Scripsit nuper Rodolphus
Collinus vester mihi, cui cum respondere modo non vacet, per
mihi gratum feceris, si, quod sine tua molestia fieri velim,
hominem meis verbis salutaveris et me illi de non missis
literis excusaveris, quemdamodum d. ipsi Wolfio quoque,
quem, cum isthic essem, facile sensi mei esse amantissimum.
         Ex Gallia nihil afferri potest non triste. Sunt,
qui praelium commissum dicant Condensianis prosperum, a
quibus ipsis ferunt interceptam pecuniam magnam regiam;**
sed haec d[eum] amantium insomnia sunt fortassis. Quicquid
sit, praesagit animus nil boni mihi. Deus nos clementer
respiciat nostri misertus. Ei salutem meam meorumque
commendare quęso perge et vale.
Augustae die ipso Matthiae, quo annum complevi 51. ***, quod
faustum mihi sit.
M[atthias] Schenckius t[otus] t[uus].
Humanissimo doctissimoque viro Henricho Bullingero, d. atque
amico observando.
* Nicht Johannes Haller (der 1545-47 in Augsburg weilte),
sondern Wolf Haller aus Regensburg, vgl. WH an HB 25. Sept.
1567 (worin M. Schenck als Brief- und Buchvermittler genannt
ist)  und: WH an HB, 20. Febr. 1568.
** Dieses Gerücht passt zu Ereignissen Ende 1567/Anfang
1568.
*** M. Schenck 1517 - 1571: [1568] Feb. 24.
Von Schrift und vertrautem Ton her ein später Brief
Schencks.
