<nr>[19264]</nr>
<ae>Thaddaeus Dunus an Bullinger</ae>
<od>Locarno, 30. September 1549</od>
<vo>Autograph: Zürich StA, E II 365, 66.
(Siegel...)</vo>
<dr> <dr>
<re> </re>
<tx>Tigurinae ecclesiae episcopo reverendissimo d. Heynricho
Bullingero Thaddaeus dunus S. D. P.
^$In iis, quas superioribus diebus ad te (humanissime Heynrice)
dedi, literis rem, ut erat gesta Locarni, bona fide exposui;
deinde etiam atque etiam oravi, ut, quantum in vobis est,
efficeretis, ne persecutionibus premeretur ecclesia nostra. Hoc
quia bonis coeptum est auspiciis et quia omnem lapidem movetis,
ut apud nos tuto predicari possit evangelium Iesu Christi, ego
quidem pro universa ecclesia tibi caeterisque ecclesiae vestrae
ministris gratias habeo quam possum maximas, referre autem cum
nos non possimus, certi sitis, quod servator ille noster pro
tantillo labore centuplum gaudium sit redditurus. Nihil enim
aeque certum est ac eos, qui pro Christo decertant, in omne
aevum beatos fore. Quum enim deus regnum caelorum, quod eternum
est, promiserit filiis suis, iis inquam, qui Christum pro
servatore amplexi fuerint, qui aliter fieri potest? Quare, age,
clarissime Heynrice, stud, vigila, labora, ut intrepide possint
christiani pastores apud nos offitio su fungi, veritatem
scilicet docere pureque sacramenta administrare, alioquin
patriae omnino valedicendum erit; nam si domi non licuerit vitam
christiano homine dignam ducere, saltem peregre licebit, ubiubi
dominus voluerit. Neque vero putes nos esse tres quatuorve, sane
sumus quamplurimi, quanquam multi paulo infirmiores sunt et
lacte potius quam solidiori cibo egent. Iccirco, si per vos
poterimus, quae christianae ecclesiae necessaria sunt, ordinare,
nemini dubium est, quin brevi credituri sint omnes cives nostri
favente domino. Cognosces praeterea ex literis ecclesiae
nostrae, quae his alligatae sunt, et anuimum et fidem nostram et
amorem quoque, quo vos merito prosequimur. Faxint autem superi,
ut oratores, quod oramus, exoremus. Ecclesiae tuae te incolumem
quam diutissime servet dominus noster Iesus Christus, cuius
etiam pax et gratia multiplicetur vobis, amen.
^$Locarni pridie calendas octobris 1549.
<lz>[Adresse ...]: fehlt

