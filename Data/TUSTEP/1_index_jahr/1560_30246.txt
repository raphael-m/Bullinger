<nr>[30246]</nr>
<ae>Johannes Kessler an Bullinger</ae>
<od>
(St. Gallen, Winter 1560/61).
<vo>Zürich StA, E II 351, 212. / Orig.
(Aut.)
S. Libros, quos contra anabaptistas scripsisti, magno desiderio accepi, venerande in domino pater.
Misisti, intelligo, pro tua veteri consuetudine, qua me hactenus a morte clarissimi viri d. Vadiani participem fecisti lucubrationum tuarum, qua adoptione nihil potuisset mihi accidere gratius.
Sed unde haec mihi gratia? Nimirum, ut non possis non redamare eum, qui Vadianum apud coelites viventem et te etiamnum dei bonitate nobis superstitem ex animo amat, colit et observat. Tuae igitur humanitati
et insigni modestiae pro tua immensa benefic[entia] in me indignum et nihil tale meritum hominem collata immensas ago atque habeo gratias, immortales vero pro vigiliis et laboribus pro Christi ecclesia susceptis.
Sunt enim, quales hodie collapsae ecclesiae instauratio et instaurate requiri defensio.
Rem egisti adversus irrequietum hominum genus, furiosum et omnis <gr>eytaxias</gr> inimicum longe utilissimam saluberrimamque, unde spero ecclesiae multum frugis rediturum.
Dominus benedicat!
Plura scribere non datur, deceptus festinantia nunciorum.
Vale in domino.
Domino nobis commenda tuis precibus; ego in dies in orationibus meis qualibuscunque tui mentionem facio.
Salvere iubeas symmystas, optimos atque doctissimos viros.
                     Ioannes Keßlerus, tui ex animo observantissimus.
Nummum hunc da meo nomine tuae castissimę et tibi charissimę uxori; non enim dubito, qui[n] te in multam noctem lucubrante hibernis his mensibus solicita et senis coniugis miserta longas horas duxerit.
Tu roga, ut humaniter accipiat bonique faciat.
Clarissimo viro Hainricho Bullingero, Tigurinae ecclesiae antistiti vigilantissimo, domino suo colendo.
(Datum: . . . . . .  .  . . . .)
