<nr>[24222]</nr>
<ae>Gervasius Schuler an Bullinger</ae>
Lenzburg, 29. Oktober 1554.
Zürich StA, E II 361, 357. / Orig.(Aut.)
S.  Ich bynn in eyner ürten by eehrenlüten geßeßen by
juncker Hertman von Hallwyl, unßerem obervogt, Hämmen^&xHemmann^&x{
Haberer und anderen meer; sind sy uwer Zürchern zu red
worden der gestalt: es syend fürnäm lüt, die laßend sich
heyter vernämen, sy wellend ouch gern thuͦn, byß den
Berneren ein schlappen werde, alsdann welle[n] sy ouch
louffen etc. Das hab ich, der gern fryden sähe zwyschen den
zwo stetten sunderlich, noch mynem besten vermügen
verantwortet, verneynt und verthädinget, das sich der von
Hallwyl dorab verwunderet; aber sy wolten mich dahin nitt
kommen laßen. Nun weyß ich wol, wie die sach im grund
geschaffen ist uwer Zürcher halb. Ich gedenck selb vyl, das
ich umb frydens wyllen mir behalt in bedenken desßen, wann
wir unwyderbringliche ding wolten äffere[n], was jaamer und
nothes unß und unßerer heyligen religion, ouch gemeyner
Eydgnoschafft bringen möchte. Man weyßt, das sy zu Lucern im
rath understanden habend ein krieg zuͦ meeren wider unß,
das
aber solches kein furgang gehept hatt; ist durch eynen man
gewehrt und verhinderet. Solothurn und Lucern ligend für und
für mitt mynen g[nädigen] herren von Bern im gegensetz, das
man all ratstag mitt inen zu schaffen hatt, suͦchend alle
mittel, damitt sy unß ein anloß geben uffzuwyschen. Was
alsdann üwerer ettlicher Zürcher fürnämen und rachgynigkeyt
in dem ranck vernetzen würde, hand ir, lieber herr und
pruder, wol zu bedenken. Virtus unita fortior est se ipsa
dispersa, ut proverbio dicitur. Dorumb ist myn fruntlich
bitt an uch, ir wellend, so vyl uch gepürt, by den üweren
dorvor sin, das solche mey......  nitt zunemend; dann für
warh ich es von vylen tapfferen eehrenlüten höre, sy well..
. . . . . . . .  nitt meer thun wie vor sonder ruck und buch
doran setzen, obschon ire herren und ........ nitt welten,
wo die fünff Ort solten uffbrechen, und ich muß innen
glouben gäben; dann vyl guͦthertziger des handels der
worheyt täglich ye heyterer bericht, und dorneben des
gegentheyls ungepürlichen und unfruntlichen, das ich nitt
sag, des unerbaren trutzes und mutwyllens innen werden.
Dorumb rede uff unserem theyl yederman das best dorzuͦ,
das
es zu keynem krieg gerathe. Aber wo es gott nitt anders
fuͤgt, das wir das alt verhandelet näben sich stellend und
die zukunfftig gefaar mitt eynmuͦtigem hertzen bedencken.
Wyewoll ich allwägen gedechte, mitt gedult vyl zu erhalten
syn und das die sach der heyligen religion nitt wyll mitt
dem schwärt erfochten sin. Solches schryb ich uch als mynem
alten, wolvertruwten fründ, sich in allweg wyßend dornach
zuͦ halten. Was witer fürfiele, wyll ich üch unverborgen
lohn. Scis, quam sedulus sit in suis conatibus veritatis
hostis; praeterea te non fugit, quę et quanta ingratitudo
nostra meretur. Uxorem tuam et totam tuam familiam
officiosissime ex me salutabis et hec mea boni consule,
obsecro. Datę Lentzburgi  29. octobris 1554.
Tuus Gervasius.
Habes hic nuncium, cui literas ad me tuto permittere potes.
Dem fromen, gotsgelerten meyster Heynrich Bullinger,
getruwen diener der kylchen zu Zürch, mynem alten herren und
sonders guten frund, zu handen.
