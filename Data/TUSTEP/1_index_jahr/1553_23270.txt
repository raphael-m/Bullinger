<nr>[23270]</nr>
<ae>Bullinger an Heinrich Bullinger d.J.</ae>
Zürich,  20. Dezember 1553.
Zürich  ZB, Ms F 59, 252.
S. D.  Posterius a te datę anteverterunt priores; Marcus
enim Hoffmannus, quas 22. novembris scripseras, mature
attulit, sed et scripta in mortem clarissimi viri Sturmii
exhibuit. Incomparabilem hunc quidam fuisse putant, si non
tantopere observasset Caesarem; videtur tamen aliis vir ille
plurima pro pace publica conservanda fecisse, quae multi
(causas ignorantes) rapuerunt in calumniam. Dominus
reipublicae Argentinensi plures concedat viros integros, qui
et religionem integram et pacem publicam velint et iuvante
deo conservent salvam. Tu quoque orabis pro salute eorum,
apud quos habitas; nam tua felicitas coniuncta est cum
illorum integritate, ac nisi dominus custodierit civitatem,
frustra vigilat, qui vigilat super ea.
Posteriores, quae videlicet posterius traditae sunt, prius
autem scriptae, 19. novembris accepi paulo tardius, sed
nihil inde detrimenti sensi. Satis diligenter respondes ad
meas; id ut semper facias, iubeo, et ut eleganter, quo
fructum subinde studiorum tuorum cernam, scribas, postulo.
Te quidem apud singularem amicum meum d. Burcherum ita
honeste et tuto ut apud me ipsum habitare posse plane nihil
dubito; tu videris, ut illum patris loco reverearis, dominam
matris loco habeas. Testamentum Graecum hactenus ex Lugduno
transmissum non est, ac nisi amicis nostris sub pacto
commutationis exemplum aliquid rapuero, nescio, si quid nunc
tibi missurus sim; habebis tamen deo volente Graecum codicem
sacrosanctum, und das soll din guͦtjar sin. Dominus
benedicat tibi, mi fili, anima et corpore et commodet
felicem anni ingressum et multo felicissimum exitum. Hoc
precantur tibi a deo domino nostro mater, hoc fratres, hoc
sorores, hoc tota denique domus. Vide, mi fili, ut sis
timens dei, ut ores sedulo, ut vivas sancte et honeste et
frugaliter, ut omne tempus tibi periisse putes, quod studiis
non impenderis. Valent in aedibus nostris omnes recte; solus
ego gravissimis doloribus capitis distringor. Dominus
concedat mihi sanitatem. Margarita nostra Lavatero peperit
filium Felicem; dominus benedicat illi.
De libris ita habe: emito orationes Ciceronis et vide, ut
munde iis utaris, attamen sedulo. Dominus tuus promisit
scriptis ad me literis empturum libros maiores et se tibi
usum benigne concessurum. At scio illum non esse sine lexico
vel dictionario Latino; illo quoque utere, sed pure, ut is
te hominem esse videat non porcum; porcinum est codices
sordibus opplere. Alioqui nolo te magnos illos emere libros,
quos postea vel dimidio precio vendere vel non avehere
possis.
Schedam expensorum accepi nec quicquam in ea reprehendo,
nisi quod in tonstrina expendis 2 cruciatos. Ego hic, qui
barbam rado, non expono nisi dimidiatum batzium nostratem.
Du muͦst nitt junckher scheergällt gen; du bist ein
schuͦler. Großhans überkumpt hernach ein kleine täsch.
Perge
autem singula sic consignare in chartam, et quod post ista
consignaveris, post duos menses mitto; servo mihi, quae
mittis. 6 batzen was denocht ouch ein grossen schifflhon.
Monstrum vero mater referre videbatur, cum ex tuis
literis recitaret vereri te, ne sat tibi caligarum sit per
hanc hyemem. Quid audio? Ergo in singulos annos novem
caligarum paria tibi parabo? Nam septimana iam agitur forte
15, ex quo discessisti; at tunc tria paria nova abstulisti
rubri, cinericii et atri coloris. Si ergo haec tria non
sufficiunt, paranda erunt ad minimum adhuc 3; ita singulis
annis  6
paria deteres, cum duo mihi in annum admode sufficiunt.
Carneum, non ferreum te esse puto, aut certe scribendo
aberrasti, id quod omnino mihi persuadeo; dann sunst were es
doch gar über das krumm bonenlyed.
Dicis studia tua procedere feliciter; laudo. Fac, ut
feliciter procedant; dominus gratiam concedat.
Frater meus fere periculosius in diem ex crure laborat nec
sibi temperat pro more suo, unde morbum augeri necesse est.
Dominus illum restituat; ego moriturum ex hoc morbo vereor.
Filius eius, nepos meus ex illo, in militia Italica vel
Pedemontana semper sui similis manet; utinam aliquando
patrem frugalitate exhilaret et laboribus sanctis se
consecret deserta militia.
Testudinem mittere ne potui nec operę pretium videbatur;
invenies semper apud amicos, qui mutuo dent ad tempus, nec
vellem te oblivisci eorum, quae didicisti.
Domino hospiti tuo mitto selectum caseum; eum tu illi offer
zum guͦten jar.
Precare illi ex me, ex matre et tota familia omnia felicia;
adde tu de tuo etiam, quod te decet. Dominae scribo literas;
inclusi argenteum nummum pulcherrimum, scio; tu offer illi
et precare illi ex me et matre et familia omne bonum; adde
tu de tuo quoque faustam imprecationem. Nec est, quod tu
aliquid addas; nam propter te ista illis mitto, quamquam et
amicitiae serendae gratia etiam mittam; nam amo d. Burcherum
et illum plurimi facio. Literas manu tua propria offeras aut
exhibebis d. d. Petro Martyri et d. H[ieronymo]
Zancho et humaniter et officiose ergo viros tantos te geres.
Si non fuerint Argentinae, serva tu literas, donec redeant,
vel remitta ad me, nisi certo possis curare, ut eis dentur
in manus.
Salutabis et omnia felicia precaberis d. Garnerio, d. T.
Gypson, quem miror nunc apud vos agere. Salutabis sodales
tuos S. Fabritium, P. Stubium, M. Farnerium; dic illis me
hortari eos, ut omne tempus impendant studiis. Vive et vale.
Salutabis totam tuam familiam. Nostri omnes, mater
imprimis, te salvum cupit, ita et Iacobus Sprünglius, qui
nuper creatus est tribunus plebis et triumvir nostrae
reipublicae. Tiguri  20. decembris anno 1553.
Bullingerus.
Dilecto suo filio Heinrycho Bullingero, Argentinae in
aedibus d. Burcheri Angli.
Vermerk v. Bull. jun.: "1553 decembris 21."
Von späterer Hand a. R.: "Ex <gr>keimhliois:EGR:  I. R.
Hottingeri. Communicanda d. agnato Henrico Hottingero
professori etc."
