<nr>[23074]</nr>
<ae>Raphael Sailer an Bullinger</ae>
Augsburg, 27. Mai 1553.
ZÃ¼rich StA, E II 346, 282b. / Orig.(Aut.)
S.  Eram ego aliunde nostram necessitatem, quam me tecum
colere vetus cum parente meo amicitia tua postulat,
auspicaturus, vir ornatissime, domine et praeceptor omni
observantiae genere colendissime, quam ab eo, quo minus
fortasse gratus esse potero. Non enim ignoro, quantum in
familiaritate contrahenda principio valeat, si ad animorum
utrinque sinceritatem captata etiam occasio, ne molesti esse
velle videamur, accedat. Sed eo te esse candore ex
multifaria cognitione depraehendi, tum ex magnifici viri d.
Ioannis Feyerthoij Hungari, singularis benefactoris mei,
denique patris quoque mei sermonibus te esse animadverti,
ut, etsi ignotum et indignum me a tua consuetudine arcere et
repellere possis, tamen vel in eorum gratiam ea, qua soles
alios, benevolentia tu me simul amplexurus sis. Ac certe
Diogenis istius apud Laertium iam recordor, quod, quantumvis
ab Atisthene, qui nullos in disciplinam admittebat, saepe
fustibus abigeretur, tamen ab eius comitatu, latere et
doctrina recedere nollet. Itaque vel mea pervicacia te a me
alienum esse non patietur, vel si quis est in me fructus,
quem paternis amicis exhibere queam, ita me tibi coniunget,
ut me a te diligi plurimum, te a me et magnifieri et
observari veneranter appareat. Mihi vero praecipue iniunctum
esse conscius sum, ut tuum favorem, si non multis officiis,
saltem tui cultu et amore demerear, praesertim cum docte, ut
ubique solet, etiam in hoc genere vivendi magister Isocrates
praeceperit <gr>dein newterouV tous patrwouV jilouV
timan</gr>, quod pro mea vice non tam cupio quam affecto,
modo is esse possim, qui tanti viri authoritatem mei memoria
non polluam. Caeterum vereor, ne me de pietate tua dubitare
existimes, si pluribus, quam eo honore, quem ex amicitia tua
cupio, indignus sim, depingere tibi pergam. Ego de mea erga
te observantia id promitto, quod facile possum, te summo
apud me precio omni temporis intervallo futurum et eum
adolescentem habiturum, qui sanctissima parentis sui cum
amicis integerrimis foedera obfuscare seu denigrare minime
velit. Unum hoc nunc me fatigat melius tempus datum mihi non
esse, quo me apud te insinuarem, quam in aliorum
commendatione, quod totum mihi vendicare debebam, donec tibi
illud eximerem non prius amicos faciendos esse, quam cum iis
modium salis absumpseris. Verum quid ad animorum castam
coniunctionem temporis momenta facerent? Haec igitur
hactenus; quid praeterea velim, accipe. Adolescentulus
quispiam e Bavaria, patre nobili, admodum erudito et summi
apud ducem nominis oriundus aliquo ablegandus esset, ut
praeter mores et prima rudimenta, quae domi consecutus est,
maiora foris disceret. Vicina est academia Ingolstadium, ubi
citra magnos sumptus parenti suo, viro locupleti, vicinior
ali posset; nihil est, quod impediat, quo minus eo concedat
puer, nisi quod suus pater eum sacra et vera religione, quam
nos tenemus, prorsus a teneris vult imbui. Ea in illis locis
nulla est, quin horrendae <gr>mataiologwn</gr> potius
praestigiae ibi cernuntur. Deliberatur, quorsum mittendus
sit;  atqui dum diu haerent, tandem et meus et suus pater
consilium aliud melius non indagant, quam ut Tigurum puer se
conferat, cum aliae urbes alioquin florentissimae nunc armis
nunc dissensionibus nunc expugnationibus infestentur, vestra
autem, in quo vobis gratulor et gratias deo ago, semper
salva et incolumis sit respublica. Stat sententia, ut ad vos
eat, locum ex multis commoditatis respectu delectum
prudenter. Ultimum est, ut circumspiciatur, quibus ibi
rationibus vivat, an paedagogum secum adducat an vero
praeceptorum ibi ea illi copia fiat, ut et victum et studia
apud eundem una curare possit. D. Gessnerus, sempiternae
memoriae virum, quem mori certe fas non est, habuisse secum
scio fratres meos coniunctissimos, videlicet filios d .d.
Peutingeri, iureconsulti urbis nostrae celeberrimi. Heu
obiisse praestantem virum, luctus non sinit me tibi longis
explicare, utpote cuius obitu quasi patrem alterum mihi fata
abstulerint. Quodsi sub eiusmodi iugo noster quoque degere
posset, perquam gratissimum esset, ne illi ad propriam
licentiam, erga quam a matre proclivior factus est, libertas
indulgeretur. Sunt enim cohercendi diligenter, quibus
materna affectio plus aequo remittit. Quare opitulare ea in
re nobis, et quid tu pro tua solertia et sapientia statuas,
nobis primo quoque tempore vel per commodum tabellarium, per
quem tamen confestim possis, vel per peculiarem nuncium, cui
nos absque detrimento tuo debitum pro itinere peracto
solvemus, impertire. Vale.
Augusta Rhetica Vindelicorum  27. maii anno 53. Plurimam
salutem ex parente tum tibi tum d. Gesnero, quem hominem
fata nobis diu salvum custodiant, dico.
D: Feyerthoij si quid scripturus es, adiunge
proximis tuis ad me literis, et fideliter illi transmittam
celerrime. Nudiusquartus febris, in quam ex improviso me
dominus coniecit, impedivit me, quo minus illi ad sua
rescripserim. Vale denuo, splendor et doctorum decus, meque
in tuam fidem recipere ne recusa.
Humanitati tuae per omnia devotissimus Raphael Seiler,
Geryonis, protomedici Augustani, filius.
Ornatissimo doctissimoque viro domino Henrico Bullingero,
theologo eximio, domino et praeceptori suo perpetua fide
colendissimo.         Tigurum.
