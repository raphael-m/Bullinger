<nr>[30160]</nr>
<ae>Rando Schatter an Bullinger</ae>
<od>
[Paris],  8. September 1560.
<vo>Zürich StA, E II 377, 2349. / Orig.
(nur aut.
Unterschr.?)
S.P. Scio, reverendissime praeceptor, quid in extrema salutatione tuę magnificentię promißerim; scribo igitur nunc et quidem prius scripsissem, si ulla ratione fieri potuisset.
Salvos et incolumes, ita ut vos reliqui, sic adhuc esse spero; quod ad me attinet, foeliciter iter meum absolvi Parisias[que] veni nulla fere adversa usus fortuna, nisi quod bis nos examinarint, semel Lugduni, iterum inter Aureliam et Parisias; unde evasi benignitate meae inscitiae, quod Gallicam nimirum linguam
ignorarem.
Parisias cum venissem multaque lustrassem, plurima ab aliis narrari audivissem, inveni certe rempublicam valde perturbatam; nam quae partes sunt praecipuę eius, parlamentum ac universitas, hae non solum laesae sunt, verum etiam graviter afflictae.
Huius mali ac plurium aliorum author est Lotharingus, qui odio quodo infesto in hanc flagrat rempublicam, quam ut perdat, non aliud videtur spectare.
Hinc est, quo[d] novam academiam in suo ducatu instituerit, hinc est quod novum
parlamentum in sua ditione fecerit, quibus quas[i] narvis, imo pedibus quibus nititur.
Haec civitas destitutę Parisię non est quod nomen amplius civitatis sibi vendicet.
Sed haec omitto.
Credo d.
praeceptorem audivisse de obitu fratris illius, dico cardinalis, qui fuit praefectus maris.
Is trucidari iusserat nobilem aliquem, cuius frater hunc iugulavit.
Quam fortunam si caeteri non experiantur, est, quod deo summas agant gratias.
De rege nihil habemus, nisi quod et puer sit et
valetudinarius, qui omnia ad nutum cardinalis facit, ita etiam ut propriam suam uxorem ei concedat; nam concumbere cum ea pro certo affirmatur.
Dux Guisanus bellum habet cum constablio, quod primo quidem atrox satis visum fuit, nunc vero sedatius est.
Belli origo haec est: habet hic in propinquo arcem constablius pulcherrimam, quam olim emit, huic quemadmodum ad multa adiecit animum hic dux conatusque est clam submissis militibus vi capere; verum constablius missis protinus aliquot, qui arcem
defenderent, inploravit opem regis Navarrae simul arcem ei donans, quo eam ut suam defenderet.
Rex igitur protinus re intellecta scripsit ad Guisonem, ut a suis bonis abstineret, arcem enim suam esse, sin minus, iniuriam se armis vindicaturum eoque non sine periculo eius brevi venturum.
Guiso interim parvi pendens has minas huic arci insidiatur.
Rex huc quidem venturus dicitur, sed quando, nescitur.
Postremo, charissime praeceptor, scire te velim excudi hic librum ab Andrea  echelo aut iam
excusum esse, cui titulus est Contra doctrinam Calvini; hunc conscripsit Germanici ordinis Gallus idque ea de causa, ut, cum suspectus esset apud regem de Lutheranismo, se minime eius religionis esse ostenderet, hoc scriptum edidit.
His vale, charissime in Christo pater ac praeceptor reverende, bonique hoc meum epistolium, plenum quidem amoris ac zaeli erga vos omnes, eruditione vero ac scribendi elegantia destitutum, consule.
Ego me vobis omnibus ut obedientissimum dissipulum commendo simulque gratias ago pro beneficiis immortalibus in me, cum apud vos essem, collatis, quae si aut ego aut meorum quisquam referre poterit, non erit quicquam prius.
Iterum vale, charissime praeceptor, ac saluta d.
fratrem tuum mihi
observandissimum, simul uxorem tuam, denique totam familiam semper dilectissimam.
                                     Tuus ex animo Rando Schatter.
1560.  8. septembris.
[Adr.
fehlt.]
