<nr>[23053]</nr>
<ae>Konrad Lycosthenes an Bullinger</ae>
(Basel), 15. april 1553.
ZÃ¼rich StA, E II 366, 6. / Orig.(Aut.)
Quod miraris ob diuturnum silentium, vir clarissime,
nequaquam miror ego, qui raro scribendi occasionem
intermitto, si ulla ratione possum. Verum, quod per mensem
nullas a me acceperis literas,  nil aliud quam adversa
corporis valetudo in causa fuit; vix enim dici potest,
quantum tam dira hyemis improbitate sim vexatus. Laboravi
autem potissimum nescio quo pedum morbo ante annos fere
quindecim ex periculosa profectione contracto, quo factum
est, ut rarissime sim egressus ex nido meo, a quo nondum
egredior, nisi maxima coactus necessitate.
Novarum autem rerum nihil habemus, quae vos
lateant. Audio tamen marchionem Albertum magnum
conscripsisse exercitum contra episcopum Herbipolensem, qui
cum Bambergensi vicino et Norenbergensibus nescio quam
confoederationem habere dicitur. Epistolam Gallorum regis ad
statum Romani imperii ad te mitto apud nos hisce diebus
excusam. Adiunxissem cuiusdam Caesareani orationem ad
Germaniae proceres contra Gallum conscriptam, si habere
potuissem; unicum enim exemplar per Henricum Petri ex
nundinis Francfordianis accepimus. Excusa est denuo Functii*
(a.R.: Funclii?) Chronographia, quam a condita mundo ad
nostra usque tempora conscripsit et in Prussia excudi
voluit, in cuius fine promittit historiam de vita et morte
Osiandri contra aemulos eius conscriptam, qui varia de eius
morte mendacia sparserunt. Caetera non vidi, quae propediem
emptoribus communicabuntur a bibliopolis nostris. Haec in
praesentiarum scribere volui, ne tabellio vacuus ad te
rediret. Vale cum uxore et tota familia felicissime.  15.
aprilis anno 1553.
T[uus] Lycosthenes.
Vigilantissimo ecclesiae Tigurinae pastori d. Henrico
Bullingero, domino atque amico incomparabili.
                                                 Tigurum.
