<nr>[23033]</nr>
<ae>Peter Venetscher an Bullinger</ae>
Hedelfingen, 11. März 1553.
Zürich ZB, Ms F 41, 51ff. / Autograph.
Gustav Bossert, Briefe aus dem Reformationsjahrhundert,
in: BW KG 19, 1915, 85 - 89, Nr. 6.
Se commendat. En rursus temeritate impudenti tibi Bullingero
omnium doctorum illustrissimo occurrendum scriptis meis
putavi. Quid enim? Dummodo morem genio meo geram, licet tu
aegre his oculos admoliaris tuos. Is autem sum Vuallesianus
ex Bryga, illustrissimae eius gentis pago, qui dudum
spectabilem humanitatem tuam super haereditate paterna
recuperanda in consilium adhibere coepi. Ne igitur grave
tibi sit, eruditissime Bullingere, tantum taedii legendis
hisce rursus mei gratia devorare. Non quaero iterum
consilium, quo ad haereditatem patriam postliminio redeam.
Exclusus sum veluti apostata ac desertor religionis
orthodoxae (sic enim nuper rescripserunt amici Vallesiani).
Neque spe ulla me teneri videor, qua admitti unquam possim.
Sed et ter maximus ille Brentius spe omni accisa una
desperat mecum. Verum aliud quiddam est, quod nunc te
volebam. Quid vero istud? dices. Novisti tot versiones
praeclares bibliorum, velut Tigurinorum, Vatabli,
Castalionis etc. prodiisse, quibus nihil sub coelo
theologiae candidatis iucundius ac professoribus sacrarum
literarum utilius esse posse, si hae simul iuxta se per
columnas 4 aut 5 (vulgatam enim addi iis propter
refractarios papistas volebam) opponeremtur. Quid exactae
cognitioni sacrarum literarum maius quidpiam accidere
poterat? Multis phalangibus glossomatorum in bibliam non tam
iuvari possum, atque varia textus versione. Dici, inquam,
non potest, quid conferant versiones hae sacrarum literarum
mystis. At tu pro summa erdutione tua ac Tigurinorum tuorum
facile hoc ut alia pleraque per typographos tuos omnium
clarissimos praestare poteras. Vide autem, obsecro,
reverende Bullingere, an non nomini tuo ac Helvetiae nostrae
omni, tum universae reipublicae christianae hac vel sola
industria tua praeclare consulere posses, si animum ad
translationes has iuxta se ex opposito per columnas suas
(quem ad modum in psalterio Campensis translatio Zwinglii e
regione committitur) evulgandas adiiceres. Ipsum ego deum
testor nil iucundius in vita mea mihi contingere posse ac
studium hoc tuum huic operae destinatum. Rogo igitur, ut
dispicias, quid factu opus sit. Helvetiae nostrae doctis
debemus (vel ipso Luthero teste, cuius in hoc publicum
prostat suffragium) praeclarissimos omnium libros, qui ex
Helvetia prodeunt quotidie. At hoc nil maius exhiberi
poterat a tua urbe orbi. Tum labore vix ullo tibi
constabunt, tantum ut author huius typographo sis ac
praefatione opus ipsum ornes. Nuper adeo d[ominus]
Valentinus Vannius visitator ducatus huius, dum discipulis
suis (quos in convictu secum habet) exercitium methodicum
evangeliorum traderet ac textus versiones sollicitius
per- penderet, hoc studium, inquit, in textum animadvertendi
severius a tuis Helvetiis habeo. Hi enim primo omnium textum
ac versiones ponderant et emunctius singula inquirunt ac
conferunt. Hunc morem omnis Germania fere a Tigurinis habet.
Sed et ipse Wicelius regni papistici propugnator acerrimus
in libello aedito idiomatum linguae sanctae versionem
meliorem bibliorum requirit. Sic enim scribit ille: Dubium
profecto non est, quin ecclesia inter tot alia
sacrosanctorum bibliorum cum translationem fidissimam tum
rectissimam enarrationem desideret. Xantis Pagnini ac
Sebastiani Munsteri vigilias admiramur grati lectores.
Leonis Iudae Helvetii conatum, de quo nuper ad me Conradus
Pellicanus e Tiguro scripsit, expectamus. Utinam Ulmensi
Lucretio [Widmanstetter?] nostro tantum ab aula vacui temporis supersit, ut
ipse quoque aliquid in biblia moliri queat, mirum, si in
postremis futurus interpres. Etenim hoc ipso Lucretio in
omni linguarum et disciplinarum genere superiorem vix habet
nostra natio etc. Hec ille in prologo. At Lucretii illius
ego nihil novi. Memineris igitur tu eorum, quae scribo.
melius enim studia tua nunquam locaveris atque in hoc. Rogo
igitur iterum atque iterum, ut deo et ecclesiae in hoc
studium tuum commendes.
Sed et aliud quidpiam volebam, indicem scilicet integrum
secundum alphabeti seriem in Cl[audii] Ptolemaei (post
tabulas illius) libros sex. Quis enim imperitorum noverit,
ubi Cana sit in Ptolemaeo nuptiis Christi decantata? Aut Naim
civitas, ubi vita in Christo profligat mortem? Sed haec
doctior quispiam in Palestinae tabulis quaeret. Age vero
dic, ubi Patras civitas martyrio s[ancti] Andreae nobilis
quaerenda erit? Aut ubi Tagastae, patria d[ivi] Augustini et
quam Pil. Melanchthon in declamatione de s. Augustino aedita
Thebestam dici a Ptolemaeo autumat, non procul distantem a
Madauro. Quis autem haec omnia nisi longo quaerendi studio
per omnes sex libros defatigatus in tabulis Ptolemaei
inveniat? Poterant autem haec perexiguo labore vel tenuiter
in schola docti apud vos in ordinem alphabeticum redigi, ut
omnia propriorum nominum in Ptolemaeo loca, situs ac
regiones hoc labore mox invenirentur. Debet universus orbis
Helvetiae nostrae plurimum ob restitutas omnis generis
praeclaras totius philosophiae artes. Deberet igitur hoc
quoque, ut indice hoc totus Ptolemaeus incomparabilis
alioqui author ac usui imperitorum quoque aptior ac
commodior ad utendum fieret. Habet quidem indicem, at non
nisi praecipue praecipuorum nominum per Munsterum adpositum.
Fateor ego quidam summe doctos nec Ptolemaeo multum, ne
dicam, indice in illum adeo exquisite collecto indigere
multum. At indoctioribus velut meae sortis hominibus hoc
labore consultum foret. Rogo igitur ac obsecro humanitatem
tuam, ut quid in rem studiosorum tenuium sit, etiam hoc loco
tecum explores.
Reverendus d[ominus] Brentius praeceptor noster
colendissimus nuper admodum a principe nostro illustrissimo
in locum nobilis extincti bello hoc, quod princeps noster
adversus Theutonicorum fratrum magistrum feliciter gessit,
electus est in prapositum Stutgardianum, ist bropst zu
Studgard worden, ac iucunde etiamnum cum uxore iuvencula
atque ea omnium venustissima vivit. Frechtius autem
ordinarius lector est Tubingae. Nunc novem principes cum
nostro ac Bavariae duce convenisse dicuntur in oppido
imperiali Wimffen prope Heylpronnam de arduis rebus
consultaturi ac dissidium forsitan inter nos Wirtenbergenses
et Teutschen herren composituri. Respiramus denuo ac melius
a tot insultibus Caesarianis habemus, postquam aquila gallo
inferior discessit. Det illi deus spiritum commoti
vertiginis ac omnis generis assultum iniquorum satis, ut
nostri obliviscatur. Bis per illum ac suos fortunis omnibus
meis excidi.
Adam Bartholomaeus licentiatus tuus adhuc Ulmae professionem
interimisticam sustinet fortiter. Per hunc vivere lautius
poteram, nisi aeterna caducis commutare nollem.
Nisi te mei suppudere aut taedere potius metuerem, ego
subinde frequentiores ad te literas darem, ut Tiguri agenti
etiam Germaniae nostrae nova, quae ultro citroque feruntur,
omnia cognoscere penitius liceret. Si autem ferre me potes,
commoneri huius a te velim. Spero me sub aestatem hanc
Vallesianos nostros deo volente aditurum, me autem illac
transeunte aut redeunte te invisam.
Sed quia scribere semel coepi, scribam aliquid amplius ad
dominum meum superpondii vice, cum sim male inauguratus
literis et exors. Author dictionarii apparatus non verborum
tantum dictionarium, sed et rerum aut nominum in fine
adtexuit, sed hoc brevissimum nec absolutum satis. Hinc
filio meo mandavi, ut illud locupletius absolveret,
quemadmodum vides multa per hunc admaculata ad margines
libri. Sed cum margo non omnia, quae addenda fuerant,
caperet, registrum hoc longum addidit. At ne sic quidem vel
dimidia pars confecta ab illo est. Haec autem, quae ille
filius meus adscripsit in libro ac registro etiam, ad te
mittere volui in hoc tantum, ut consilium meum facilius
agnosceres faciendi tale dictionarium. Si igitur quispiam ex
doctis, imo semidoctis tantum apud Turregum dictionarium hoc
nominum ad hunc modum, non dicam absolvere, sed totum
retexere tentaret, huic ingens illud dictionarium Doleti
Stephani aut Tigurinorum in manus sumendum erat, ut exempla
illius tantum describeret. Exempli gratia verbum acuo multas
elegantias colligit ex adiunctis nominibus, quae tamen
nomina praeponenda erant exemplis, velut acuere: aetatem,
calamum, cotem, crudelitatem ad aliquem (Cice.), dentes, ad
dicendum aliquem, ferrum, falcem, furorem, gladium,
ingenium, industriam, iras, iuventutem ad dicendum, linguam,
lapidem molarem, artem, ocium, odium,  pugnas in i.
convocare, prudentiam, pectus alicui, solitudinem (Cicero in
officiis), sollicitudinem, stomatibus aliquem, venenum,
vocem. Ac vere. His singulis exempla integra ex Doleto
Stephano ac aliis adscribe.
Plura quoque nomina inveniri forsitan poterant apud Doletum
ac alios, quibus hoc verbum acuo attribuitur. Haec autem
diligenter investiganda erunt.
Profuerat autem dictionarium tale, ubi nomina praecedunt
verba, duplo plus atque illa dictionaria, ubi verba
praecedunt, id quod author quoque apparatus in prologo
alterae partis fatetur, longe expeditius fuisse, singulis si
nominibus sua addidisset exempla, quam quod verbis tantum
addidit.
Haec, reverende Bullingere, ad te scribere volui non
reveritus fastigium summum eruditionis tue perstrepente
manu. Ipse deus donet, ut non, quis, sed quid tibi
scribatur, attendas. Facile autem hoc, quod modo de
dictionario nominum continuando (am Rand: imo describendo
tantum ex Doleto) suadeo, vel per provisorem aliquem scholae
efficies. Adiuti sumus omnes studiis ac lucubrationibus
vestris, cur igitur utile consilium iurati Helvetii ac
discipuli gratissimi nunc demum aversareris? Elegantias
adverbiorum, coniunctionum et interiectionum pulchre simul
collegit Iohannes Godscalcus in libello Latini sermonis
observationes, Coloniae apud Ioh. Gymnicum impresso, quae
huic tuo addi poterant.
Gervasium audio apud Bernates nunc agere. Ad hunc scripsi.
At nullo me dignatus est responso. In me plane etiam nunc
succenset ille ex ingentibus irarum motibus e disputatione
nostra quondam conceptis. Hoc ille mihi scelus vindicta acri
expiandum esse ducit. Bene vale, reverende Bullingere.
Nullus superesse videtur liber biblicus, quin ab evangelicis
professoribus digne satis sit interpretatus nisi Ezechiel
(aut Hieremias quoque) propheta. Utinam vero commentariis
tuis in hunc quoque, quemadmodum in aliis libris biblicis,
adiuvari possemus. Dignus certe esset involutus ille
interprete aliquo felici facundia illum exolvente.
Gratissima autem mihi quoque sunt scripta tua; quae perinde
exosculor ac cuiuscunque ex paucis doctissimis. Iterum vale.
Datum Hedelfingae prope Stutgardiam. Sabbato ante laetare
anno 1553.
Petrus Venetscherus ecclesiastes Wirtenbergensis.
Sacrosanctae theologiae restauratori seu purgatori acerrimo,
domino d. Henricho Bullingero apud Tigurum Helvetiorum
antistiti sacerrimo, domino suo colendissimo.
