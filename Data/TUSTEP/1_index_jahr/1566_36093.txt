<nr>[36093]</nr>
<ae>Johannes Haller an Bullinger</ae>
Bern, 26. Juli 1566.
Zürich StA, E II 370a, 349. / Orig. (Aut.)
S. Heri tuas accepi per hunc cursorem vestrum una cum literis ad landgravium. Illas legi, legit etiam Steigerus. Interea
sub noctem heri venit Beza et cum eo syndicus Rosetus una cum d. Datheno. Mittuntur illi ad respublicas nostras, ut cum
illis deliberent aut potius eas huc deducant, ut legationem aliquam aut saltem literas aliquas communes mittant ad
conventum Erdfordianum et, quantum fieri potest, colloquium illud instituendum praevertant et impediant. Quid a nostris
impetraturi sint, nescio; non male erga causam ipsam sunt affecti; difficulter se tamen intromittant in controversias
illas peregrinas; metuunt enim, ne toti deinceps illic involvamur et illas in caput nostrum attrahamus. Veniant illi
quoque Tigurum; huius te praemonitum hisce volo.    -      Cras demum a senatu nostro audientur. Cuperent sibi addi
aliquos a nostris, qui una cum ipsis Tigurum proficiscerentur, ut communis illic fieret de his rebus deliberatio. Sed
quid futurum sit, adhuc ignoro. Nobis illud sufficere videretur, quod iam tu prius egisti, quod scilicet illam causam
landgravio commendasti; speramus illum facturum officiium boni principis, et cuperemus audire prius, quid ille
responderet. Sed urgent illi negotium, propter[ea] quod tempus nimis prope instet calendarum septembrium. Man kan aber
nitt wol, man hör denn vor des landgrafen antwort; darzuͦ ist der fürsten bruch nitt, so bald zuͦsammen zkommen. Pro
reliquis, quae scripsisti et misisti, ago gratias; per Bezam caetera remittam. Bene vale. Salutant te Steigerus,
Gravenrietus, Zehenderi et fratres omnes, socer item cum mea domo. Saluta tu tuam. Cum Valentino Gentile nihildum actum
est. Attulit nobis Beza multa, quę prius ignoravimus, de tumultibus Polonicis per ipsum et alios excitatis. Vale
iterum.
Bernae  26. iulii 1566.
Joh[annes] Hallerus, semper tuus.
Clarissimo viro d. Heinrycho Bullingero, Tigurinę ecclesiae pastori fidelissimo, domino meo honorando et compatri
charissimo.
M. Heinrych Bullingern zuͦ Zürich.
