<nr>[20151]</nr>
<ae>Peter thom Camph an Bullinger</ae>
Straßburg, 29. Juni 1550.
Zürich StA, E II 356a, 914f. / Orig.(Aut.)
Bene agere. Quod has ad te, mi domine Bullyngere, dare
literas non dubitaram,
etsi hactenus nullum fuit calami commercium inter nos, in
causa fuit
oportunitas, tum de tua mihi pietate nullum erat dubium,
quin dextre exciperes,
tum quia m. Hermannus Aquilomontanus mihi amantissimus
aliquoties tecum egerit
calamo, cui etiam toties responderis, quas literas tuas ad
illum datas mihi
reliquerit, quin suarum prolium curam suorumque mihi cum
Gerardo Campio
commiserit, qui et meo nomine te salutarit, ut arbitror,
aliquoties. Sed, mi
Bullingere, haec est tamen potissima ad te scribendi causa,
ut nomine
concionatorum in Phrisia, quam Orientalem appellant tibi cum
aliis symmistis
significarem nostrae ecclesiae etiamnum statum et
conditionem, quam Embdanos
concionatores cum Gerardo vobis scriptis suis iam pridie
disertius exposuisse
scio. Nihil etiamnum in nostra religione mutatum intelliges,
quamvis civitatum
concionatoribus suggestus interdictus sit. Caetera occasione
data per
poedobaptismum aut coniunctionem matrimonium primum
ingredientium suas habent
admonitiones, exhortationes, quam oportunitatem ecclesia
diligenter observat,
quin nullum campana signum datur. Attamen magistratus
etiamnum riget ac instat
aliquas pias, ut vocant, ceremonias resumamus ecclesiis
orientalibus conformeis,
quamvis hactenus constanter recusatum sit. Quid propterea
nobis usu venturum sit, ignoramus. Nos
autem aliud nihil intelligere possumus, quam quod noster
magistratus (alias
revera pius, etsi formidine instantis periculi correptus
quidvis non audeat pro
religione tentare) ut aliqua mutatione facta de se famam
spergat aliquid
inceptum et innovatum, ut sic incepisse videantur et non
contempsisse supremi
dictatoris iam totius Germaniae imperatum, quum* (*a.R.:
quando?) heu dolet
Clion alterum pedem nunc in castris, alterum in theatris
habere velit. Hac causa
a nobis d. a Lasco, vir absolute et pius et doctus,
discessit in Angliam denuo,
cuius uxor eo ad maritum profecta est, ut aliud nesciam,
quandoquidem et illa
domi meae ante unum et alterum mensem fuerit. Quid nobis
expectandum sit, ab
exemplo d. a Lasco et praedictis facile iudicare licet;
verum divino praesidio
in utramque aleam parati sumus, tametsi etiam habeamus
<gr>koidiodouloyw</gr>,
qui huius vitae rationem magis quam Christi habeant. Ita in
discrimine versamur,
quamvis tuti sumus sub altissimi alis. Oramus autem etiam
atque etiam, nobis et
publicis et privatis precibus adsitis. Cum Argentoratensibus
super nostra causa
sum commentatus; sed nescio quid responsi mihi Hedio
dederit, tametsi invenerim
alios, qui nostram constantiam laudant. Verum pietatis
specie hoc telo complures
nos adoriuntur non esse descendendas ecclesias propter
aliquot ritus, quos pios
vocant, quum tamen nullos in scriptura fontes habeant, quasi
foro esset seu
tempori inserviendum, quod illis facile rebus in aliis
conceditur, sed in
religione negamus, ubi solus deus audiendus.
Haec paucis
neglecta manu, ut vides, mi Bullingere, ad te scripsi obnixe
orando, ut ne
dedigneris mihi aliquoties respondere humanissimis literis
ad civem
Argentoratensem quendam Gabrielem nomine, qui curam in se
suscepit ad me porro
transmittere et orare pro me sene ac valetudinario homine
iam olim tuam notitiam
anxie ambiente. Deus me in professione sui nominis et verbi
obedientia benigne
retineat, et si quid sit patiendum, ille nobis vireis iuxta
promissum
suppeditet. De hoc demum te consultum velim, si
propelleremur iussu magistratus,
an liceret obtemperare. Legi aliquorum hic sententias; sed
et vestram requirerem
et apud pios privatim alibi in mea patria, ubi tamen publica
superstitio,
latescere, nihil tamen commercii cum impietate habere et
data profitendae verae
fidei occasione eam profiteri. Nam hoc me urget, ubi fuerim
in verbi ministerio,
isthic loci nullatenus velim videre, quod cum pietate aut
nostra hactenus
doctrina pugnaret. Igitur velim abesse isthinc, quamvis
propria incolo et non
ecclesiastica et mea, non aliena relinquerem. His vale, mi
d. Bullingere, cum
caeteris symmistis, et orate pro nobis. Argentinae  29.
iunius anno 50.
T[uae] pietati et eruditioni deditissimus
Petrus Campensis in Orientali Phrisia.
Minime te aegre laturum, quod adiunxerim Pellicani literas
tuis, mihi modis
omnibus persuaserim, quando nihil privati scripserim, quin
facilius coniunctae deferrentur.
[Adresse fehlt.]
