<nr>[20246]</nr>
<ae>Oswald Myconius an Bullinger</ae>
Basel, 3. November 1550.
Zürich StA, E II 336a, 320. / Orig.(Aut.)
S. Ex Argentina venit hic, praelegit aliquamdiu, sed
postquam rediit ex
Saxonia, cui suffectus erat, solutus est a munere et alter
denuo receptus; ita
nunc caret officio docendi. Ibit in patriam, Lindavium;
interea perlustrat
ecclesias etiamnum integras, ut aliquid inde solatii
accipiat. Tu fac, ita eum
excipias una cum tuis, ut intelligat, qualesnam Tigurum
habeat praesides in ecclesia.
Pręter hęc scripsit d. Hedio ad Georgium comitem de
Magdeburgensium clade ex
impresso libello. Dicebantur tria millia esse desyderata;
libellus habet 200.
Noscunt autem ingenue superbiam suam ita visitatam a domino,
fore autem se
deinceps cautiores. Ea de re poterit ille quoque dicere
certiora.
Quid Cęsar agat Augustę, omnes mirantur; adeo de ipso
nulla mentio vel ab
his, qui inde veniunt ad nos seu scribunt. Obscure dicunt
quidam Svevi:
forsitan obiit mortem, alii: molitur aliquid mali. Certum
illud: abiisse
Ferdinandum et ducem Bavarię et hunc ipsum renunciasse
hospitium tanquam non
rediturum. Rumor est insuper Hispanos multos subtrahere se
iussos et proficisci
in Italiam; ibi congregari exercitum pro Sabaudo restituendo
atque hac ratione movendum bellum contra nos.
Mirum, cur nostri, postquam illa norunt, tam sint securi;
nocebit id aliqando.
Cęsari velut peculiare est simulare ac dissimulare omnia
et, dum minime
expectas, adgredi, quod diutius texit, atque ita homines
obprimere. Quoties ista
vidimus iam per annos aliquot? et nihil inde tamen discimus.
Cęterum
disceremus forsitan, si saperemus omnes Christum. Quia vero
hunc non sapimus, et
sensus non sunt sani et integri. Verum quid illud? Vult
nimirum deus docere nos
aliquid, quod ratione meliore recusamus.
Finem dicunt instare induciarum Cęsaris et Turci circa
festum Georgii; eam ob
causam Turcam occupasse Transylvaniam. Quod si verum est,
persuasus sum sic
factum non sine Transylvanorum consensu, eo quod hoc modo
tutiores sunt corpore
et anima quam sub Ferdinando, modo Turcus permiserit
evangelii puritatem, ut
etiam alibi in Ungaria occupata. Dic, quid tibi videatur.
Illud scire cupio,
quid agatur in Aphrica. Iactant Cęsariani civitatem ibi
nescio quam
recuperatam vii  100 Turcos interfectos et novas terras
occupatas; gaudent ac
sperant etiam Helvetios propediem similiter obprimendos ob
Cęsaris perpetuam
felicitatem. Vale et responde aliquando. Salvus sit
Gvaltherus, Otho, reliqui
cum tota domo tua. Basileę  3. novembris anno 1550.
T[uus] Os[valdus] Myconius.
D. Heinricho Bullingero, in domino suo.
