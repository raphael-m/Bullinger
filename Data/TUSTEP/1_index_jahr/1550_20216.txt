<nr>[20216]</nr>
<ae>Johannes Birckmann an Bullinger</ae>
Köln, 26. September 1550.
Zürich StA, E II 338, 1491. / Orig.(Aut.)
Anno 50 adi<f1>anno domini?<fe> 26. septembris ex colonia.
S.P.  Non potui per d. Froschouerum ex nundinis respondere
propter occupationes.
Literas in Angliam transmittendas curavi una cum aliis a
Froschouero commissis.
Florianus ante 8 menses fuit Heydelbergae; quonam se postea
contulerit,
ignoramus; imposuit multis piis. Ago tuae dominationi
ingentes gratias pro
labore suscepto ad d. Hoperum; non dubito illum nihil non
facturum et curaturum
tuo nomine. Ipse paro profectionem quam primum. Senior
noster archiepiscopus
ecclesiae Tigurinae se commendat et vestris precibus,
quemadmodum ex hisce ad te
literis intelliges; utinam tibi integrum esset illum
invisere; agit gratias pro libro tuo.
D. Caesario tuas salutationes indicavi. Agit Coloniae apud
Widenbachenses prope
d. Panthaleonem, totus iam surdus est; non potuit scribere,
prima oportunitate
mittet aliquot carmina ad te. Preleguntur illi quotidie tua
commentaria in Novum
Testamentum; precatur tibi et omnibus doctis omnia leta.
Mitius agit Caesar in Brabantia. Quidnam boni allatura est
regina Ungariae, quae
apud Caesarem de mitiganda inquisitione Hispanica profecta
est, adhuc nescimus; speramus meliora.
Literas in Phrysiam mittendas curabo. Expecto in horas
bibliopolas ex Groninga
et Embda; illis committam. Capsam ligneam et epistolas d.
Rodolphi Gvalteri
accepi; adiunxi meis rebus in Angliam missis; offero illi
officium meum. D.
Gesneri literas legendas dedit d. Echtio et d. Bernardo;
uterque pro missis
stabit. D. Hermannus Petri summa cum diligentia librum
Calvini De vitandis
superstitionibus legit; agit tibi summas gratias. Mandaveram
famulo meo, ut
Froschouero pro d. Gesnero novos libros traderet; quod
infectum comperi.
Salutabis meo nomine omnes, quos noveris mihi amicos. Brevi
latius scribam.
Tuus Ioannes Byrckmannus senior.
Domino Froschouero non scribo; vellem, curaret imprimi
Biblia duarum
translationum et Psalterium Leonis Iudae. Desyderatur unus
tomus tuarum Decadum,
quem imprimi optarem. Preterea tuum contra anabaptistas et
d. Zvinglii Passio et
Catechesis Leonis Iudae summopere expectatur.
Clarissimo viro d. Henrico Bullingero, Tigurensi antistiti
vigilantissimo,
dominum plurimum colendo.
                   Tiguri.
