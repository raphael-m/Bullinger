<nr>[18228]</nr>
<ae>Ambrosius Blarer an Bullinger</ae>
<od>Griesenberg, 16. September 1548</od>
<vo>Autograph: Zürich StA, E II 357, 297ff.</vo>
<dr>Bl. II, 739f. R. Exc.</dr>
<re> </re>
<tx>
Liebster herr und bruͦder, mitt betruͤbtem hertzen und
grossen schmertzen fuͤg ich euch zuͦ vernemen den grossen erschrockenlichen
fal, so aber an meinen armen Costentzern widerfaren, und damitt ich aber des
schreibens ober seye, schick ich euch hiemitt mines lieben Funckli literas, so
er mir frytag aubendts geschickt hat, daruß ir wol zuͦ vernemmen, wie alle
sachen geschaffen seyen. Gott erbarm sich des grossen jommers und erhalte ain
nachlaipscheten und uns under derselbigen.
^$Ich schrib in höchster yl; dann ich yetz vyl ze schriben, ouch sonderlich uff
hutt gen Costentz und Strasburg, von dannen mir Bucerus geschriben; wills euch,
hab ich zyt, abschriben und schicken.
^$Bitt euch fruntlich und bruͤderlich, ists möglich, wellt mir ain rechte und
gantze copey zuͦkommen lassen der antwurt, so der kaiser den aidgnossen deren
von Costentz halber zuͦgeschickt; soll gar kainem menschen dann mynem lieben
bruͦder zuͦ lesen werden; sind gebetten.
^$So wisst in dem höchsten vertruwen, das zwuschen uns ist, das der [abt von
Creuzlingen] minen herren gerathen hat, das sy uff der aidgnossen botten nitt
zuͦ lang verziechind, sonder schliessind, wie Wingarten und Maynouw (dann er
by inen in der Maynouw gewesen), und söllind aber daneben zuͦ den aidgnossen
schicken oder inen empieten, das sy sölichs thain wellind, mitt pitt, das sy
nach dem schlusß danecht guͤtlich handlen wellind. Darum uff disen rat haben
myne herren zuͦ ewern herren geschickt. Ob nun der [abt] sölichs mitt rath
ettlicher der aidgnossen thuͤe oder usß im selbs, kan ich nitt wissen; mich
bedunckt aber, es habe vyl uff im.
Item er hat fuͤr und fuͤr geraten, das man alle articul anneme und
bewillige, und uff der aidgnossen handlung sich nitt zuͦvyl verlasse; es seye
ain alt sprüchwort: wem die aidgnossen ye geholffen, dem seye vorhin baß gesin.
Was hieruß verstanden möge werden, gib ich euch und andern zuͦ ermessen. Item
yetz bruchend inn myne herren zuͦ aim underhandler; er ist mitt dem
[entschlus] und [instruction] gen [Wingarten geritten]. Was es fuͤr practica
seyen, wirt etwan an tag kommen. Alle aidgnossen (oder doch furnemlich die
evangelischen) dorffend wol, das sy fuͤr sich sechind. Es duncken mich grosse
und farliche Ding, deren ich doch globwirdig bericht byn von frommen luten, die
zuͦ mir heruß wandlen, denen ich wol trüwen darff.
^$Lieber lasst mich aigentlich wissen, was Sophoy geworben, ouch was uff disem
tag gehandelt werde; dann ich sollts aigentlich wissen und erfaren und in
Wirtemperg by aignem botten schicken ainem guͦten fründ, namlich dem Hans
Caspar von Anwyl; hat mich sehr gebetten.
^$Ich weiß nitt, was ich thain oder schrib, so voller unmuͦt byn ich, das es
alls gar letz und geverlich by unß staht; erinner mich erst, wie hertzlich
guͦt vor jaren ettlich by uns die sachen gemaint haben, die sich on zwyfel des
ellends versechen und durch allerlay mittel gern dahin gehandelt hetten, das
solichs fuͤrkommen und guͦte nachpurschafft erhalten were worden, das man
aber do nitt globen noch sich darin schicken hat wellen, sonder ain groß
missvertruwen in ettlich gesetzt. Yetzund ist es laider dahin kommen, das ich
hör, es dörffe in der statt schier kainer kain guͦt wort von den aidgnossen
reden.
Die thor gegen dem Thurgöw hat man starck besetzt und habend die fischer und
ettlich mitt inen den rat empotten, diß wellind sy haben, seyen ouch daruff
herumgangen, habends besichtiget, obs allso versechen seyen.
^$Item des Schertlins knecht, alls er sich vernemen lassen, es were noch wol
hilff vorhanden, hat man muͤssen in thurn legen. Dessglichen ist ain anderer
ouch komen; hat man ouch kurtz abgefertiget.
^$In summa: alle, die des Interims und der pfaffen fro, synd die bösten
aidgnossen. Allso wirt den aidgnossen der lon; die habend den gmainen mann dahin
bewegt, das sy das Interim und der pfaffen inkommen bewilligen söllen; yetzund
werden sy ire grösste find. Etlich habend zuͦ Costentz yetz gar kain kilbe
wellen, haben gewellt, man sol die thor aller ding zuͦschliessen, allso das
ich warlich ubel sorge, das volck, so alls gar widerwertig ist, werde noch selbs
anhalten, das man frömbd volck hin-[in] legge. Gott behuͤt das arm Thurgöw und
andern gebe gnad, das sy doch noch verstendig werdind! Ach min h[err] a[uch]
a[ller] l[iebster] b[ruͦder], bittend gott sonderlich mit truwen fuͤr minen
lieben bruͦder und vetter C[onrat]en Z[wick]en, das sy nitt zuͦ lang
blybind, sonder das sy der lieb gott zuͦ rechter zyt ussfuͤre; sy stond
warlich in grosser fahr, sonderlich ouch der liebe vetter [kriegrustung] halb,
davon ir wißt.
Ich verman sy baid teglich, das sy nitt zuͦ lang verziechind. So wendt myn
l[ieber] bruͦder fuͤr, diewyl er yetz ain gesch[wor]ner vogt des rychs seye,
gezymme ym nitt, seinen beruͦff ze verlassen, byß er mitt besserem glympff
daruß kommen m[öge]. So sorgt min l[ieber] vetter, komme er in werender acht
hinauß, eh Costentz ausß der acht komme, werde er nienen sicher sin; derhalben
mir überusß angst ist von ir baider wegen.
^$Ich gloub wol gentzlich, man werde iren kainen im ersten vertrag ussdingen und
sonderlich den vetter nitt, damitt sy allso blybind; allsdann aber wirt man sy
wol strecken. Dann alls der bischoff von Arriß mynem lieben bruͦder getröwt,
hat er allain inn und mich genennt und des vetters gar geschwygen; on zwyfel
mynes erachtens um des willen, das er sich sonderer ungnad des weniger verseche
und man inn dest baß ergretschen köndt, das doch warlich ain grosser gmainer
schad und mir sonderlich hertzlichs laid were. Darum bittend gott trulich, das
er inen seinen willen offenbare, damitt sy zuͦ sinem pryß noch lang ander
leuten zuͦ guͦt erhalten werden. Sagend ewerm hauß vyl vyl guͦts wunschs
von mir zuͦ allem guͦtem und gruͤtzt all guͦt herren und bruͤder. Min
h[ertz]-l[iebe] schwöster empeut euch vyl guͦts und grutz, begert ewers
fuͤrpitts.
^$Datum in hochster yl zuͦ Griessenberg 16. Septembris 1548.
>
<un>Ir kendt mich wol.
<tx>Mich verwundert sehr, diewyl der papst ain sölich missfallen ab dem Interim
hat, das sine lieben kind die 7 Ort minen herren darin zuͦ bewilligen
zuͦgemuͦtet haben.
^$Remitte alias epistolas.
^$Buttlerum nostrum et Hopperum, vere angelicos Anglos, meis verbis valde quam
officiose salutabis.
^$Rescribe, obsecro, per hunc ipsum nuncium, si potes, nisi forte recta illum
festinanter Constantiam redire opporteat tuorum iussu. 
<lz>[Adresse:] An maister Hainrich Bullinger zuͦ Zuͤrich.
