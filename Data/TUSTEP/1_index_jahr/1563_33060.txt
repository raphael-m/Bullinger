<nr>[33060]</nr>
<ae>Bullinger an Johannes Calvin</ae>
Zürich, 21. Mai 1563.
Zürich StA, E II 346, 511. / Orig.
(Aut.)
Ep.Calv. 3956 (XX, 26ff.)
S. D. Tuas, honorande domine et charissime frater, 29. aprilis
datas mature satis accepi, et ago tibi maximas pro his gratias.
Dominum autem oro, ut nostrorum in Gallia animos excitet ad
promovendum serio evangelii cursum.
Nos praeter ea, quae a te
accipimus, nihil prorsus habemus.
Varia quidem sparguntur, sed
fere ab adversariis, quae nos excruciant; proinde exhilaramur
omnes, quoties tuae exoptatissimae ad nos perferuntur.
Sulcerus Basileae paulatim conatur ecclesiam illam a vera
doctrina per Oecolampadium ibi fundata ad Lutheranam abducere.
Et
nunc palam contra nostras ecclesias adiunxit se Martbachio et
suis, subscripsitque confessioni Augustanae et eius Apologiae,
quae qualis sit in 10. articulo non nescis.
Audio iam initia
quaedam occulta pullulare contentionis novae inter Basilienses.
Venit heri ad nos Tubinga Michael Angelus qui certo affirmavit
Brentium sub prelo habere librum contra me novum eumque
maledicentissimum.
Attulit literas a quodam meo amico qui in haec
verba scribit: Brentii catechismus Gallicam in linguam iussu
principis est conversus et iam a Volmario imprimitur.
Mittetur
brevi in Galliam legatus qui illos libros illuc perferet etc.
Hoc
in tempore indicare volui ut paretis ibi antidotum.
Utinam vertat
aliquis in Gallicam linguam Catechesin Palatini electoris nuper
evulgatam.
Oderunt illam Lutherani cane peius et angue<f1>Adagia, 2, 9, 63 (LB II 676f).<fe>.
Certum
est, Wirtembergensem in Gallia omnia tentaturum ut Zvinglianos et
Calvinianos abducat in odium multorum etc.
Optime fecisti, mi domine et frater, qui nuper adiecisti
epistolam ad admonitionem in gratiam Polonorum fratrum.
Cavisus
est Tretius mirum in modum.
Allata sunt exempla dum ille
abituriret.
Accessit d.
Ochinum, qui illi literas promisit in
Poloniam quibus testetur se alienissimum esse ab istis Servetanis
nebulonibus.
Ingenue et libere cum Tretio est colloqutus
praesentibus etiam aliis etc.
Illustrissimus Hassiae princeps misit ad me Pauli Eberi librum de
coena, petens a me iudicium meum de libro illo.
At vidisti haud
dubie qualis sit.
Abstinet quidem a conviciis, neque ita iurgatur
ut caeteri.
Sed palam contra nos scribit.
Nec satisfecit suis
Witembergensibus.
Plurimos graviter offendit passim.
Princeps
Hessus hoc mense Stutgardiae fuit.
Nam filius eius Ludovicus
principis Wirtenbergensis filiam duxit uxorem et nuptias
celebravit prope regio luxu instructas, ut audio, non sine
multorum offensione qui inopia rerum tantum non emoriuntur.
Utinam affinitas illa non mali aliquid det.
Male et imprudenter, meo quidem iudicio, fecit Zanchus noster et
Sturmius, qui subscribendo confessioni Augustanae et Apologiae
triumphandi materiam adversariis praebuerunt uberrimam.
Vix
credas quam offendantur passim infirmi, quam insolenter exultent
Lutherani insultentque Zvinglianis et Calvinistis.
Dominum oro ut
huic malo ipse medeatur.
Receptus est hic in schola nostra concorditer gener meus Iosias
Simlerus in locum beatae memoriae Martyris nostri, et adiunctus
est ei collega vir piissimus et doctissimus d.
Ioannes Wolphius,
qui in munere quidem suo perseverabit (est autem pastor insignis
cuiusdam in urbe apud nos ecclesiae), sed simul etiam
profitebitur.
Fiet hoc per vices, quo facilius utrique possit
satisfacere.
Adempta sunt insuper huic quaedam onera ut iam
facilius profiteri possit.
Orate pro nobis dominum ut eorum
laboribus benedicat et scholam ecclesiamque nostram conservet
etc.
Nulla unquam hominum memoria frumentum veniit tanto pretio quanto
nunc.
Medimnus tritici, qui vendebatur 2 florinis, nunc emitur 4.
Interim non invenitur frumentum.
Mira ergo est inopia fames et
calamitas.
Dominus misereatur nostri et avertat iram suam a
nobis.
Orate pro nobis.
Quid Basileae actum sit in comitiis tu melius nosti.
Ego nondum
plene a legato nostro edoctus sum quomodo negotium habeat etc.
Undique coarctor miseriis.
Dominus adsit nobis.
In hoc optime
vale, charissime frater.
Audimus Genevam rediisse charissimum nostrum fratrem et symmystam
Bezam.
Gratulamur illi felicem reditum, et oramus ut illum nostro
nomine salutare digneris.
Rependet illi dominus labores illos
quos in Gallia sustinuit maximos et saluberrimos.
Merito amatur a
nobis et fit plurimi.
Salveant Ionvellaeus et Budeus caeterique
viri boni.
Salutant vos fratres et symmystae omnes et orant
dominum, ut is te nobis diu incolumem servet.
Tiguri  21. maii 1563.                               Bullingerus
tuus.
Clarissimo viro d.
Ioanni Calvino, Genevensis ecclesiae
fidelissimo pastori, domino meo honorando et fratri charissimo.
Genff.
