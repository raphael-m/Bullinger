<nr>[38042]</nr>
<ae>Matthias Schenck an Bullinger.</ae>
Augsburg, 6. Mai 1568.
ZÃ¼rich StA, E II  375, 827. / Orig. (Aut.)
S.  Iam dudum hac te cura liberavi, d. Bullingere
charissime, ne me offendi literarum tuarum vel raritate vel
brevitate putes. Quia vero me id ipsum impetrasse vicissim
ab humanitate tua confido, non sum veritus iuveni huic,
Io[anni] Conradi Maiori Schafhusiano, ad te dare perferendam
epistolam valde etiam pusillam. Tantum igitur scito, quas ad
me Hallerumque scripsisti  20. aprilis, eas mihi postridie
calendas maias esse redditas meque Hallero suam iam misisse
ex d. Stettensi, quae de rebus Gallicis scripsisti, me adhuc
cognoscere non potuisse, quod in arce cum familia vivens
commeare ad nos rarius solet egoque, quod decocto ligni
Guaiaci sum mense hoc proximo usus, domo non exivi. A d.
Hallero si quid accepero, faciam, ut quam primum reddatur
tibi.
Quod reliquum est, bene vale et d. Gvalthero nec non generis
suavissimis tuis filioque meis verbis S.
Augustae postridie nonas maias 1568.
M[atthias] Schenckius t[uus].
Humanissimo simul et doctissimo viro Heinricho Bullingero,
ecclesiastae Tigurino, domino atque amico primario.
