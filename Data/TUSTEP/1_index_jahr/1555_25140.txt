<nr>[25140]</nr>
<ae>Wigand Happelius an Bullinger</ae>
Marburg,  5. September 1555.
Zürich StA, E II  356, 958. / Orig.(Aut.)

S. P.   Etsi, vir omnium humanissime, nil fere esset, quod
ad humanitatem tuam perscriberem, ne tamen putares me
oblivione tui aut negligentia quadam praetermittere
scribendi officium, volui potius aliquid literis ad te meis
mandari, quantumvis nullius foret momenti, quam occasionem
praestare sinistrae alicuius de me suspicionis. Scito igitur
vel ex me etiam, si ex aliis iam diu habes cognitum,
principem nostrum illustrissimum in hoc esse totum, ut
transigat cum adversariis suis omnibus fere, quam potest
amicissime ideoque demum causam Nassoviensem permisisse
arbitrio Palatini, Wirtenbergensis, Clivensis et Trevirensis
principum illustrissimorum aliorumque forte quorundam
imperii ordinum atque ex iudicio eorum consensisse in
solutionem sex tonellarum auri intra annos 9 pro conservando
comitatu illo integro, ubi olim non una petita fuit. Tanta
scilicet est consiliariorum et iureconsultorum vel perfidia
vel simul etiam avaritia et adulatio, ut sui commodi causa
non principes concilient viros, non lites coponant et
dirimant, sed illas invicem exasperent, has vero protrahant
et alant, immo sopitas resuscitent. In quorum capita si
redundarunt, quae hinc sequuntur incommoda, non cogeremur
nunc duos cum dimidio fl. pro singulis fuderis vini et pro
singulis mensuris cerevisię obelum unum contribuere
praeter veterem accisam, ut vocant et 6 1/2 fl. pro singulis
fuderis vini principi alioquin non tyranno et quidem annis
14, si non in perpetuum forsitan. Dan es ist vorhin nur 8
jar bewilliget wurden zu bezalen, was uff seine erledigung
gangen, nun aber sex jar wyter, der nassowischen sachen
halben abzuhelffen etc.      Haec de publicis; de privatis
nil attinet scribere. De iuvenibus autem vestris quo minus
scribam posthac posset fortasse autor esse Finslerus, qui ad
me superioribus nundinis sequentia verba <gr>parendenei</gr>
inclusa ad me perscripsit, plena nimirum petulantiae, ne
quid dicam gravius: (Christophorus Froschoverus numerabit
tuae humanitati, doctissime magister, 3 fl. 9 atb. iuxta
tenorem chyrographorum meorum binorum, quae abs te recipiet
mihique tradet. Fidem meam libero, ut tibi coram sum
pollicitus, quam me fregisse nemo bonus aut honestus
dixerit. Haberem sane satis occasionem cum tua humanitate
expostulandi. Sed quia prudentior sum scribendo, quam tua
fuerit humanitas, instar nobilis et generosi equi huiusmodi
latratus negligo et tantum gratias ago tibi maximis pro tuis
in me collatis beneficiis meamque operam, si quę est,
vicissim tibi offero promptissimam). Scilicet hanc collata a
me beneficia promeruere gratiam, ut, quos latratus meos
glorietur generosus et nobilis equus se negligere, quia sit
prudentior quam ego in scribendo, adeo non dissimulat, quin
satis exclamet, nisi timuisset sibi, non impune illos
abituros fuisse. Sed condono illi hanc suam similitudinem
amarulentam et indignam discipulo et hospite, qui fateatur
in se collata a me beneficia, inscriboque arroganti
imprudentiae suae atque te rogo, inspicias meas ad te
literas, num aliquos meos in iis deprehendas latratus. Nisi
enim fallor, nihil acerbius in illum peculiariter scripsi,
immo pro ipso ęque ac pro caeteris intercessi, ne pro
iure
vestro exciperetis eos, et sane, si voluissem exercere
calamum in Finslerum, si saltem obiter attigissem, quomodo
se Sultzbachii gessisset, ebrius tamen, cuius rei testem
habeo Hyperium et caeteros suos conterraneos, credo, quod
impune non dimisissetis eum. Praeterea, si propterea cani
conferendus, quia obiter perscribo vobis, quid in vestris
desiderem, quo noveritis, quibus remediis opus ad sanitatem
eorum reparandam, sane fatuus ego, qui mihi persuadeo id
ipsum ceu fidem debitam a me requirere vos meque decere hanc
eiusmodi fidem ac, si secus faciam, perfidię me culpam et
suspicionem incurrere. Bene vale meque tibi commendatum
habeto. Datae Marpurgi  5. septembris anno 1555.

Tuus ex animo Wigandus Happelius.

Clarissimo eidemque optimo viro domino Henricho Bullingero,
ministro verbi dei in ecclesia Tigurina, domino suo colendo.

