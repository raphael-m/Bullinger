<nr>[29006]</nr>
<ae>Matthieu Coignet an Bullinger</ae>
<od>
Solothurn, 12. Januar (1559).
<vo>Zürich StA, E II 368, 402. / Orig.
(Aut.)
S. Post literarum fasciculum ligatum tuas accepi nunc scriptas 8. huius mensis et simul literas a d.
legato Rhetorum, quibus significat nostrum Fabricium, quod minime existimassem, multa in concione debacchatum in regem Gallie et foedus, et quia non dubito eum causas et rem omnem exposuisse, nihil aliud addam, nisi ut te orem, illum amice moneas, quomodo tractanda sit illa multorum capitum bellua et illorum animi, qui satis ad seditionem et turbas prompti sunt, ne opus est, quod quis suffundat
frigidam.
Pręterea veteres omnes in puniendis criminibus celeritatem abhoruisse et moram interposuisse.
Ex illis, propter quos ortus sermo, unus est, qui, si non mentiatur nomen, patrem habuit nobilem, qui fuit ex intimis meis amicis et vir magne probitatis et existimationis, cuius familie inureretur nota perpetua, si is sit alius nec ea res ad exemplum potest pertinere, cum in Italia sit homicidium perpetratum et per extraneos, quorum haud [d]ubie rex nollet patrocinari.
Utcunque sit,
monendus erat magistratus privatim, non populus publice, ubi de salute et iis, que ad morum correctionem pertinent, agendum est, estque magna spes de evangelio in tota Gallia nec omnia ad severitatem summam exigenda sunt.
Hęc in melius pro tua prudentia.
Bene vale.
Soluturi 12. ianuarii.
                                          Tuus, quem nosti.
Domino Henrico Bullingero, ecclesiae Tigurinae pastori vigilantissimo.
 Tiguri.
(Die Adr. v.a. Hd.?)
