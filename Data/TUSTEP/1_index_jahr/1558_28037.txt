<nr>[28037]</nr>
<ae>Bullinger an Friedrich von Salis</ae>
Zürich, 25. Februar 1558.
<vo>Chur, StA, Ms.
B 1818,7. / Orig.(Aut.)
Gr.
II, 59 R.
S. D. Gratulor tibi, vir clarissime, quod salvus et incolumis domum rediens tuosque omnes et res tuas inveneris felices.
Utinam d.
Petrus Bergomas revalescat, utinam et de Traversio nostro felicia scribas! Res nostrae hic per dei gratiam satis recte habent.
Valemus, et res sunt omnes pacificę.
Ioannem, filium tuum, ut semper ita nunc quoque laudo; mihi instar filii et charissimus est; ingenii enim est probi, candidi et boni.
Si ita perrexerit, quod spero et dominum oro, ut gratiam illi suam
conferat, erit aliquando, unde leteris abundantissime; caeterum cura multo opus est, ne corrumpatur.
Ita apud me vixit hactenus, ut nunquam virga in ipsum animadverterim.
At in Hectorem, licet brevissimo tempore apud me fuerit, coactus sum hoc iuris mihi usurpare.
Vehementis est ingenii et pervicacis nec facile verbis movetur; aegerrime sinit se a coeptis suis et a moribus consuetis avertere.
Conabor tamen paterna cura, benevolentia et moderata severitate tentare omnia, si possint eius curari
vicia.
Utut cedat res, scribam tibi sedulo.
Mihi quidem videtur pro initio nimis multis esse intentus; chelim tractare alio tempore commodius discere posset; mallem eum nunc operam dare dumtaxat scholae et linguae ac scriptioni etc.
 Novae res circumferuntur plurimae: regem Ferdinandum properare Francfortum, illuc venturos esse etiam alios electores; multos Germaniae principes graves facere expeditiones bellicas, incertum in quem.
Sed de his ubi habuero compertiora, scribam alias; nunc enim
ęgre haec exarare potui.
De filiis nolo te esse solicitum; nam quod honestati et necessitati serviet, nihil eis deerit.
Cupio me commendari d.
Traversio et d.
parenti tuo et viris aliis bonis, quos ex me salutabis, imprimis verbi et ecclesiae apud vos ministros.
Uxor mea et mea familia te, uxorem tuam honestissimam et totam denique domum tuam iubet salvere.
Vale in Christo felix et beatus.
Tiguri 25. februarii 1558.
                                               Bullingerus tuus.
Clarissimo viro d.
Friderycho a Salice, Samadeno Rheto, domino meo colendo et fratri charissimo.
^$Samada.
