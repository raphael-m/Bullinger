<nr>[19311]</nr>
<ae>Wolfgang Musculus an Bullinger</ae>
<od>Bern, 21. November 1549</od>
<vo>Autograph: Zürich StA, E II 360, 127.
(Siegel...)</vo>
<dr> <dr>
<re> </re>
<tx>S. D. Interea, quo tuas accepi, quas 29. octobris misisti,
Bullingere compater in domino charissime, nulla sese obtulit
rescribendi occasio, et dum hasce scribo, nemo ad manum est, per
quem mittam. Quod D. Hallero, reipublicę huius quęstori, mea
caussa scripsisti tam diligenter, habeo tibi gratiam plurimam;
dominus rependat isti tuę erga nos benevolentię.
^$Ante quatriduum interrogavi dominum Hallerum compatrem meum,
num quid in ipsius caussa egerint Bernates; respondit, quod ipse
sciat nihil plane; tacere illos, taciturum se quoque, donec
terminus adveniat, ut hinc migret. Id ubi percepi, constituebam
accedere D. Hallerum (nam reliquorum senatorum nemo est, qui
aliquid familiaritatis ostendat) illudque monere in tempore;
verum ecce, quod intervenerit. Audio illum laborare graviter ex
podagra; videbatur importunum fore, si sic laborantem
interpellarem. Mox altera imcommoditas nascitur domi meae, per
quam rursus impedior; nam Iudith filia mea natu grandior 17.
mensis huius peste correpta est et hodie inter nonam et decimam
promeridianam ex hoc saeculo ad coelestem patriam evocata.
Quapropter sic in moerore sumus ac luctu, ut nihil eorum agere
potuerim, quę constitueram. Manus domini tangit nos. Verum oro
illius misericordiam, ut nos in gratia sua et veritate
conservet; obsecro, commendes nos illius providentię.
Ecclesiasticas historias ad te misi 21. octobris nec dubito,
quin acceperis. Optime vale, compater charissime. Dominus te cum
tuis omnibus conservet, quos salvere iubeas meo ac meorum
nomine. Salutem etiam dominis ac fratribus isthic et Gervasio
nostro, cui utinam prospiciatur in Arow; posset enim nunc illo
vocari in locum Christiani, qui ad diaconatum huius nostrę
ecclesię vocatur.
^$Bernę 21. novembris 1549.
^$W[olfgangus] Musculus compater tuus in domino.
<lz>[Adresse ...]: Praestantissimo theologo M. Heinrycho
Bullingero, Tigurinę ecclesiae pastori fidelissimo, compatri in
Christo charissimo. Tiguri.

