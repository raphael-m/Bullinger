<nr>[35108]</nr>
<ae>Johannes Haller an Bullinger</ae>
Bern, 16. November 1565.
Zürich StA, E II 370a, 341. / Orig.
(Aut.)
S. Scripsit hisce diebus ad me d.
Beza simulque misit scriptum quoddam, quod se abs te accepisse testatur, quasi nomine Gallicarum ecclesiarum ad Germanicas
scriptum, quo se in Augustanae confessionis formam concessuras profitentur.
Quo scripto valde turbati sunt et Genevenses et nostri; nam senatus quoque
Genevensis de eo ad nostrum scripsit senatum, et missuri eramus tibi exmplar, nisi ex Bezae literis intellexissemus illud iam prius abs te illuc fuisse
transmissum.
Quis vero, obsecro, est ille cacodaemon, qui se ita sol erter insinuatur? Testatur Beza et sancte affirmat ecclesias Gallicas hactenus ignorasse
illud scriptum, quamvis interea fateatur non paucos esse, qui hoc moliantur, ut sub Augustanae illius confessionis praetextu progressum evangelii impediant.
Miror, si non Sulceri spiritus hic se exerat, qui omnibus modis alter quaerit esse Bucerus, qui quantum concordando mali ecclesiis nostris intulerit et aliis
quoque passim, multi adhuc recordantur.
Vigilandum ergo contra tales.
Si tibi de authoribus constat, quęso, nobis significes.
          Alias nunc nihil
habeo nisi de Vireto, cuius gratia nostri miserant nobilem quendam ab Erlach ad regem, ut Lugduni manere posset; sed succinctum retulit a rege et regina
responsum velle regem edictum servare, interea monere nostros, ut in suis regionibus faciant, quod velint, et sinant ipsum suis quoque imperitare pro suo
arbitrio.
Ita Viretus manet extra Lugdunum in Provincia.
Videntur vero sibi adversarii illo pulso totam illam ecclesiam evertisse.
Extruserunt eum, qui edictum
regis continet, ne quis peregrinus in Gallia concionetur; ipsum vero pro peregrino habent, qui apud nos natus est.
Hoc commento effecerunt, ut extruderetur
inde.
Laborant nostri adhuc et multi alii pro restituendo eo; sed quid effecturi sint, ignoro.
Audimus ecclesias illas valde periclitari et ieiunium publicas
per illas passim esse indictum.
Dominus illas conservet; nam cum illarum salute nostra quoque est coniuncta.
Feruntur etiam quaedam de tumultibus in Scotia
ortis; sed cum non dubitem vos inde certiora habere, non est, quod ego de his multa scribam.
Redit ad vos denuo Bernhardus Lavaterus.
Quomodo a magistro suo
discesserit e[t] quid in illius causa egerimus, scribo ad d.
Lavaterum, generum tuum, ipsius fratrem, ut non necesse sit, ut tibi in eo molestus sim.
Bene vale.
Salutant te nostri omnes, praesertim Steigerus, Diesbachius, Grafenrietus, Mülinensis et socer, mater item, uxor et tota familia mea.
Saluta ex me
tuam quoque.
Steigerus ad vos mittit denuo caseos quosdam et rogat, ut boni consulatis.
Bernae  16. novembris 1565.
I[ohannes] Hallerus tuus.
Postquam has scripsi redduntur mihi demum tuę 1  novembris datae, quibus inclusum fuit hoc scriptum, quod his quoque clausum remitto et ago tibi gratias.
Reliqua nullo responso opus habent; iterum ergo vale.
Clarissimo viro d.
Heinrycho Bullingero, domino meo et compatri colendissimo.
Tiguri.
