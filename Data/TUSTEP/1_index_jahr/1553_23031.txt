<nr>[23031]</nr>
<ae>Matthias Erb an Bullinger</ae>
Reichenweier, 8. März 1553.
Zürich StA, E II 361, 177. / Orig.(Aut.)
Gratia Christi tecum. Scripta tua simul cum libellis recepi
4.* (*a.R. =x? ..? 4.?)
die marcii per hominem Quadum et senem, optime Bullingere.
Ago vero gratias immortales ob tot beneficia, quibus
immeritum obruis. Referat id tibi cumulatissime dives ille
et copiosus deus misericordiarum etc. Evangelion Christi
apud Rapoltsteinenses contemptim iacet; conclamatum est etc.
Princeps noster tandem canus vix persuaderi potuit, ut
dimissa scortatione proprium vas possideret in
sanctificatione. Agitur in eo negotio, quamvis ille aegrotet
apud Montbelgardianos etc., de quo scripsi Voglero. Oramus
omnes enixissime dominum, ut nobis illum qui (tametsi
avaritia ac libidine, ut ipse nunc ultro fatetur,
spurcissime peccarit) constans hactenus fuit in syncero
pietatis negotio promovendo, sine omni superstitione,
diutissime servet. Et vos orate benignissimum deum, ne illo
intercepto lupi devastent ecclesiolas nostras. De mea
valetudine Voglerus. Argentoratenses ministri hauddum
conveniunt cum papistis, qui non cessant blasphemare
Christum. De Locarnensibus nobis constat; benignus deus sit
illorum causę patronus. Pauci comitiis intersunt; certant
de asini umbra. De Turcicis expeditionibus inmania
referuntur; multabitur rursum, ut plures autumant, Germania
atque prius. Dominus misereatur ecclesię suę atque suos
perpetim illibatos servet in aestuante olla huius mundi etc.
Hisce vale, optime Bullingere; salutabis domesticos
omnesque symmystas, quorum nomina subtexere longum esset
etc. Richenvillae  8. die marcii 1553.
Eximio viro inprimis pietate ac eruditione d. Henrycho
Bullingero, Tigurinę ecclesię primario concionatori,
fratri observando.
