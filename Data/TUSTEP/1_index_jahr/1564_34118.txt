<nr>[34118]</nr>
<ae>Matthias Erb an Bullinger</ae>
Rappoltsweiler, 30. Juli 1564.
Zürich StA, E II 361, 227. / Orig.
(Aut.)
Gratia filii dei tecum.
Ne vacuus ad te rediret Ioannes Wolfius noster, Bullingere in Christo piissime, hasce breviter exaravi vice salutationis; nam (ut non
dubito) referet, quę in hac republica tum in ecclesia Richenvillensi agantur.
Illic enim cęremoniastę conscientias piorum contorquentes ita molestant
ubiquitate corporis Christi, quam recipere nolunt neque credunt; tamen quidem formidine poenę metuque carceris ac proscriptionis carnivoris eucharistię
participes se faciunt, scilicet sua hypocrisi addentes prevaricationem prevaricationi, ut propheta ait etc.
Et quid futurum speras nisi gravem divine ultionis
vindictam et animadversionem? Hinc enixissime te oro tuosque pios symmystas propter Christum verum deum et hominem sua humanitate in coelo degentem tantisper,
dum venerit iudicaturus vivos et mortuos, reliquias eius ecclesię vestrę ecclesię precibus commendetis, ne Satan pietatis doctrinam, quę illic
supra triginta annos locum habuit, adeo pręcipitanter obliteret et revellat etc.
De poedotriba Keisergense, pio ac docto adolescente,  narrabit Wolfius,
qui, postquam a patria redierit, ad vos/nos? divertet.
Eum tuę humanitati commendo.
Hisce vale, athleta Christi fortissime, cuius precibus me commendo.
Salutabis tuam familiam et symmistas etc.
Rapoltsvillę  30. iulii 1564. raptim.
T[uus] Matthias Erbius.
Salutat te Georgius Pennarius.
Praestantissimo pietate inprimis synceręque theologię doctori d.
Henrycho Bullingero Tigurino, fratri observando.
