<nr>[42035]</nr>
<ae>Bullinger an Wilhelm IV. von Hessen.</ae>
Zürich, 12. März 1572.
Zürich StA, E II 371, 1259. / Orig. (Aut.)
Ü[wer] f[ürstlich] g[naden] gnedig schriben des datum
Cassel des 13. iunij hab ich wol empfangen, doch erst uß der
vergangnen
herpstmäs von Franckfurt, und darus ü[wer] f[ürstlichen]
g[naden] christenlichs gmuͤt verstanden, das v. f. g.
diser gfaren
zyten nitt me begärte, dann das die ergerlichen gezängs
diser zyt theologen
uffgehept und mitt friden und frucht von allen teylen das
heilig evangelium
geprediget wurde. Sömlichs dann ouch min höchste begird vor
gott ist, den ich
nitt uffhören zuͦ bitten, das er siner kyrchen gnedicklich
sinen heiligen friden
verlihe und die schedliche zwytracht hinweg nemme. Und
diewyl aber die zwytracht
von tag zuͦ tag häfftiger und unabläßlicher ufferweckt
wirt von der widerparth,
welche doch unlidenliche schrifften täglich wider trüwe
diener ußgan last und
nüwe spänn täglich, leider, anricht, hab ich zuͦ befridung
und guͦtem diser
gefhaaren sachen dise vermanung, so ich hiemitt v. f. g.
zuͦsenden, durch den
truck ußgan lassen an alle diener der kyrchen und bitten, v.
f. g. wölle
sömliche gnedig von mir, v. f. g. guͦtwilligen diener,
annemmen und zuͦ iren
gelägenheit läsen. So hoff ich, v. f. g. werde heyter sähen,
das, so vil an uns
gelägen, wir von hertzen gern friden hieltend, wo es uns
durch der widerparth
ungestuͤme verlangen möchte. Der buͤchlinen sind zwey,
das ein für v. f. g.,
das ander für min g[nädigen] f[ürsten] und herren den
hertzogen
zuͦ Wirtemberg, an dessen f. g. ich nochmaln nitt dörffen
schryben, bitten aber
demuͤtig, v. f. g., so es sy für guͦt und fruchtbar
ansähe, v. f. g. wölle
iren f. g. das ander buͤchli zuͦschicken oder behallten
zuͦ v. f. g. gefallen.
Was ich jederzyt v. f. g. dienen köndte, bin ich von hertzen
guͦtwillig. Befilch
mich hiemitt v. f. g.; die wölle der allmächtig gott sampt
dem gantzen
fürstenthumm Hessen in sinem göttlichen schutz und schirm
erhallten.
Datum Zürych den 12. martij anno 1572.
Ü[wer] f[ürstlichen] g[naden] williger diener
H[einrych] Bullinger der ellter, diener der kyrchen
Zürych.
An den h. lantgraff Wilhelmen zuͦ Hessen.
