<nr>[27184]</nr>
<ae>Wilhelm Farel an Bullinger</ae>
<od>
Lausanne, 31. August 1557</od>
<vo>Zürich StA, E II 368, 340f.
Orig.</vo>
<dr>Ep.Calv. 2693(XVI, 590ff.)</dr>
<re>Regest</re>
<tx>S. Multum nobis dolet, optime Bullingere, quod ut bona fide omnia tibi retulimus quę cum pastoribus sumus locuti, non ita tibi tradidimus quę ad adducendos ad amicum colloquium videbantur facere, et quę tam offensos utcunque placare videbantur.
Si erga te hic multa peccatum est imprudentia, condona quęso tui amantissimis et observantissimis fratribus, ut condonant omnes qui non minus queri de nobis possunt quam tu.
Sed quia norunt quo simus animo et plane intelligunt, ut coram deo vere
testari possumus, nihil hic aliud in causa fuisse quod tibi et aliis non aperuimus quam solam incognitiam, quod in mentem non venerit.
Ego senior rapiebar, quod d(ominus) tanto successu dederat absolvere, quod pro tam sanctis fratribus coeptum erat.
Accedebat ad cumulum quod pius dux Wirtembergensis tantopere expetebat, et quod viam videbam apertam ad id quod supra omnia semper expetii, nimirum ut supra modum necessaria concordia inter ecclesiis tandem fieret.
Nam neminem puto qui magis tanto
offendiculo et remora evangelii angatur, quique magis cupiat sublatum.
Beza vero non minus permovebatur, et dum singula diligentius curat quę pro fratribus faciunt et quę ad colloquium, hoc non cogitavit.
Hodie primum priusquam scriberem, rogabam Viretum nostrum quid sentiret de iis quę data fuerunt, primum vere probo viro Dillero, et quę rursus Iacobo Andreę, respondit se nihil invenire unde offendatur, nec putat quemquam merito offendi debere.
Non contentus Vireti nostri sententia
videre volui quid et Calvinus sentiret.
Vidi literas quibus non gravate condonat quod sibi non fuere communicata non aliter quam aliis, sed se in nullo offendi testatur nihilque habere quod sanum non sit.
Quod tum vero, si arrogans ille Pollanus, qui solus perire non vult, sed ecclesiam funditus evertere conatur pro qua mori deberet, quęrens lites ac dissidia serere una cum suis, qui non semel apostatarunt a Christo et evangelio, non probent? Quid enim probarent tam improbi? Sane miror quod
cum scripta nihil habeant veritati contrarium quod dolere debeat bonis, si qui prius parum nobis ęqui videbantur ea probent, sane plus erat unde lętari deberent probi omnes.
Nosti, mi Bullingere, perperam ab adversariis nobis tributum fuisse quod tantum imaginarium Christum sola opinatione in coena haberemus, esumque carnis Christi et sanguinis potum non verum sed tantum commentitium traderemus, cum contra verissime fides ea excipiat non physice et mundano more sed vere spirituali et
coelesti modo.
Hanc veram pręsentiam, hunc verum esum cum simus professi, et quod totiens inculcatum tam multis scriptis non iudicarunt nos tenere, nunc tandem credunt et ęquiores nobis sunt, nec detrectant nos audire et nobiscum colloqui.
Sane si ecclesiarum pacem amamus et ędificationem, debemus d(eo) gratias agere et pro virili studere, ut istis initiis progressus ad meliora fiat.
Et quod ad me attinet, si moriendum millies esset, hic nollem cessare, sed modis omnibus instare quod non
dubito, te non minus, si non magis, curare quod faxit Christus, ut tandem absolutum et perfectum videamus.
Ratio potior nulla invenietur quam colloquii, et ut dicam quod experti sumus, si mille literis egissemus nunquam eo ventum fuisset cum iis cum quibus collocuti sumus, quo datum est paucis verbis coram et velut aliud agentibus, et quia nostra verba aliis coram communicare non dabatur, ita visum est paucis testari quid sentiremus: quę non male accipi a tam alienatis a nobis non moleste
ferimus, imo gaudemus.
Si ille improbus, cum uno et altero qui triumphum adversariorum narrat in invidiam eorum quę recta sunt, aliquid haberet Christi, non ita studiosos pacis et ędificationis morderet, nihil attingens de iis quę (ut audio) a conterraneis suis dissipantur, et id favore eorum qui cum illis faciunt, ut liber ille inscriptus Theologia Germanica obtineat, in quam omnes ferri deberent, ut opus cum authore et eo qui excussit et eiusmodi scelesta prorsus tollerentur.D(ominus)
Iesus manum admoveat.
Ego te rogo, quam optime Bullingere, ut apud te statuas me hoc unice expetere ut piis quam coniunctissimus sim, idem sentiam et dicam quod veri servi Christi, ut te non vulgarem agnosco.
Si omnes observo ecclesias sane ista non est postrema, et te non fugit quam studuerim ut isti cum his conveniret, egique gratias d(omino) et ago, quod eo ventum fuerit ut deo angelis et hominibus sit testata nostra pia et sancta consensio, quam tueri et servare in finem usque proprio
sanguine non dubitarim, et hanc animam longe malim a me avelli quam alienum esse a tam sacro vestro coetu.
Quare si quid est a me factum aut dictum quod tam sanctę non conveniat consensioni, unde vel tantillum istam lęserim ecclesiam, quod nunquam mihi in mentem venit, indica tantum, ego mox accurram, veniam precaturus, culpam agnoscam, non verbis tantum, verum etiam scriptis.
Nihil tueri volo nisi quod rectum est, et ut merito agnosco peccatum fuisse quod istic scripta non communicavimus,
ita si quid aliud sit peccatum, hic quęso neque ętatis, neque officii neque rei alicuius ratio habeatur, sed tantum veritatis pietatis et ędificationis.
In aliquo libello Gallico, qui meo suppresso nomine editus fuerat ne quis offensus nomine ut tunc valde exosum erat a lectione impediretur, quia tandem improbi alio deflectebant scripta quam ego intelligerem, quam fusissime omnia iterum tractavi, ut nemo offenderetur nec captaret ansam errandi, idque tunc assumpto meo nomine.
Quid mihi
faciendum est ubi nomen meum asscripsi, si impium aliquid sit ut unde armentur impii, pii turbentur, ecclesia offendatur? moriar prius quam si cogitem rem tegere et sepelire, et non potius erratum fateri et iis reconciliari quibuscum opto unum esse in Christo.
Hanc mecum facito gratiam ut posteaquam diem migrationis ignoro et visitatus fui domi in meis et in meo corpore non prius hinc abeam quam quod debeo ecclesię persolvam, si eam offenderim et nihil magis ex animo fecerim.
Quod si bona fide
actum sit a nobis et nihil impium exciderit, effice quęso, si me habes eum quem te habeo, ut apud collegas non alius habear quam mea poscit innocentia.
Si Valerando non placeo neque probor, neque Boquino et eiusmodi, si mea fieret culpa, ęgre ferrem.
Sed cum eiusmodi averser ingenia, non est, quod doleam, nisi quod pereant et alios perire volunt secum.
Si tu et fratres cum Calvino, Vireto et aliis piis, qui nobiscum sunt, me absolveris omnibus plene expensis sola id efficiente veritate et
ęquitate, quas gratias agam d(omino) et quantum vobis debebo.
Non dubito, quin Beza plenius ad vos eisdem de rebus ad vos scripserit, ut meis non opus fuerit, quę tu boni consules.
Vale, optime Bullingere, cum tuis omnibus.
Volo salvos omnes collegas, quos utinam coram possem salutare!  Opto et pium senatum optime valere.
Habium quęso saluta et legatum.
Lausannę pridie calendas septembris 1557.
<un>Tuus ex animo Farellus.
<lz>[Ohne Adresse.]

