<nr>[37112]</nr>
<ae>Christian Nägeli an Bullinger</ae>
[Frauenfeld], 9. Oktober 1567.
Zürich StA, E II  342, 517r.-v.
Salutem. Miraris fortasse, pater fraterque in Christo
amantissime, literarum mearum silentium, imprimis ob ea,
quae proxime apud nos coram praeside iudicioque nostro cum
domino Mauritio Schnewolphio, pastore in Steckboren peracta
sunt. Quod igitur nihil de illo negotio hactenus ad te dedi,
caussa fuit, partim eventus expectatio longa et finis, quae
tamen apparet nusquam, partim quod sperabam id melius
dominum Camblinum proconsulem et Georgium Fitzrum oratorem
coram -quam scripto- exposituros, nec non ipsos
Steckborenses, qui consilii capessendi gratia vos
accesserunt. Quoniam vero et alia ab acto iudicio
acciderunt, quae magnopere te scire videbantur, ea hisce
meis literulis breviter inserere  olui, quo videant etiam
nostrates, quantis dolis et fallatiis cum optimo viro et se
quoque   praecipue praeses noster   aliique adversarii
agant. In primo igitur proconsulis nostri discessu, qui fuit
postera iudicii dies, vix impetratum est summis praecibus a
nostro praeside, ut captivum dominum Mauritium ad ecclesiam
suam atque familiam dimitteret, ea tamen conditione, ut
consules, senatus atque totus Steckborensium coetus (qui
sane multum pro suo egerunt pastore et agunt quotidie)
literis et diplomatis pollicerentur, se bona fide pastorem
suum Mauritium,  quocumque vellet die, iudicio, sive
Frouvenfeldae,  sive Badenae fiat, praesentaturos.
Conditionem hanc cum praeses, tum Steckborenses receperunt.
Quoniam vero Steckborenses aliud quippiam subesse
olfecissent, scilicet se et omnia sua praesidi obstricta, si
literas darent. Nam inter alia dixisse praeses fertur (ut
est in nostros vehementissimus) se demum serio, si pastoris
negotium confectum sit, cum toto coetu, eo quod sint tam diu
talem seditiosum hominem passi, nec in tempore significarint
pro officio et iuramento, quo sibi sint obstricti, acturum.
Stato autem tempore, ut erat proconsul noster cum praeside
pactus, Steckborenses apparuerunt non litteris: sufficere
enim rati, si duo pro omnibus, ut in aliis sit negotiis,
sponderent. Praeses duris illos, quemadmodum ex iis, qui
missi fuerant, audivi, verbis excipit videlicet se non alia
conditione facturum et fore contentum nisi literis,
praeterea nisi omnes sumptus, quos fecerit, persolvant.
Cuius ne verbo quidem, ut ex ipso proconsule nostro accepi,
primum mentionem fecerat; novum erat inventum. Metuit forte
contra se tandem futurum negotium, quemadmodum proxime, cum
egit cum Trabero agricola, et sumptus omnes se persoluturum.
Uxor amore ex coniugali pollicita erat primum se omnes, quos
hactenus fecisset, persoluturam. Porro, priusquam concionem
haberent Steckborenses, nam vindemia iam praesentissima
multum impediebat eos, praeses noster abit equo una cum
domino Ioachimo Ruplino et summo lictore -nostri vocant
lantwaibel- ad divam virginem in Eremo: constat autem
Suitiam usque praefectos eosque, qui facto opus sit,
consuluisse. Interea precibus uxoris captivi et
Steckborensium, quibus conditiones praesidis nimis visae
sunt graves, redit ad nos dominus Camblinus proconsul
intercessurus et caussam ex praeside nostro nosciturus, quem
abesse nesciebat. Sed quum non adesset praeses,
protonotarium nostri eum appellant, landschriber accersit,
ultro adveniente domino Ludivico Werlino, qui vires agit
praesidis, hunc vulgus vocat landammen. Illi duo proconsulem
nostrum excipiunt perhumanissime, causamque captivitatis
diutinae quaerenti respondent aliam esse nullam nisi
Steckborensium moram, qui pollicitationibus et conditionibus
non satisfaciant. Habereque se in mandatis praesidis, ut,
quocumque veniant die vades a Steckboren missi una cum
literis in nomine consulum, senatus et totius parochias
partis evangelicae conscriptis, illum dimittant. Interea
hortatu proconsulis conventum habent et literas rationes
vadimonii illius pro pastore suo captivo conscribunt.
Proconsul noster, qui ob negotia diutius adesse non poterat
-vindemiae gratia- equo domum rediit, rem omnem ratus, ut
aiunt, esse in vado. Postera autem die, quo etiam adventus
expectabatur praesidis, vadimonium promissi cum literis
adsunt, magna sui pastoris spe liberandi captivi.
Verum cum in expectatione eodem erat die praeses nempe sub
vesperam, iussi sunt manere, ut ipsimet offerent eas, quod
et fecerunt.  Praeses autem, ut est homo praecipue in
nostrae religionis homines truculentissimus ac
tyrannissimus, literas nec inspicere, nec legere, nec ex
illorum manibus accipere voluit. Sed nimis sero venistis
ait,: animo haec (adhaec?) se totum illud negotium (puto
Eremiticam illi verginem vel Suitenses potius in aurem
susurasse) omnibus nostri huius comitatus dominis, hoc est
septem pagicis, oblaturum, horumque pro nutu, quicquid hac
in re se posth[aec?] iubeant, facturum. Doch so sy wellint
mit allem kosten und schaden verbürgen 1500 gulden, (ecce
quid quaerat), welle er in ledig lassen; doch das sy in zum
rächten stellind. Qui erant missi, se illa in mandatis a
suis non habere responderunt, suis tamen . . . .
indicaturos. Dissuaserunt tamen illis plurimi, ne quid ultra
primam faciant conditionem, partim cum facile coniicere
possint, quid quaerat, partim quod minatus fuerit, se
dominis Helvetiis, inquit, communicaturum negotium. Nuntium
cum responso Helvetiorum expectamus quotidie. Utinam
apportet, si non laeta et aequa, tamen tolerabilia.
Sed ut ad captivum perveniam, cuius gratia haec aguntur
omnia, miraris forte (colende pater fraterque in Christo
charissime), quid is agat et quomodo se diuturna hac gerat
in captivitate. Notum igitur sit il[lum] et consolatione
plenum, constantiaque singulari a deo optimo maximo, cui
accepta ferenda sunt omnia, praeditum, speque summa fretum
in lucem perlaturum veritatem deum. Ex scriptis habeo et
iis, quibus adire eum conceditur. Mihi concessum fuit
hactenus numquam, quamvis in vicinitate, catena ferrea
alligatus, detinetur.
Proxime vero, cum consolatoriam epistolam clam cum libris
aliquot ei per meam ancillam dedissem, ac inter cetera,
multis quoque fratribus flagitantibus, petiissem, utpote rem
apprime necessariam utilemque, accusationis suae ac
defensionis summam, articulos primum, de quibus coram
iudicio accusatus fuit, deinde responsiones, quarum hic
mitto exemplar (nam illos, ut describerem ac tibi mitterem,
petiit) conscripsit.
A custode tractatur quam hu[ma]nissime, licet adversae
religionis homine. Vincula eius utriusque partis hominibus
fere dolent omnibus, et praesidem ob id factum execrantur
fere omn s. Cibo potuque, necnon precibus apud [eun]d[em]
illum iuvant fideles plurimi. Haec opinione scripsi longius,
quae tamen, reverende pater, ut necessaria sunt cognitu, ita
bene consulas velim. Reliqua forte coram. Vale, mi pater, et
et me et symmystas meos omnes amare perge.
Datum  9. octobris anno 1567.
T. d.
Christianus Naegelinus, purioris religionis
ecclesiae Frouvenfeldensis pastor.
Die ort heiliger gschrift hab ich ad marginem verzeichnet.
etc.
Aussen (umgekehrt):
Dem eerwürdigen, wolglerthen herren magister Heinrijchen
Bullingren, pfarreren bim großen münster zuͦ Zürich, minem
günstigen, lieben herren und mitbruͦder. (etc.?)  gen
Zürich.
