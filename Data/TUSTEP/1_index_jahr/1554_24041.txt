<nr>[24041]</nr>
<ae>Pier Paolo Vergerio an Bullinger</ae>
Tübingen, 11. Februar 1554.
Zürich StA, E II 356, 597. / Orig.(Aut.)
Salve, vir clarissime. Praefectus huius urbis diligenter
investigavit de Beato illo vestrate et tandem misit ad me
eam schedulam, quam hic videbis; boni consule, si prius non
potui. Has Lindavium mitto, unde ad te mittantur. Omnia hic
recte, nisi quod frigemus nimium. Deus solem suum illum,
illum alium faciat oriri super nos, qui nos intus calfaciat.
Ubi nactus fuero certum nuncium, mittam ad te quaedam
manuscripta, quae scio te libenter visurum Hen[rici]
Bull[ingere]. Comitia non sunt futura. Regina Angliae
abiecit titulum, quo initio utebatur primum caput p[os]t
Christum regni Angliae et publica autoritate restituit
prorsus sacra antichristi. Credimus Cesarem in suas
Hispanias mox rediturum et Albertum rursus emersum e
latebris contra pffafos. Vale et ora pro me cum tota
familia, schola atque ecclesia. Quispiam canonista in
publica schola in promotione 13 magistrorum dixit se eos
promovere autoritate papae; ego publice reclamavi non
decere; deinde indignatio et zelus ille extorsit a me hos
versus, quos misi homini ferventi cum omnibus illius farinae
viris non paucis.
Bellua cum nobis Tyberina ignota fuisset,
Fundavit falsam in relligione scholam;
Quae postquam lucem Christi conspexit obortam,
Monstrum illud misit prorsus in exilium.
At tu cur revocas, cur non sinis, ut suo Romae
Lustra atque antra colat bellua pestifera?
Tubingae  11. februarii 1554.
Vergerius.
[C]larissimo viro domino [H]enrico Bullingero, [T]igurinae
ecclesiae pastori.
Tiguri.
