<nr>[29014]</nr>
<ae>Matthieu Coignet an Bullinger</ae>
<od>
Solothurn, 24. Januar (1559).
<vo>Zürich StA, E II 368, 400. / Orig.
(Aut.)
S. De iis, que ad me scripsisti 20. huius mensis, habeo gratiam; sed ne existimes quęso me ullo modo aut etiam regem velle patrocinari sceleribus aut cupere Rhetos connivere ad flagitia aut negligentiores esse in causa sanguinis.
Scio enim, quid ea de re dicat dominus et iudicarunt veteres non valere rempublicam, quę non habeat nervos adversus facinorosos et insanabiles, ut nec eum bonum iudicarint, qui non sit acerbus malis.
Sed modus in omni re adhibendus et arte multa sunt tractanda*
[tractanta!), monendi privatim sunt iudices et ab eis inquirendum, cur differant, quod sepissime multas ob causas non leves differtur, nec statim ad populum, iudicem temerarium, dominum superbum et inconstantem et multorum capitum belluam, confugiendum est nec semper omnia movenda.
Intelligis pro tua prudentia, quid velim et in eam rem afferre possim.
Legisti apud veteres Romanos ex eo gloriam regis fuisse, quod libertatem suam non acerbitate suppliciorum, sed lenitate legum munitam esse
voluerit nec ut populo mitiores p......e placuerit.
Sed hoc tibi affirmo regem ęgre tulisse, quod verbum fecerit d.
a Cambray ea de re et mandasse, ut arbitrio iudicum eam cognitionem relinqueret.
Ego etiam, tametsi sint multa, quę me movere possint, ut pro uno ex captivis illis deprecarer, abstinui sciens eos, qui iudicum manus contra ius effugiunt, casuros in dei manus, qui ultor est innoxii sanguinis fusi.
^$Ex Augusta Vindelicorum scribunt ad me nonnulli se recepisse literas scriptas
Antverpie 12. huius mensis, quibus signifficatum, cum magistratus duceret ad supplicium unum, qui Romane ecclesie adversarius erat, populum pessime tractasse apparitores omnes et iudices et rem parum abfuisse a seditione atque ob id eo se Philippum contulisse a Bruxellis cum decem militum Germanorum vexillis, que vult ibi relinquere et imponere praefectum non sine magno damno urbis et mercatorum.
^$Electus imperator expectat Auguste principes, qui privata habent comitia non longe a Francfort.
Scribunt etiam ex Bosne (Posen), urbe Polonie, regem Polonię gravissime egrotare, et quia nullum relinquit heredem, timent, ne eius mors sit causa magnorum motuum.
Scribitur ad me e Lozenna Viretum, socium et diaconum 20. huius mensis dimissos a senatu Bernensi et ab ea republica commeatum liberum impetrasse et ministros classis retentos aut manum in eos iniectam.
Hęc nonnullorum culpam arguent et varios excitabunt rumores; mali enim aliorum mala suam putant occasionem.
De pace inter
principes nihil scribere possum.
Dominus illorum corda inclinabit ad gloriam sui nominis et ad ea, que ipse constituit agere.
Salutabis d.d.
Galterum et Martirem meique eris memo[r] et filii.
Bene vale.
Sol[uturi] 24. ianuarii.
                                  Tuus M[atthias] C[oignetius], quem nosti.
[Adr.
v.a.
Hd.:] Domino Henrico Bullingero, ecclesiae Tigurinae pastori vigilantissimo.
^$Tiguri.
