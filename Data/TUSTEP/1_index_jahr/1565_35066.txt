<nr>[35066]</nr>
<ae>Johannes Haller an Bullinger</ae>
Bern, 28. Juni 1565.
Zürich StA, E II 370a, 336. / Orig.
(Aut.)
S. Reversus sum his diebus Lausanna.
Duxi illuc mecum fratris filium et iussu senatus una cum domino Manuele statum scholae illius inspexi, quę per domini
gratiam mediocriter floret.
Brenvaldus vester locum ibi honestum habuisset, si non insolentius, quam par erat, se gerere voluisset; discessit inde, antequam
veniremus.
Audimus illum Heidelbergam profectum.
Sponsam Lausannę reliquit.
Blasius valet cum suis omnibus et te vehementer salutat; rescripsisset, nisi
illum
et praesentia mea et aliae occupationes, quę cum hac concurrebant, ipsum impedivissent.
Novi illic nihil accepimus praeter ea, quę d.
Beza iam prius ad te scripsit, nisi quod relatum nobis fuit Turcam ex improviso insulam Melite seu Maltam
occupasse, arcem vero adhuc teneri a nostris.
Hoc idem senatui quoque nostro scriptum est a nobilibus quibusdam Sabaudis, dum nos abfuimus.
      Domino
Gerardo a Wattenweyl ex Hispania scribitur Tunetum a Turca et Draguto captum regemque illius loci ibi comprehensum cum omni sua prosapia mox decollatum esse.
Tristia sunt haec; sed metuendum, ne graviora et tristiora sequantur.
Obiit quoque interea episcopus Sedunensis, in cuius locum hisce diebus communi consilio
decuriarum et capituli, ut vocant, electus est Hildebrandus a Riedmatten.
Decuriae cum summo capitaneo praeservarunt sibi aliquos articulos erga episcopum er
capitulum, qui etiam ipsis concessi sunt; sed qui aut quales illi sint, nondum cognovi.
Afferunt etiam hodie nobiles quidam ducem Sabaudiae Casalum in
Pedemontio (liberum hoc erat, ut audio, et nulli subiectum oppidum) occupasse.
Nostrum foedus nondum est conclusum; spero per domini gratiam fore, ut mora hac
dissolvatur prorsus; dann es ist nitt jederman lustig meh und wirt so vil darzuͦ grett, das es denocht helffen sött.
Nihilominus tamen metuere non desino et
dominum orare, ne nos inducat in tentationem.
     Der saffoisch friden ist auch noch nitt besiglet; ich mein, si habind ire sigel verloren.
Interea nostri
fruuntur integra possessione ut prius, qua utinam perpetuo fruantur! Nostri omnes te diligenter salutant, praesertim Steigerus, Diesbachius, Grafenriet,
Ludovicus Zehenderus, qui proxima lunę et filii et filię nuptias simul celebravit; filio despondit Adriani Ginneri, divitis et honesti civis, filiam,
filiam vero elocavit N. Wyßhanio, d.
Casparis Wyßhanii, senatoris, filio.
Sed puto te hoc prius cognovisse.
Salutant te etiam socer, mater et uxor.
Saluta tuos omnes meo nomine.
Bernae  28. iunii sub noctem 1565.
I[ohannes] Hallerus tuus.
Clarissimo viro d.
Heinrycho Bullingero, domino et compatri meo perpetua observantia colendo.
Tiguri.
