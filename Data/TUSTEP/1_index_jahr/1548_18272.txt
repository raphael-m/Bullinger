<nr>[18272]</nr>
<ae>Ambrosius Blarer an Bullinger</ae>
<od>[Griessenberg, 26. Oktober 1548]</od>
<vo>Autograph: Zürich StA, E II 357a, 545</vo>
<dr>Bl. II, 7571f</dr>
<re> </re>
<tx>Es stat zuͦ Costentz ymmer ye lenger ye erger
mitt aller lichtfertikait in fressen, suffen, spylen, gotzlesteren, hurerey,
tantzen, in welch laster und lichtfertikait ain grosser tail der burger ouch
gerathen, und nympt alles täglich zuͦ, nitt anderst dann samm man alles
erstatten welle, was byßanher durch guͦte zuchtordnung versumpt worden. Dem
herren gott im hochsten himel seye es geklagt etc.
^$Man nympt ettlich burger ouch zuͦ söldner an; aber doch, welche
schwytzerland, sollend darzuͦ nitt zuͦgelassen werden usß bevelch des
obersten.
^$Der oberst, Niclauß von Bolwyl, vom adel, hat ain gräffin zuͦ aim wyb, und
ist er ouch zuͦ aim freyherren gemacht, etwan französisch gewesen, ain gar
wundergschwynder kopff, der schon alle glegenhait gantzer statt mitt allem
inkommen und ussgab von minsten byß auff das maist in kopff gefasset, ouch der
burger und sonderer personen sachen und wesen wunderbarlich durchfumtelet, davon
ain buͦch ze schriben. Ist schier uber den Julium C[aesarem], dictatorem etc.,
aber ain grymmer mann; trinckt von desßwegen gar kain wyn, das er nitt gar
unsynnig werde.
^$Uff morn wirt ain ratsbottschafft, doch nun ain person, namlich Hans Muntprot,
zum könig ryten etc. sampt ainem schriber; soll werben um relaxierung der
arrest, um uffhebung der acht, und das der konig die statt vertretten welle
gegen pfaffen unnd allen, die ansprach an sy habind, mitt ettlich andern
derglichen articuln. Aber der frommen usßgetrettnen gedenckend sy nienen,
begerend ouch kainer predig noch ychtzit, so die religion belangt. Ach gott vom
himel, des grossen jomers! Und der gmain mann ist bereddt, man werd inen ain
prediger lassen, und habe man darum angesuͦcht. Diser gesandt ist ain gantz
ungebruchter mann, der doch gar nitt zuͦ sölichen sachen tougt etc. Aber da
ist nieman dahaim. Der oberst hat nitt ainen noch ersechen können im rath, den
er disem dorffte zuͦgeben, und ist diser ouch dem handel kainswegs gemäsß.
Ach, wie offt muͦsß diß regiment noch schamrot werden! Aber allso soll und
muͦsß es gohn; ist gottes gerecht urtail.
Capita praecipua iuramenti: den könig fuͤr ain erbherren zuͦ haben und
erkennen in ewigkait; was ir majestat in der alten christlichen religion
fuͤrnemen werde, demselbigen zuͦ geleben; kaine pundtnusß mitt yeman ze
machen; allen mandaten des konigs fuͤrohin gehorsam ze sein; sich in die
kriegszüge geprauchen ze lassen.
^$Vyl thaimherren und pfaffen sind in der statt gewesen, ire heuser und höf
besichtiget. Ich waiß von fuͤrnemen under inen, das sy all übel zefriden, das
die stat kongisch. Ettlich under inen sagend: da die von Costentz den pfaffen
wyter nitt haben wyssen zuͦ laid ze thain, seyen sy konigisch worden; habind
inen selbs und den pfaffen ain ruͦten uber den hindern gemacht, die sy zuͦ
baiden tailen nitt fröwen werden.
^$Man hat allen ustrettnen ire guͤtter arrestiert, inventiert, yederman by dem
aid gebotten, alles anzuͦzögen. Man nympt inen allerlay usß den hüsern, und
versicht man sich, sy muͤssind komen um alles, das sy in der statt und uff dem
andern boden habind, und ist kain truw gegen den frommen leuten, die doch nichts
gehandelt, dann das inen bevolchen gewesen, ja vyl minder dann vyl ander, die es
yetz guͦt habend. Gott erbarme sich der lieben, guͦten leut hie und
ewigklich!
<un>Fehlt
<lz>[Adresse:] Praestantissimo viro D. Heinricho Bullingero,
venerando charissimoque fratri suo.
^&x ---> Bullinger an Johannes Haller, 26. Oktober 1548, am Ende der Datei! ^&x{
