<nr>[27282]</nr>
<ae>Bullinger an Nikolaus Radziwill</ae>
Zürich, 6. November 1557.
Zürich StA, E II 342, 343b.
/ Aut.
Kopie.
Wotschke 73. (Notiz).
Palatino Villnensi.
Illustrissime princeps, domine clementissime.
Gratulamur principibus viris, tuae pietati inprimis adoeque patriae univers  , regno inquam Poloniae felicissimae, quod tandem post difficillimas peregrinationes, post labores exantlatos plurimos necnon durissimos insignem pietate eruditioneque virum d.
Ioannem a Lasco receperitis redeuntem in patriam.
Est hic vir toti patriae ornamento maximo.
Norunt ipsum pii et docti viri omnes per totum orbem christianum, apud quos item magna pollet authoritate.
Sciunt enim illum ante annos viginti relictis
propter evangelium dei facultatibus amplissimis et honoribus dignitatibusque maximis sequtum esse Christum pauperem atque in suo illo exilio ita sese per dei gratiam gessisse, ut ne hostes quidem in ipso potuerint culpare quicquam.
Eruditio illi solida est, pietas et religio syncerissima experientiaque rerum plurimarum varia, multiplex et singularis.
Insignia ab ipso se beneficio accepisse testantur ecclesiae Phrysiacae, Anglicae atque Germanicae.
Videtur sane divina bonitas hunc homin(em)
tentationibus et iactationibus variis praeparasse rebus gerendis maximis adeoque reformandis amplissimis regni Poloniae ecclesiis.
Felices ergo arbitrantur vos futuros, quotquot usquam sunt viri docti et boni, si agnoscentes hoc dei insigne beneficium singulari isto dei organo utamini ad reformand m legitime et syncere sacras Poloniae ecclesias.
Inde vero exorietur regni tranquillitas et felicitas ac merces a deo amplissima.
Habetis in hoc uno viro, quod vix alioqui assequeremini, si ex variis
locis viros evocaretis doctos, qua molestia quibusque sumptibus nihil erit opus, cum pro pluribus huc unus satis esse videatur ac ab uno audire liceat, quam forte a pluribus vix tanta audiretis synceritate et gratia, nimirum unicam et eam unicae scripturae veritatem.
Hoc ipsum libenter suggessissemus serenissimae maiestati regiae, cui omnia felicia imprecamur ex animo, nisi speraremus haec et alia salutaria te perpetuo eius inspirare animo.
Dominus, qui corda principum parat et dirigit, regat
corda quoque omnium amplissimi Polonici regni procerum, ut ea, quae dei gloriae sunt et faciunt ad conservandam regni salutem, sedulo et constanter velint et perficiant.
Salutant pietatem tuam et commendant se serenissimae regiae maiestati atque tibi omnes symmystae et fratres huius ecclesiae ministri, d.
Gvalt[erus], Wolphius, Bibliander, Martyr, Lavaterus, Hallerus, Wickius, Zvinglius, Simlerus, d. Gessnerus, Frisius ac caeteri omnes.
Dominus benedicat tibi et toti domui tuae.
Vive et vale.
Tiguri 6. novembris anno 1557.
H[einrychus] Bullingerus, Tigurinae ecclesiae pastor etc.
