<nr>[20193]</nr>
<ae>Johannes von Ulm an Bullinger</ae>
Oxford, 22. August 1550.
Zürich StA, E II 369, 205.
Zur.lett. III, S. 414ff.
Ep.Tig. III, S. 274f.
Orig. (Aut.)
Si vales, bene est; nos hic recte valemus. Cum sit cui dare
ad te literas
possim, non praetermittam, etsi quod scribam non habeo. In
rebus enim studiisque
meis nihil sane est novi, eandemque vivendi, quam nunc diu,
rationem constanter
teneo. A te nunc potius indies expecto literas, et cum eis
item promissi tui
solutionem; quae res ne nos fallat, deum immortalem precor
ac quaeso et
obtestor. Principi nostro literas tuas ostendi, quibus tuum
illi studium et
benevolentiam per me deferre voluisti. Nihil (credas mihi
velim) hac relatione
aut gratius, aut praeclarius, aut magis omnino in optatis
illi obvenire
potuisset. Quare quantum tum mea tum tua intersit, qui fidem
illi nostram plane
obstrinximus, tute facile cogitare potes. Inscriptionis
formam ad te nunc
saepius <gr>kaJhkontws</gr>, id est, planam ac rei
convenientem misi. Semel eam
et iterum te accepisse non dubito; quare amplius eius
meminisse nolo. Orationes
tuae, regi nuper descriptae, nunc Anglice redduntur a Thoma
Caio, viro sacrarum
literarum studio doctrinaque praestantissimo. Urbis huius
est
<gr>arcigrammateus</gr>, et homo tui perquam studiosus et
amans; in hac item
tota insula multis iamdudum praeclarisque monumentis ad
omnem est memoriam
commendatissimus, meque sibi tua causa familiaritate ac usu
vult esse
coniunctissimus. Dux Somerseti quique millia passuum abest
iam ab urbe nostra.
Is sumptu suo Othonis nostri libellum in linguam Anglicam
transferri curavit:
aureus profecto habetur, et ab optimis quibusque et
doctissimis legitur. Operae
precium meo iudicio fecerit, si Latinum reddat; non enim
dubito, quin plus lucis
incorrupta Latini sermonis integritas sit allatura, quam
sermo Anglicus. Coxus,
vir tui amantissimus, paucos ante dies hic fuit: accessi
ipsum, et numquid ad
te velit, interrogavi. Respondit se una cum rege ad vos
scripturum. Ego utrunque
iam scripsisse arbitror. Rex ipse, ut ex literis Huperi<f1>Hooper.<fe>
iamdudum cognovisti,
ecclesiae vestrae bene inprimis vult. Superiori septimana
cum Huperum
confirmaret in episcopatu, atque iuramentum ab eo peteret,
forte in libello
sanctorum vidit eiuscemodi factam ab episcopis mentionem,
qua per ipsos iurare
confirmarique debeant. Commotus graviter rex: Quid hoc,
inquit, mali, Hupere?
An sanctorum nomine aut dei haec instituantur officia?
Sententiam suam Huperus
simul ac dixit, rex statim errorem episcoporum sua manu
obliteravit. Haec ex
Petro Martyre pro certissimo accepi. Huperi contentio cum
Treherno (laus deo)
quiescit, ac ferme est extincta, quanquam alter, Huperus
scilicet, in longe
maiora periculosioraque cum quibusdam inciderit. Fertur
nuper in concione coram
rege dixisse, matrimonium semel fractum et adulteratum nec
magistratus
intercessione nec coniugum voluntate restitui ac
redintegrari posse, ut sit et
habeatur sanctum coniugium: quae sane verba plurimos
eosdemque bonos multum
perturbarunt. Habet is suae sententiae perquam paucos
asseclas, nec Petrus
(puto) unquam hac in re faciet cum eo: videtur enim omnibus
eius nimis dura et
vehemens opinio. Sed de hoc alias plura scribam, ubi
certiora cognovero; interim
haec tibi soli dicta scriptaque esse volo.
Bucerus valet et vivit: hic est bis concionatus. Summam
eorum quae dixit ex
Stumphii literis plene cognosces. Sumus cum eo pransi.
Humanissimum se erga nos
praebuit. Quo tempore cum hic esset, forte literas e Galliis
accepit, quibus est
illi significatum, Sorbonistas cum quibusdam aliis coram
rege suo contendere de
Hębraica lingua. Sorbonistae cupiunt professionem eius
linguae penitus tolli;
caeteri diversum moliuntur. Quid isti impurissimi nebulones
et sacrilegi fures
quaerant, facile est videre: cantu enim cognoscitur avis.
Illo ipso die venit
huc Arnoldus Byrkmannus, qui refert nobis, inquisitionem
quandam haereticae
pravitatis (sic enim Christi doctrinam vulgo vocitant) ab
Antiocho, aut, si
mavis, Iuliano nostro esse aeditam, qua omnes de Christo
bene sentientes in
inferiori Germania sacrificis suis immolandos iugulandosque
tradiderit, ita ut
liberam posthac habeant in quemvis vel civem vel peregrinum
examinandi
dilacerandique potestatem. Inqui[si]tionem ait Lovanii in
sacrificorum
carnificina impressam, et ante 20 dies Antverpiam esse ad
magistratum delatam;
quam simul ac cives inspexerint, eius reclamationem ac
execrationem a summis et
infimis in tota Belgica subsecutam. Nuncium affirmat ab
ipsis in carcerem
coniectum. Quid porro sit futurum, deus ipse viderit. Hoc
certissimum est,
mandatum illud necdum esse receptum. Sed metuendum, et
quidem vehementer,
carnificem papae id tandem obtenturum: quod si fiat, dubio
procul calamitas
ista longius serpet atque progredietur.
Reliquum est, mi charissime et exoptatissime praeceptor, ut
valeas, et literas
has familiariter scriptas boni consulas. Delumbatum illud
scribendi genus, te
authore, negligo atque contemno. Salutat vos omnes Petrus
Martyr, ac studium et
laborem vobis per me defert ac pollicetur sempiternum. Meo
nomine multum salvere
iubeas d. Othonem et Zwinglium generum tuum; inprimis d.
Ambrosium Blaurerum,
optimum et doctissimum virum. Scripsissem nunc illi, si
tempore non excluderer.
22 augusti, Oxonii, e collegio regis.
Tuae authoritati deditissimus Iohannes ab Ulmis.
Viro singulari doctrina et pietate praedito Heinricho
Bullingero, domino suo ac patrono colendissimo.
^&x ---> Caesarius an Bullinger, 24. August [Bartholomäustag] 1550 oder 1551? Zürich ZB, Ms Z II 3045.01 (Depot Evang.-ref. Kirchenrat) ^&x{
