<nr>[19153]</nr>
<ae>Die Berner Prediger an die Zürcher</ae>
<od>Bern, 27. Juni 1549</od>
<vo>Autograph von Johannes Haller: Zürich StA, E II 337,404.
(Siegel...)</vo>
<dr>Ep. Calv. 1214 (XIII, 312ff.).</dr>
<re> </re>
<tx>S[alus] ab eo qui salus nostra est etc. Quamvis superioribus
diebus nostram declaraverimus sententiam, sicut a vobis
requisiti eramus, colendissimi et venerandi fratres, super
scripto illo quod ad nos misistis de conciliatione vestra cum
fratribus Genevensibus in materia sacramentorum, tamen quia
nostro non contenti fuistis responso, et insuper flagitatis ut
denuo nostram declaremus sententiam, et libere atque mature eam
vobis significemus, non possumus hoc vobis denegare, quos
impense in Domino colimus et diligimus, ut coniunctissimos
nostros et maxime necessarios fratres. Rogamus vero ut eam, quam
et ipsi requiritis et nos praestamus, libertatem aequi bonique
consulatis, expendentes quid nos moveat quod non possimus a
priori scripto et sententia nostra divertere. Speraveratis
(sicut vestra sonant verba) vos nobis longe gratius praestitisse
offitium quam nos vel agnoscere vel recipere videamur. Atqui,
dilectissimi fratres, speraveramus et nos, non posse hoc vos ex
nostris colligere literis, siquidem diserte testati sumus, nihil
nos habere quod hic reprehendamus, sed videri omnia bene docte
et christiane dici, maxime cum omnes excludantur errores, qui
hactenus huic contentioni materiam suppeditasse visi sunt.
Putamus nihil a nobis dici potuisse clarius. Adiecimus nos tam
vobis quam illis de hac concordia gratulari. Declaravimus
nunquam publicum inter nos et ecclesiam Gebennensem fuisse
dissidium quod publicam mereatur reconciliationem. Et hoc ipsum
adhuc disertis testamur verbis, et confitemur nihil nos habere
quod in hac vestra declaratione reprehendamus aut traducamus.
Nequaquam: sed optaremus omnes quod talis perpetuo fuisset eorum
doctrina qui nunc in hanc declarationem concesserunt. Putamus
nunquam tantum dissidium in nostris oriturum fuisse ecclesiis.
Optamus ex toto corde ut sic pergant. Pergemus ita et nos.
Diligemus ipsos. Si quid fuit obscuritatis in praefatione, satis
id a vobis iam declaratum est in posteriori scripto: qua
declaratione optime sumus contenti, et tanto magis erimus si et
illi posthac tanta in docendo et scribendo luce utantur. Proinde
nolumus videri ut qui a vobis dissidere aut nos ipsos separare
velimus. Hoc tamen dicimus sicut et prius, attestante nostra
conscientia, qua obstricti sumus ad invigilandum ecclesiis
nostris passim per urbem et agrum, non videri nobis e re
nostrarum fore ecclesiarum, si isthaec vulgetur concordia.
Habemus ministros passim magni numeri, inter eos diversa
iuditia. Latent in illis adhuc scintillae dissidii et incendii
veteris, quod mirum quam brevi exardesceret et recrudesceret, si
ulla adhiberetur quantumvis exigua materia. Nihil tamen omnino
hic volumus vobis praescribere. Requiritis nostram sententiam.
Non vultis etiam ipsi nobis praescribere. Boni ergo consuletis
nimirum, si eam vobis explicuerimus simpliciter et ex bona
conscientia. Idem et vobis concedimus et amplectimur etiam ex
animo vestram libertatem. Caeterum quod subscriptionem attinet,
omnino illuc accedere non possumus. Non quod veritatis nos
pudeat, quod non sufficiant ista nobis, sed quia hoc sine maximo
ecclesiarum nostrarum motu fieri non posset. Libere loquimur
vobis. D. Calvinus et Farellus plaerisque senatoribus nostris et
noti et suspecti sunt, et pernitiosa moveretur camerina si
quicquam hac de re ad senatum referremus. Prinde libentius
volumus dissimulando prudenter pia concordia frui quam
divulgando imprudenter pro concordia commutare discordiam
maximam. Proinde, colendissimi fratres, quod vulgationem
attinet, permittimus eam vestro arbitrio. Nolumus praescribere.
Dicimus tamen pro ecclesiis nostris quid nobis videatur. Quod
vero nostram attinet subscriptionem, scimus hoc sine magno
reipublicae nostrae motu fieri non posse, et proinde rogamus ne
nos violentius adigatis, sed perpendatis quod, quicquid agimus,
non ex affectibus sed pro offitio nostro, et cura quam ecclesiis
nostris praecipue debemus, facimus. Subscripsimus semel omnes
disputationi nostrae vestraeque confessioni editae contra
Lutherum. Cui si subscribant alii, iam non opus erit ut novae
subscribamus confessioni. Sed concorditer confitentes et
docentes quod semel confessi sumus diligamus mutuo et serviamus
Domino in finem usque. Valete, colendissimi fratres, et haec
nostra eo quo a nobis scribuntur animo suscipite. Tribuimus
vobis multum ut merito, et nullam habemus quam plus suspiciamus
et veneremur ecclesiam, neque unquam a vobis separabimur. non
possumus tamen non nostrum in hac re declarare animum. Speramus
candide vos interpretaturos singula. Valete denuo et Dominum pro
nobis diligenter invocate. Faciemus idem pro vobis.
^$Bernae 27. Iunii anno incarnationis Christi Iesu 1549.
^$Ioannes Hallerus suo omniumque symmistarum pastorum et lectorum
in ecclesia Bernensi nomine subscripsit.
<lz>[Adresse ...]: Praestantissimis viris et fidelissimis
Christi et ecclesiae ministris pastoribus et lectoribus
ecclesiae Tigurinae fratribus et symmistis venerandis et
charissimis.
