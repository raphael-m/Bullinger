<nr>[43140]</nr>
<ae>Bullinger an Tobias Egli.</ae>
(Zürich), 4. Dezember 1573.
Zürich StA, E II 342a, 722. / Orig. (Aut.)
Graub. III, 455f. R.
S.  Binas a te, frater, priores 23. novembris datas et cum
his processum
peractum cum Gantnero, quem his inclusum remitto et gratias
tibi ago. Gratias
autem imprimis deo ago, qui hominem hunc versipellem in
lucem protraxit, ut
amplissimus magistratus, si modo videre vult, qualis hic sit
et quid ab eo
expectet, videat. Dominum oro, ut hominem corruptissimum, ne
ecclesiae dei
damnum inferat, eiiciat. Subinde enim vereor, ne, quae
istorum sociorum
inconstantia et lubricitas est, falsa sub specie et
promissis mendacibus et
simulatione contagiosa sese iterum insinuet et homines
inveniat, qui illum
suadeant esse tolerandum. Dominus adsit ecclesiae suae!
Posteriores ultima
novembris datas iam nunc accipio et nova quaedam a Lentulo
ut et superioribus
vel prioribus quaedam adiuncta, pro quibus omnibus gratias
ago, quam possum
maximas. Nec in praesentia quicquam habeo certi, quod
rependam. Rumores sunt
varii. Pudet me usqueadeo inter se adversa et diversa
commemorare. Literas a
magistratu vestro datas Comensi episcopo intelligo de
iurisditione politica et
decimali; est autem alia ecclesiastica, cuius nihil video
restitui episcopo.
Vergeret ea concessio ad eversionem ecclesiae, ut bonus vir
ille scribit, cuius
epistolam mittis, quam nunc legere incipio etc. Nec dubito,
quin Borromeus et
Comensis et tota fex illa percuperent se restitutos in
integrum. Quod monachos
attinet, singuli debent adniti, ne turbatores illi et
seductores recipiantur.
Multi sunt viri boni in magistratu, qui intelligunt pestem
esse reipublicae et
ecclesiae monachorum examina; hi instigandi et adhortandi
sunt, ut officium suum
faciant. Legatus ille Rheticus regis, dum hac transiret,
misso interprete
invitavit me ad coenam cupiens, ut ille dicebat, meam
amicitiam et
familiaritatem contrahere. Ego vero gratias egi et
significavi me non venturum.
Sed et diebus aliquot aedes egressus non sum propter capitis
imbecillitatem et
dolorem, quem in sinistra coxa plus nimium sentio. Templum
tantum ingredior, per
caetera domi lateo. Senium me praegravat, et vires perpetuis
laboribus
debilitatae, imo fractae me destituunt; sic vult dominus,
cuius voluntas bona est et salutaris.
Vale aeternum cum domo tua et amicis et fratribus nostris,
quos ordine singillatim salutabis.
4. decembris 1573.
   Tuus Bullingerus
Ornatissimo viro d. Thobiae Eglio, Curiensis ecclesiae
fideli ministro, fratri
charissimo.
                      Chur.
