<nr>[20146]</nr>
<ae>Richard Hilles an Bullinger</ae>
London, 25. Juni 1550.
ZÃ¼rich StA, E II 343a, 438.
Zur.lett. III, S. 268ff.
Ep.Tig. III, S. 176ff.
Orig. (Aut.)
Laus deo. Die 25. iunii 1550.  Londini. S.P.  Hodierna die,
mi domine
charissime, literas tuas quasdam ad dominum Ioannem Hoperum
datas tradidi nec
dubito, quin brevi, si opus fuerit, ad easdem responsum tibi
dabit. Literas
illas tuas, que fuerunt incluse in Ioannis Burcheri literis
praesenti mense ad
me datas intelligo; plerasque enim alias tuas epistolas iam
dudum subinde a
Burchero accepi atque easdem, quamprimum potui commode,
illis tradi procuravi,
quibus erant inscripte; similiterque semper facere, cum opus
fuerit, me habebis paratissimum.
Proximo mense maio literas tuas, 13 martii ad me datas,
accepi una cum exemplo
decadis 3, de quo ibi mentionem facis: habeoque tue pietati
permagnas gratias,
quod ita mei memor esse non dedigneris. Libellum adhuc non
legi: placent tamen
mihi multum argumenta que inibi tractare polliceris; maxime
autem de
negotiationibus libenter audio. Quia scio te gaudere quod
Anglie status
feliciter satis habet, certiorem te fatio, quod nunquam
antehac talis erat etate
nostra spes de evangelii puriore doctrina, promotione, et de
antichristianis
caeremoniis ac traditionibus plene subvertendis et
eradicandis: ita ut Baalamos
aliquot veritatem predicare populoque dei benedicere
quotidie expectamus. Et
fama est, Wintoniensem episcopum brevi e turri Londonensi,
ubi duobus aut tribus
annis fere detentus fuit propter eius pertinacitatem, iam
liberatum iri, atque
puram Christi doctrinam publice asserturum; quo tamen animo,
novit deus, forte
illubenti. Quomodocunque tamen fiat, nos interim gaudemus
omnes hic quotquot
evangelio favemus, quod predicabitur Christus Iesus clare.
Sed huiusmodi plura
nuper ad dominum Ioannem Butlerum scripsi, quem precor
salutare meo nomine
digneris, atque etiam illius uxorem piam.
Quantum ad literas tuas ad alios, vel aliorum ad te datas
spectat, quod cupis
perfitiam libentissime. Hortatus autem sum iamdudum
Burcherum predictum de
eisdem diligenter. Atque non dubito, quin quod cupis
libenter faciet, modo
pecuniam, quam pro talibus literis exponere debet postis,
recipere poterit
Argentine. Coniux mea, que nunc (deo gratie!) convaluit a
gravissimo morbo, tibi
tueque uxori piissime commendatam habet ex animo, etiam
ille, que fuit olim uxor
domini Megandri, et ceteris isthic ei notis. Non dubito,
quin dominus celestis
pater pro illa tuas aliorumque pias preces exaudivit; agebat
enim quasi animam
bis aut ter alternis noctibus in preterito mense decembri,
cum scripseris ad me
et ad alios etiam hic. Scribis quod voluptate aliqua cares,
dum nihil scribo ad
te, et quod delectaris meis literis. Igitur nunc tandem
rescribo, quanvis
materiam ullam, unde igitur ita delectatus fueris, equidem
non video, preter in
hoc, quod scripsi modo raptim de spe quam hic habemus omnies
pii de promovendo regno dei et Christi.
Quod litere tue aliquando tardissime hic redduntur, diu
delitescentes in
itinere, causa est quod Ioannes Burcherus eas subinde mautis
tradit Argentine,
etiam aurigis et vectoribus qui merces per Rhenum deferunt
Antverpie. Hoc autem
precipue facit, quum sarcinule literarum utcunque magne
sunt: cogeretur enim
alias postis dare pro singulis unciis que habent ponderis
decem cruciferos
Spire, neque multum minus etiam Antverpie et Londini, si per
postam abhinc
amandarentur. Antverpie enim posta accipit pro folio papiri
Londino deferendo
stiferos duos Brabanticos, et preterea Londini tantum; hoc
est 4 stiferos pro
folio uno integro papiri: sed cum mercatoribus literas
deferendas tradimus, neque hic nec illic damus aliquid.
Dominus Bernardinus et Bartholomeus Trehernius te plurimum
resalutant. Oro autem
te, mi domine, ut me commendatum habeas omnibus isthic mihi
bene volentibus,
nempe d. Gvalthero, d. Bibliandro, d. Pellicano, Zvinglio,
Ludovico Lavatero, et
aliis. Quo in statu sunt d. Hoperi res, qui ante duas menses
a regia maiestate
episcopus Glocestrie nominatus est, ex ipsius proculdubio
literis intelligis.
Perseverat ille per gratiam dei assertor evangelii
constantissimus, et de
negotio eucharistie vestram orthodoxam doctrinam ubique hic
liberrime
contionatur: suadet, immo persuadet omnes. Nostri etiam
semper, quotquot ex
animo veritatem diligebant, in illam opinionem eucharistie
propensi erant. Ad
uxorem tuam castissimam meo nomine salutem dicere precor in
domino Iesu, qui nos
semper dirigat in via veritatis. Amen. Vale.
Tuus ex animo, R[icardus] H[illes], Anglus.
Doctissimo atque pientissimo theologo, domino Henrhico
Bullingero, amico mihi
charissimo, dentur litere.
                                Tiguri,
