<nr>[37049]</nr>
<ae>Josua Finsler an Bullinger</ae>
Biel, 1. Juni 1567.
Zürich StA, E II 375, 807. / Orig. (Aut.)
S.  Literas tuas, reverende in Christo pater, 15. maii datas
ego accepi una cum memorialibus in Marcum maii ultima die
per d. consulem Wytembacchium a Bernatibus redeuntem, pro
quibus ego tibi maximas ago gratias; nonnihil enim
subveritus sum, ne nimis tibi alias maioribus negociis
districto nimi[um] molestus esset. Rettulit mihi
consul Wyttembacchius Bernates publica senatus populique
consulto cum Sabaudo transegisse omnino secundum conditiones
superiori anno a Helvetiorum legatis Badenae et Basiliae
propositas ac ipsos illi reddere intra 10 hebdomadas 4
praefecturas Ripaille, Thonon, Terny et Gee. Modo dolus non
subsit; bene agere videntur; sed rara principibus fides.
Hispanus nomine Sabaudi literas obsignat sigillo authentico
grandi. Rumor est tamen Hispanum obiisse; quod si verum
esset, magna omnium rerum fieret mutatio ac vicissitudo, ac
timendum, ne saepius imitando patrem moriatur. Sed haec deus
optimus maximus viderit, cui in tantis omnium rerum
periculis res omnis permittenda. Operam dabo, ut ad tempus
praefinitum tua tibi remittam diligenter. Maii 29a, qua
superiora confirmata sunt, praesentes adfuerunt Bernae omnes
provinciarum praefecti una cum legatis Sabaudi ac urbis
Genevensis; sed forte alii de his ad te cum certiora tum
prolixiora. Mihi festinandum erat propter tabellarii
inopinatum abitum.
Deus optimus maximus tibi lavanti tuisque omnibus benedicat
teque nobis incolumem servet diu ad nominis sui gloriam
ecclesiaeque utilitatem. Salutant te cum tuis omnibus
plurimum consul Wyttembacchius, archigrammateus urbis
nostrae, symmystae mei, imo omnes boni, omnia fausta tibi
precantur. Plurimam ex me salutem dicito, quaeso, Simlero,
Lavattero, Zvinglio, filiis tuis, dominis meis
colendissimis. Vale, optime pater et domine reverende.
Biennae  1. iunii raptim anno 1567.
T[otus]
t[uus] Iosue Vinslerus, Tigurinus.
Eximio domini nostri Iesu Christi servo d. Henrico
Bullingero, urbis Tigurinę episcopo vigilantissimo, domino
et patri suo plurimum colendo.
An m. Heinrych Bullinger zum Großen Münster, Zürych.
