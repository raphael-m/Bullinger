<nr>[21284]</nr>
<ae>Bullinger an Johannes Calvin</ae>
ZÃ¼rich, 27. November 1551.
Leyden, Cod.Perizon. 5,  35.Kopie.
Ep.Calv. 1558 (XIV, 207ff.)
S. D.  Laboravi qua potui diligentia et fide. Quid
profecerim intelliges partim ex Michaele nostro, cui omnia a
magistratu nostro concessa sunt sicut postulavit, partim ex
communibus literis. Grave, imo non omnibus facile, est
disputationibus simpliciter subscribere, praesertim quum in
his fere inveniantur quae lectores alia ratione tractari
posse existiment, et forte commodiore. Ac miror vos a nobis
id postulasse. Satis clare mox in consensionis nostrae
initio, ubi de electione ac salute et damnatione hominum
disserimus, hoc negotium expositum est. Ea ego non aliter
accipio quam uti in Decadibus meis, maxime 4 ser. 4,
exposui. Deus philantropos, apud quem non est personarum
Petro teste respectus, pro bonitate sua vult omnes homines,
uti Paulus ait, salvos facere, et ad agnitionem veritatis
pervenire: estque consilium dei . . . . . . . et
iustificare condonatis peccatis in solo mediatore Iesu
Christo domino nostro, nimirum ex mera gratia, propter ipsum
filium pro nobis incarnatum, crucifixum et ex mortuis
excitatum, per fidem gratuitum donum, non per opera quae
ipse homo facit. Idem damnare vult omnes incredulos ob
ipsorum culpam, quod non crediderunt in Christum exhibitum.
Fidem donat etiam ipse deus pater filii sui respectu. Fidei
autem animis hominum inserendae et alendae, adeoque et
conservandae, verbum et sacramenta destinavit, quae per
spiritum dei redduntur efficacia. Quotquot ergo homines
servantur mera dei servatoris gratia servantur: qui
pereunt, non fatali necessitate adacti pereunt, sed quod
volentes gratiam dei respuerunt. Neque enim peccatum in deo
ullum: in nobis id et culpa damnationis nostrae inhaeret.
Sed de his in scripto publico.
Si Hieronymus omnia salutis merae tribueret gratiae domini,
nihil nostris viribus, tantummodo ad acutam illam
subtilemque quaestionem re reprobatione haereret aut
obstupesceret, adde et aequius iudicaret de illis quoque qui
et ipsi omnia ascribunt divinae gratiae, nihil nostris
meritis, mihi quidem, si ullo modo fieri posset, vestra
videretur modestia attrahendus et servandus ab interitu.
Dominus Iesus pacificet ecclesiam vestram in pace vere
sancta.
In Anglia scribitur novas exortas esse turbas. Denuo enim
dux Sommersethi una cum coniuge et principibus ac nobilibus
fere viginti captus in Londinensem turrim ante Michaelis
conclusus est. Postea . . . . . . . . quoque, nescio ob quam
causam, in vincula coniectus est. Putant quidam quod
nonnihil imprudentius apud Caesarem effutiverit. Depositi
sunt mense octobri Wirgonicensis et Chichestrensis episcopi,
graves lupi. Marchio Dorcestriae creatus est dux Suffolciae,
comes Warvici dux Northumberlandiae. Hoc unum spero,
evangelium nihil detrimenti accepturum ex illorum vinculis.
Recte vero tu asseris, utcunque saeviant patres Tridentini,
Christum tamen nobis affuturum. Perseveremus nos interim in
nostra statione et precibus. Miror an ultimam meam epistolam
una cum libello dedicato regi Galliae acceperis. Nam ex
ultimis tuis nihil tale suspicari potui. Si quid Marchio
scripturus est, mittat Argentoratum d. Christophoro [Montio]
regis secretario. Laelius eius literas curandas suscepit.
Salvi sint viri boni omnes: March[io], Iac. a Burg[undia]
........ et symmystae omnes. Vale et ama nos.  Tiguri  27.
novemb. 1551.
Bullingerus tuus.
Clarissimo viro d. Ioanni Calvino Genevensis ecclesiae
pastori fideli domino fratri ac symmystae colendo ac
carissimo suo.                                Jenff.
