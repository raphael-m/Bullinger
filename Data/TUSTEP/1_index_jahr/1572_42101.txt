<nr>[42101]</nr>
<ae>Bullinger an Heinrich und Hans Rudolf Bullinger.</ae>
(Zürich), 24. Juni 1572.
Zürich ZB, Ms F 37, 335. / Orig. (Aut.)
Gott mitt uns; der verlyhe uns sin gnad und gsundheit an
seel und lib. Amen.
Fürgeliepter sun, uͦlrychli ist nach den 11 hie gesin und
hat den brieff
überantwortet, darab wir ettwas erfröwt, das es zimlich
stadt. Ich hoffen
immerdar bessers. Setz es doch alles gott heym. Weiß wol,
das all sin thuͦn guͦt
und rächt und uns zuͦ guͦtem dienet. J. Hansen hab ich
sinen von stund an
geschickt; verstan wol, das es nitt übel stadt. Gott besser
es ye länger ye mee,
ouch mitt uns. So ir ettwas menglend und wellend, so lassend
michs wüssen. So
ferr ich dann wandlen mögen, wölt ich nitt so lang verzogen
haben; nun aber mag
ich daheym nüt, wie wurde es dann uff der straaß gan? Dorum,
min Hans
R[odolff], nimm den guͦten willen für muͤde werck.
Lassend uns allwäg
wüssen, wie es gange und stande. Gruͤßend uns Susannan und
kinder; alle unsere
gruͤssend üch. Das schrib ich in yl, das ich nitt gar nüt
schrybe. Gott mitt
üch. Nüwer zytung ist nüt, dann das Thißli Leman im spittal
vomm gerwer von
Eglisow schantlich erstochen ist; umb die 4 wirt man inn
vergraben, und ist der gerwer imm Wellenberg.
Uff Ioannis Baptiste  1572. In yl.
Bullinger.
Minen fürgeliepten sünen Heinrychen und Hanßrodolffen
Bullingern zuͦ Berg.
