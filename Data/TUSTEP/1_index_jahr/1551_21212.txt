<nr>[21212]</nr>
<ae>Oswald Myconius an Bullinger</ae>
Basel, 13. September 1551.
Orig. (Aut.)
S.  Miramur de concilio, an convenerint et an quid agere
inceperint et an putent aliquid effecturos se, postquam
concluserint. Si quid de his habes, quęso, significes per
ocium; nolim enim te impedire propter me in gravibus tuis
negociis.
Audimus tyrannidem, qualis non fuit, quamdiu mundus stetit:
prohibet Cęsar, ut concionatores ex imperio eiiciantur,
qui hactenus praedicarunt evangelium Christi, quod solum
iussit dominus praedicari per universum orbem; sic non credo
auditum unquam. Sed audio causam: persuasum aiunt Iulianum
istum non habiturum ipsum felicitatis aliquid contra Turcam,
nisi prius eiiciat Christum, et ego credo persuasum ita; non
enim posset agere, quod agit, nisi obsessus a multis
dęmoniis. Minatur fortiter Wirtembergensi, scripsit et
Argentinensibus; quid responsi acceperit, ignoro. Illud scio
: Marpachium clam missum Witenbergam ad requirendum, quid
agendum sit; indicat res Argentinensium pusillanimitatem. In
quo vitio volutamur omnes; adeo princeps mundi pręvalet.
Re ipsa comperi me, dum exeo, non posse gravius
peccare apud plerosque, quam dum maledico papę. Fugiunt
impudenter e templo. et quamvis tales sint, ut vilipendere
queam, dolet mihi tamen impudentia.
Et quid tibi videtur esse futurum, si concilium est
adepturum eventum, quem quęrit? Equidem video
persequutionem et neminem repugnaturum; adeo omnes nauseam
contraxerunt ab inquietudine, quam videtur parere
evangelium. Et quo maiorem diligentiam adhibes in Christo
extollendo, eo maior redditur nausea in vulgo. Si retinebit
dominus in persequutione aliquos, retinebit ex
concionatoribus quosdam et eos paucos. Nemo vult deum, nemo
Christum; omnes missam quęrunt, ut cuius praetextu peccata
teguntur omnia, et interim satisfit deo propter omnia.
Egregia res missa: parit divitias, parit dignitates, aufert
iniquitates et confert gratiam; condigne igitur requiritur.
Ego vero maiorem foetorem in toto papatu non sentio quam
missam; hęc enim si non esset, omnia Christi forent
florida; hęc dum est, Christus iacet, Christus evanescit,
et omnis virtus eius perit. Vereor itaque, ne verbum de
Christo a nobis auferatur; utinam hic metus sit metus
tantum. Dum sacrificium intueror, videor mihi videre torrem
infernalem tantum propter missam. Quam abominabilis est is
in conspectu dei, qui quotidie missat eoque Christum plene
sepelit. Sed de his satis.
Accepit literas Coelius ex Italia septingentos Italos
cęsos una cum optimo duce, quem habuerit papa, ab
exercitu Turcico.
Ex aula Georgii comitis narravit mihi quidam classem
Cęsareanam a Gallo pulsam in portum quendam, unde exire
nequeat nisi a fortiore liberatus.                 Ex
Parhisiis scribit quidam timere se bellum a Cęsare;
itaque
Cęsar bellum tentat contra Turcam navale ac terrestre:
contra Parmam, contra Saxoniam, contra Wirtenbergam, contra
Christum. Videamus, an etiam cum morte sit aliquando
congressurus et qua felicitate.
Ego spero in domino, quod ecclesiam suam sit defensurus, et
nos, qui sumus imbecilliores, liberaturus a hoste tam
potente; is enim quod facit, contra dominum facit. Cur igtur
non exereret aliquando et suam potentiam, cum sit
potentissimus? Vale cum tuis, Theodorum, Rodulphum, Othonem
salvos opto, donec et ipsis scribere valebo. Basileę,
dominica post Felicis et Regulę ex lecto anno 1551.
T[uus] Os[valdus] Myconius.
D. Heinricho Bullingero doctissimo, in domino suo.
           Tiguri.
