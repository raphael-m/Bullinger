<nr>[29172]</nr>
<ae>Simon Sulzer an Bullinger</ae>
<od>
Basel, 29. Oktober 1559.
<vo>Zürich StA, E II 336a, 462 (neu: ...) / Orig.
(Aut.)
S. Valde beatus es, mi Bullingere, ut quem dominus bono singulari et <gr>polytexnías</gr> et
<gr>ey̆texnías</gr> exornavit.
Vidi praeteritis diebus filium iuniorem et colloquio eius familiari propter singularem quandam suavitatem et pietatem sic sum refectus, ut vix queam dicere.
Praecor Christum, ut hunc surculum suae ecclesiae conservet et provehat decla[re]turque in illo non esse catholicum malum, quod proverbio occasionem dedit: heroum filii noxae.
Spero te etiam defunctum in hoc revicturum
esse; itaque et amicum mihi esse cupio.
Ex Gallia audimus Guisani auspiciis 20 vexilla peditum cum iusto equitum in Scotiam profectura ad subigendum in plenam ditionem regnum et opprimendos indubie christianos extinguendaque pietatis illic emergentis semina.
Sed dominus est Zebaoth, cuius vel solo nutu dissipari possunt ingentia molimina.
Trevirenses sic egerunt cum adversariis, ut praeter Christum nihil quaerere ipso actu ostendant; obsides se ipsos primores civitatis sex exhibuerunt adversariis ad solidam confirmationem nihil a sua parte seditiose vel agi vel actum iri, et cum binae ad singulas partes claves destinatę sint, alteram adversariis volentes concessere.
Quo factum esse affirmant, ut etiam sine sanguine postulatam religionis libertatem sint obtenturi.
Aiunt pro certo ab imperatore Ferdinando civitatibus Svevicis
pristina iura, quo ad tribus et electionem magistratuum restituta esse; doch söllend es nit zünft, sunder quartier heissen.
Si quid habes ex Italia, fac, obsecro, sciam.
Vale in Christo Iesu cum uxore, filiis et tuis omnibus.
Basileae 29. octobris anno 1559.
                                                        T[uus] Sulcerus.
Viro praestantissimo d.
Heinricho Bullingero, ecclesiae Tigurinae antistiti vigilantissimo, domino et symmistae colendissimo et charissimo.
