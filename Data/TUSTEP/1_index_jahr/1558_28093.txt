<nr>[28093]</nr>
<ae>Johannes Fabricius an Bullinger</ae>
<od>
Chur, 4. Juli 1558.
<vo>Zürich StA, E II 376, 6f.
/ Orig.
(Aut.)
Gr.
II, 86f.
Exc.
S. Ich han nit können lassen, günstiger, lieber her und gevatter, sonder üch über unser beder schryben etwas wyters, unser bitt halb, die Davoser belangende berichten müssen.
Erstlich so han ich den brieff, so sy an uns bed geschriben hand, üch wöllen zuͦschicken, daamit yr uß demselben im grund verstündind, was der Davoseren begär und embütten wäre.
Ist min bitt an üch, ir wöllind mir denselben mittler zyt widerumb zuͦschicken, mir insonderheyt; hat syne ursachen.
Demnach so wüssend, das mir
der handel gar schwär ist.
Die guͦten eerenlüt setzend allen handel uns heim; was aber für beschwärden in diser sach syend, könnend ir, g[ünstiger] h[err], nach üwer wyßheit wol ermässen.
Dan es ein feerer, schwärer weg ist und Davoß ein große wilde, hand wenig summers.
Darzuͦ, ob glych die fürnemmen der rhäten verstendig sind, ist wol ze vermuͦten, das überig volckh sye ruch und wild.
Möchte sich liecht schicken, einer, so dahin verordnet wurde, wüste es üch oder mir wenig
danck, wiewol ich mich zuͦ denen eerenlüten aller bescheydenheyt versichen.
Ich hette wol mögen lyden, das ein ersame gemeind selber hette geschriben, han mich aber desselben nit lassen merkhen, daamit, wen ettliche andere vorhanden wärind, als d. Glastius etc., die sonst stend suͦchend, das ir dan möchtind derselben einen fürderen;  dörffte man hyerumb einer oberkheyt nit überlegen syn.
Doch ist es mir gar fast angelegen, solte einer, so geschickt wurde, den nammen han, er wäre von einer stat
Zürich geschickt, und aber sich nit nach gebür halten, wäre ze besorgen, es wurde unseren kilchen allen gar nachteilig, mir aber insonderheyt verwyßlich syn, und so man naachmalen inen wurde rhaaten, die ungeschickten personen ze faren zlassen, item die besoldungen ze besseren, daamit man eerliche menner möchte bekommen, wurde es nüt meer by inen verfachen als by denen, die sich an unseren rhaat nit wol wurdend lassen dürffen.
Dan die Davoser bißhar nit meer dan uffs merst 100 fl.
geben hand;
die besserung aber hand sy darumb hinzuͦthaan, das sy vermeinend, ester ee einen ze bekommen, mit dem sy versorgt sind.
Es müste einer nit synen, sonder der kilchen nutz bedrachten, mitt gotsfo[r]cht und bescheidenheyt möchte einer vyl guͦts ußrichten.
Es dunckte mich, das allerbest syn, so ir uns einen ußgangen hettind, ee und ir ützid mit demselben ze handen nemmind, ir schrybind uns hievor oder mir allein, wie es üch guͦtt wölte duncken, aber tütsch, was unser bitt der Davoseren halb by üch
hette vermögen, was üch ouch in disem handel beschwärte, und so einer kommen wurde und sich ein predig zwaa lassen hören, ob den ime an syn zeerung etwas möchte werden, und was dan noch wyter hieharin ze bedrachten wäre.
Wölte ich dan denselben brieff den fürnemsten der gemeind vorläsen.
Wölte ich üch alles handels dan widerumb berichten; wüstind ir üch darnach ze halten.
Dan, wie ir wüssend, so ist der bruch in disen landen, das sy keinen annemmend, sy habind in dan vorhin selbs gehört
predigen.
Es ist mir j[unker] Hüßly ze sin kommen, so derselb noch nit versechen wäre.
Josue Vinslerus hat ouch nit so ein große besoldung, dan das ich achten, er wurde die gern annemmen.
Der Spaan und syns glychen fuͦgend nüt in dise land.
So üch etwas wyters angelegen ist, mögend ir mir dasselb zuͦschryben, ee und ir ettwas ze handen nemmend.
Söllichs alles samen han ich zuͦ üch, als mynem g[ünstigen] h[erren] und vatter, guͦter vertrüwter meinung geschriben, versich
mich zuͦ üch, ir werdinds in allem besten verstaan; dan ir an myn schryben nit bunden sind, mögend nütt ester minder handlen, naachdem ir findend guͦt syn.
Doch so ist myn früntlich bitt an üch, ir wöllind uffs beldest ir immer könend, uns ein antwort lassen zuͦkommen.
Hyemit sind gott befolchen.
Datum Curiae 4. iulii anno 1558.
                                      Fabricius, ü[wer] w[illiger] d[iener].
Nüwer zytung hand wir nütt gewüsses.
Es ist ein starche sag, die Lucenses habind in irer statt ettwas empörung und partyen, bedreffe gloubens sachen.
Andere, als namlich Aurelius Scytarcha, sagend, der Florentiner habe durch den anlaß der uffruͦr die statt ingenommen.
Sed nihil certi possum affirmare.
By uns hatt es ein sölliche gestalt: Der legat hat 3 fendli angenommen, aber die land nit daarumb begrützet, jaa über das, das man's im mißraaten hatt, ettwas on erloub der landen ze thuͦn.
Es
ist aber der bruch, wen man knecht wil han, das man zevor die dry heupter, einen burgermeister ze Chur, einen landammen ab Davoß, einen landrichter uß dem Oberen Pundt; dieselben dan sollend einen pundtstag berüffen.
Das hette aber der  legat mit 600 cronen nit mögen ußrichten; demnach hatt er wol gewüst, das die pundtsherren im nit 3 fendle erloubtt hettind.
Sy hettend lieber ein eigen regiment wie der jaaren.
Das gibtt vyl empter; das ist aber dem künig nit gelegen.
Sy hand der jaaren nitt
oder kum die halben knecht gehan.
Junckher Hercules von Salis hat sich umgethaan by dem legaten, cuius arbitrio factum est, quicquid factum est; dan syn sun der dryen houptlüten einer ist.
Caeteri Gallicae factionis, quibus bolus e faucibus ereptus est, tantum non furiunt; legatus ita delinivit, quod fecit eis spem eines regiments.
Hyenebend hatt man im land verbotten by lyb, leben, eer und guͦtt und so hoch einer ze verlüren hatt, das nieman keinen frömbden herren zuͦzüche, doch mitt dem anhang
"biß uff wyteren bescheyd". Nisi iam ante de omnibus rebus ex intimis penetralibus edoctus fuissem, hette ich mögen meinen, man thette es guͦter meinung; so thuͦtt man's  allein darum, das er nit so vyl nemmen wil, als sy im gern gebind.
Hettind sy es jetz also lassen hingaan, hette der nüw legat nit gewüst, welches die rädlefürer wärind, die er muͦß in eeren han; item hette vermeint, es stünde als am Hercule etc.
Das ist die meinung mitt einanderen.
Hercules a Salice sitzet zuͦ Cläven, ist
ein underthaan, nit ein landsman; darumb muͦß er's ester baß lyden.
Longum esset narrare, quomodo omnia acciderint; consul Tscharnerus unus omnium optime novit.
Ir möchtind fraagen, waa die houptlütt wärind.
Sy ligend zuͦ Ragatz, daa nemmend sy knecht an uff der eidgnoßen boden etc.
Ich wölte zween fl.
nemmen und alle die, so wyter hinwäg züchend über dis verbott, schadloß halten.
Haec politia nostra.
Haec tibi servato.
[Adr.
fehlt.]
