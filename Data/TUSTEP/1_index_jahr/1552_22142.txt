<nr>[22142]</nr>
<ae>Johannes Gast an Bullinger</ae>
(Basel), 20. Juli 1552.
S. in domino.  Ago tibi immensas gratias pro rebus, quas in
literis tuis inveni; non negligens ero in rependenda
vicissitudine. Ibiscum civitatem nostri traditam et baronem
de Mansfeld captum, qui volebat impressione facta evadere.
Nunc Avene a Gallo oppugnati Caesareani timore sunt
perculsi, fugiunt aut se dedunt, quum nihi auxilii a
Cęsare sperant. Martinus de Rossa fugit; aiunt illum esse
Gandavi in arce. Regina Bruxellę est, ad fugam
paratissima. Francofordia est obsessa ab Alberto marchione
et Mauritio; coniunxerunt enim exercitus, ne quid insperatum
accidat. Hessus conqueritur se magnum accepisse damnum et ab
illis, qui ab eo nunquam laesi fuere. De Turca hęc a d.
Lazio habemus: Turca magnum in Transsylvanos et nos
exercitum mittit; sed rex Transsylvaniam tribus Germanorum
legionibus et una Hispanorum, item Hungarorum 18 millibus
firmavit, ut sine periculo esse possit contra omnes Turcicos
conatus. In Hungaria sparsim sunt Germani, Itali ac Hungari
numero 30 millia, congregantur adhuc plura. Rex Ferdinandus
vocatur ab Hungaris, qui propediem instructo exercitu, quem
in Bohemia collegit, Turcę obviam iturus est et
prostraturus omnes illius copias." Hęc ille.  Sic videmus
Germaniam, Belgas, Austriam, Transylvaniam et Neapolitanum
regnum, imo totam fere Europam turbulentissimam esse. Sed
pauci reperiuntur tam ex regibus quam principibus, qui
emendent vitam, religionem sanam instituant et deum ex
cordis affectu invocant et colant. Hęc paucis.
Mittam brevi libros, quos petis, si ullo modo possum
adsequi. Scripsi Argentinam, sed responsum nullum accepi.
Protoscriba respondebit pro se. Quidam ex militibus
............ e castris Galli ........... redeunt infirmi,
laceri <gr>kai  acrhmatoi</gr> neque possunt ferre aestum et
labores bellicos. Tumultus fere excitatus fuit a paganis
nostris, qui noluerunt attingere Caesaris terras; sed
subscripserunt civitatum consilia.  Vale.  20. iulii 1552.
T[uus] Io[annes] Gastius ex animo.
Pio et docto viro d. magistro Heinrycho Bullingero, pastori
apud Tigurinam ecclesiam vigilantissimo, praeceptori suo
charissimo.                  Zürich.
