<nr>[34097]</nr>
<ae>Laurentius Hyperius an Bullinger</ae>
Marburg, 18. Juni (1564).
Zürich ZB, Ms
F 39, 1f.
/ Orig.
(Aut.)
Clarissime vir, Moecenas singularis, ex Huseri literis, qui, cum in vivis adhuc parens meus piae memoriae esset, et ad tempus etiam post mortem eius nostra
mensa vixit, tuam humanitatem ex morte parentis mei in Christo defuncti maximum moerorem accepisse intellexi.
Qua ex re singularem tuum in parentem meum amorem
iudicare potui,  dum eius, quem viventem dilexisti, mortem doles.
Quin et hoc est certissimum argumentum tuae erga nos propter parentem nostrum benevolentiae,
quod audivimus te apud illustrissimum principem nostrum pro matre nostra nobisque intercessisse, ut is nostri curam susciperet nosterque esset patronus.
Pro quo
beneficio tibi ingentes ago gratias nostrum omnium nomine precaturus perpetuo deum optimum maximum, ut, quod denegatum est viribus meis recompensare, id ipse
pro tua clementia persolvat.
Quamvis autem propter aetatem, vir singularis, te salutare per literas ut puer et indoctus recusaverim aliquandiu, tamen, cum matri
id placeret speraremque te etiam meam infantiam, quod et Huserus pollicitus est vestro nomine, boni consulturum propter veterem cum parente meo amicitiam,
matris meae voluntati parui sperans tuae humanitati meas literas gratas fore.
Sed nolui tibi esse onerosus, cum id etiam festinatio tabellarii videretur vetare.
Te cum tota familia et ecclesiis Helveticis deo commendo.
Iubet et mater omnesque meae sorores te plurimum salvere simulque filium tuum d.
Ioannem Rudolphum
Bullingerum eiusque uxorem, deumque mecum precantur, ut is omnia foelicia tibi tuisque largiatur.
Datae Marpurgi  18. iunii.
Laurentius Hyperius t[ibi] t[otus] d[editus].
Clarissimo simul ac piissimo viro d.
Henrico Bullingero, in Tigurina ecclesia ministro verbi dei fidelissimo, domino suo Męcenati summa fide et gratitudine
perpetuo colendo etc.
                                              Tigurum.
