<nr>[43020]</nr>
<ae>Richard Cox an Bullinger.</ae>
Ely, [4. Februar 1573 oder später?]
Zürich StA, E II 369, 207b. / Kopie.
Zürich StA, E II 343a, 363. Autograph.
Richardus Coxus, episcopus Eliensis, d. Henrico Bullingero.
Non possunt non esse mihi iucundissimae tuae literae, frater
in Christo
reverende, tantum nimirum spirantes pietatem et humanitatem.
Gratulor tibi ex
animo eas, quas praedicas corporis vires, quae tibi per dei
gratiam sufficiunt
ad munus tuum obeundum; multis annis has tibi ministret
benignus dominus ad
gloriam nominis sui et ecclesiae aedificationem. Ego una
tecum in domino
glorior, quod sua munificentia annum agens septuagesimum
quartum viribus non
destituor, quominus spartam, quam  . . . . . .  tus sum,
utcunque exorn . . . .
., nisi quod manuum tremor usum scribendi nonnihil
remoratur. Tantum cum domino
meo contendo, ne in functione mea languescam, sed usque ad
extremum fabulae
actum ardentior evadam. Doleo te copia librorum tuorum
destitui. Misi ad
typographum nostrum, ut ad te transmittat aliquot, quod
fideliter ipsum
praestaturum esse recipio, nisi omnes libri fuerint
distracti. Quod de Turcis et
Turcizantibus scribis, fateri oportet nos in seculo nequam
vivere et incidisse
in tempora longe periculosissima. Atque haec res cum subit
animos piorum,
inscrutabilia iudicia dei ad stuporem usque admirantur, quid
de piis futurum
sit: tot christianorum regna a Turcis occupata atque vastata
et iam ipsum
capitibus nostris imminere, christianorum religionem in
angulum detrusam et
infinitis dissidiis et contenionibus disiectam et
dilaceratam, denique
persecutionibus crudelissimis papistarum passim exagitatam
et vexatam; super tribus foederibus/
sceleribus(?) et quatuor non convertet dominus. Timeo etiam
vehementer, quem
exitum habiturae sint pertinacissimae nostrae contentiones
et improborum hominum
spiritus a dilectione alienissimi. Utinam sano libelli tui
consilio, quem de
concordia ministrorum nuper edidisti, parerent; sed optandum
id quidem magis
quam sperandum. De hisce dissidiis poteris nonnihil a
Gvaltero, optimo viro,
cognoscere. Pergunt nostri adhuc nova cudere, reprehendunt
orationem illam, qua
deum oramus, ut ab omnibus adversitationibus liberemur.
Utimur in precibus
cantico divae virginis, Ioannis Baptistae et senis Simeonis.
Id illi non ferunt.
Utimur in fine singulorum psalmorum, cum praesente populo
recitantur, gloria
patri, filio et spiritui sancto; illi battalogiam vocant.
Sed cesso istis
vanitatibus te ulterius interturbare. Medelam istis a deo
postulamus, interim
tam huiusmodi malis occurrere non cessamus, quatenus dominus
vires suppeditare
dignatur. Librum tuum de persecutionibus ecclesiae nondum
accepi. Opto tibi, mi
frater in Christo observande, multos annos incolumem vivere
et ad finem usque
ecclesiae dei restaurandae operam dare. Misi ad Iulium
nostrum sex coronatos nostrates.
Tui studiosissimus in Christo frater, Eliensis ecclesiae
episcopus
et servus Richardus Coxus, episcopus Eliensis.
[Ohne Adresse.]
