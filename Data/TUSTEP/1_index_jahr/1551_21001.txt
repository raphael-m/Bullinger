<nr>[21001]</nr>
<ae>Bullinger an Ambrosius Blarer</ae>
Zürich, 2. Januar 1551.
St. Gallen VII, 125. / Orig.(Aut.)
Bl. III, 96f. R.
Gott verlyhe üch sin benedyung und sinen geist zum guͦten
jar.
Uß Italia hab ich empfangen indictionem continuationis
concilii Tridentini uußgangen Romae 18. kalendas decembris,
ze continuieren uff calendas maii. Es werdent beschriben
alein, die fryheiten habind in concilio ze sitzen,
archiepiscopi etc. Der bapst maast im an, er habe das
concilium ze beruͤffen und ze regieren, confirmiert des
Pauli 3. handlung in dem trientischen concilio. Näbenzuͦ
ist
mir ouch diß zuͦ geschickt, das ir hie sähend; das truckt
behalltend, das geschriben [schick]end mir wyderumb, sobald
ir konn[end]; dann [ich] wils gen Bern schicken, verzichs
nitt gern.
Wyter hab ich überkummen unden heruff zwo copyen, die ein
Philippi, hertzogs zuͦ Brunschwig filii,  die ander
Heinrychi patris incendiarii; die klagend, wie sich ein
volck uffgemacht in 3 huffen ze ziehen, ja syend starck,
wolgefast mitt gschütz und aller rüstung, syend schon über
die Elb, habind die bistumb Brämen und Werden yngenommen biß
an das huß Rottenburg; alle niderlendischen knächt louffind
inen zuͦ. Man sölle inen ylends zuͦ hilff kummen etc.
Von
Straßburg wirt mir gechriben, das diß volck starck sye und
wild huß habe, das ouch die Ostfriesen wider den keyser uff
syind und die nachpurn wider sy. Ich besorg ein ellenden
purenkrieg, oder das Gotthi und Hunni von gott erweckt der
undanckbaren schantlichen wällt iren lhon gäben werdint. Ach
herr gott, söllend sy vom k[eyser] geschlagen
werden, was ergernus bringts, werdent sy inn schlahen,
besorg ich, sy werdint keiner disciplin noch politiae pacis
noch institutis nachvragen. Ich kan mich ye diser letsten
zyt wenig guͦts versähen, wiewol ich weiß, straaffend
schon
die das . . . . . . . .  Oesterrycher Achabs huß nitt, wirt
doch gott sin Jehu wol finden. Gott mitt üch; den lassend
uns trüwlich bitten; dann es an der zyt ist.  Datum Zürych
2. januarij 1551.
[Unterschrift fehlt.]
Dem hochgelerten, wirdigen, frommen und getruwen h.
Ambrosien Blaureren, jetzund zuͦ Wintherdur whonhafft,
sinem insonders günstigen herren und fründ, zuͦ eignen
handen.
Darunter von A. Bl.s Hd.: "2. januarij 1551."
