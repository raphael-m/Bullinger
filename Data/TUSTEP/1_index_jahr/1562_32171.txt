<nr>[32171]</nr>
<ae>Gregor[ius] Pauli an Petrus Martyr, Bullinger und Bernardino Occhino</ae>
<od>Krakau, 17. November 1562</od>
<vo>Zürich StA, E II 367, 179ff.
(Orig.); Zürich StA, E II  341, 3601. (Kopie v.
Joh.Wolf)</vo>
<dr>Ep.Calv. 3877 (XIX, 581ff.);
Wotschke  155, Notiz.
<re>Regest</re>
<tx>S. in domino.
Paulo ante tum publico nomine tum privato ad vos, fratres in domino venerandi, literas dederam, quibus de Stancaricis turbis hic motis significavi, quin et libellum Stancari misi, ex quo ipsi diiudicare potestis eum nihil aliud spirare quam Sabellium Iudęum de trinitate et Nestorium de mediatore.
Plerique sunt, qui eum de trinitate errare non agnoscunt, quin cum illo sentiunt.
De mediatore vere volunt videri nobiscum pie sentire, verum hoc non vident dementati eius praestigiis,
ut qui cum illo unum caput amplectuntur, reliqua quoque commonia habere.
Accedit, quod se vestro nomine tuentur et Stancarum vestro pallio contectum introducere annituntur atque ita plerosque decipiunt miseros.
Vestrum ergo erit, ut Stancarum procul a se depellatis, eius Sabellianismum detegatis et eos, qui vos veluti ancoram prodeuntem intuentur, sublevetis, ne in eius casses incidant et illaqueantur.
Quidam etiam se contra nos sub vestro nomine armant, ut sanguinem nostrum fundant; vestrum
omnino, quantum in vobis, est haec sedare et quidem propere, ne sit mora multis bonis piisque noxia.
Non dico, ut sine bona deliberatione respondeatur,  sed ne quid vos retineat ullus respectus hominum vel gloria vel aliquid tale, quod nos saepe a bono avertere solet.
Scio a plerisque erratum esse in explicatione locorum multorum scripturae, quos pro se isti Stancari discipuli trahunt; sed nos meminerimus esse homines, solos prophetas, Christum, apostolos sine omni exceptione coelestem et
verissimam doctrinam habere, alios errare posse, qui ab fundamento recedunt.
Quare etiam retractare non pigeat nec pudeat, si quid erratum est; pluris sit nobis veritas dei et gloria quam nostra fama, quę quoque nulla est, ubi deus honorem suum non habet.
Quodsi etiam aliquos pudebit retractare sua neque homines agnosci velint, non  dubitent retractaturos esse alios, quemadmodum nos quoque scholasticorum nugas pedibus conculcavimus et patrum multa delyria abiecimus, cum eorum rubore,
transsubstantiationes cum aliis commentis ad inferos detrusimus.
Hoc agent certe et alii in nostris scriptis, quę nos non expunxerimus vel notaverimus.
Sunt certe multa in articulo de trinitate, quę a zophistis et scholasticis recepta detinentur et defenduntur.
Miror nobis non sufficere verbum dei in articulo vitae aeternę, cum in omnibus aliis articulis sufficiat; verbo dei solos nos contentos dicimus, omnia in illo esse, nullo nos alio indigere.
Interea nescio quid non arripimus ex
scolasticorum doctrina, et lucem apertissimam verbi dei obtenebramus: hic deum essentialiter accipi, hic personaliter et similia [a.R. 1.Cor.8)  Annon unus deus est nobis pater domini nostri Iesu Christi, annon unus filius dei, id est deus verus ex deo vero, ut etiam filius hominis, id est verus homo ex homine vero, annon unus spiritus sanctus, qui utriusque spiritus est et deus verus? Quis scripturam loquentem non intelligit vel de deo patre, qui semper vel deus vocatur sine epiteto patris
sive aliquando cum epitetho patris? Quis non intelligit scripturam loquentem de filio dei Christo, cum semper de eo loquens apertis indiciis ostendat, vel cum loquitur etiam de spiritu sancto? Quid igitur hic opus deo essentiali vel personali? Stancar nullo alio revertit sanctam trinitatem et filium dei deum ex deo abnegat et multos ad hoc cogit nisi suis nugis Scoticis, essentia personata, deo personali et essentiali.
Si loqueretur verbis scripturae etiam trinitatem amplecteretur, quam nobis
verbum dei tradit, numquam posset hoc efficere, quod nunc agit.
Unus deus pater, unus filius dei Christus, unus spiritus sanctus.
Non poterit haec profundere, quę tam diserte scriptura praefatur; non licebit illi abolere duplex unus, unus, ut istos tres simplici unus compingat; non inveniet in scriptura dici: unus est tres, sed tres sunt unum [a.R.: 1.Joan.5.) Iam vero quemadmodum non confundet deum patrem cum filio dei, id est deo ex deo genito, tum spiritum sanctum procedentem, ut sit
unus, qui sunt tres, ita semper facile erit invenire in vera trinitate mediatorem, filium dei, verbum factum carnem, ad illum deum, qui pater est, quem certe non inveniet, si unus est.
Mediator enim filius dei deus alius est et alius ille, ad quem mediat, deus pater, naturę quidem aut deitatis eiusdem, ita ut sint <gr>omooysia</gr>, eiusdem aeternitatis, potentiae, maiestatis etc.
Natura tamen non facit, ut tres sint unus; quilibet enim trium est natura deus; sed pater quidem simpliciter
deus aut unus deus dicitur, quia non genitus ab ullo, Christus autem deus, quia filius dei, id est genitus ex deo, ut homo etiam, quia genitus ex homine, spiritus vero sanctus procedens.
Cum ergo Stancarus hos tres confundit et dicit, quod trinitas unus est deus, ubi mediator esse non potest, quia unus est, sed oportet extra trinitatem querere mediatorem hominem, qui ad hunc unum deum, trinitatem, mediet, respondemus eum confundere trinitatem atque ita abolere filium dei, deum ex deo, quin totam
veram trinitatem.
Scriptura autem contra confussionem eius semper distincte de trinitate loquitur, ut nunquam de duobus aut tribus dicat unus, sed unus deus pater, unus dominus Iesus Christus, unus spiritus sanctus.
Ubi facile demonstrabimus mediatorem unum deum Iesum Christum, filium dei, esse ad unum deum patrem, ut trinitas vera semper nobis mediatorem relinquet, ita unus trinomius deus, vel quomodocunque vocetur, eum perdet, non nisi vanum nomen eius ad deludendos miseros relinquet.
Sed iam nolo plura, postquam vobis meum breve scriptum mitto, quo refuto Stancarum; illud iudicio vestro submitto ita, ut, si quid melius ex verbo dei proferatis et me errantem revincatis verbo dei, libenter sim cessurus vobis fratribus et patribus in domino, per quos ad nos dominus lucem veritatis suę transmisit.
Interea moneo et hortor, ut hic solius dei gloriam intueamini, verbi dei simplicitatem et puritatem, non hic intueamini, quid aliqui scripserint et quam multa eos retractare
oporteat; humana sunt ista et non glorię dei, sed hominum servientia.
Non intueamini hostes, turbas; ruat mundus, modo dei sit gloria et filii dei veritas, quam tuemur.
Pretiosior esse nobis debet unus apex verbi dei quam totius mundi pax aut perditio.
Per nomen Iesu Christi, filii dei, vos obtestor, ne quid hic celetis, ne quid ambigue respondeatis; veritas sit nuda.
Quodsi vero vos ferre veritati testimonium detrectaveritis aut obliquum tuleritis, dabit dominus eos, qui eius veritati
subscribent.
Vos vero cavete, ne, qui nunc estis primi, postremi sitis, ne dissipet vos dominus et nomen sanctum suum obliteret inter vos et in opprobrium statuat vos gentibus, quod fecit antea Iudęis, postea papistis et aliis.
Iam hoc celare non potest vel contegi ullo modo; veritas iam et quidem nuda ab omnibus queritur.
Iam spectat res ad dissidia et sanguinem.
Cavete, ne ullius sanguinis fundendi confirmando adversarios veritatis sitis rei; sanguis enim fusus clamabit in coelos.
Valete, fratres in d[omino] honorandi.
Que scribo, deus testis est, ex vestri studio et observantia facio; amo enim vos, revereor, admiror, si quid plus liceret, facerem.
Quare nihil de me suspicemini sinistri, rogo; omnia enim, que intus sunt, descripsi et nunc et ante et nihil hic prae oculis habeo quam dei gloriam.
Dominus vobis benedicat, vos servet in gloriam suam et fortiores in dies reddat veritati suę defendendę. Amen.
Cracovię  17. novembris anno 1562.
<un>Frater in d[omino] totus ex animo Gregorius Paulus,
                                         minister Crac[oviensis].
                             [Nur diese Unterschr.
und Adr.
autogr.]
<lz>[Adresse:] Clarissimis viris d.
Petro Martyri, Heynricho Bul[l]ingero, Bernardino Ochino, ministris Christi fidelibus Tiguri, fratribus in domino observandis.
