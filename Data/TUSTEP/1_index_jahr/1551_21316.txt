<nr>[21316]</nr>
<ae>. . . .  . .. . . . . . .. . . an Bullinger</ae>
[1551.]
ZÃ¼rich StA, E II 441, 519ff.
Doctissimo atque humanissimo viro domin  Heinricho
Bullingero S.
Quum elapsa iam sit hebdomada, quod tibi indicavimus de
statu rerum nostrarum, doctissime Bullingere, nec tamen
interim aliquid nobis renunciaris, animos nostros variae
cogitationes distrahunt ignorantes, quidnam de hoc tuo
silentio suspicari debeamus, alienatumne te a nobis an
offensum. Quanquam vero hoc nos cogitare prohibuit tua erga
nos nunquam obliviscenda beneficentia atque humanitas,
utpote cuius ope patrocinioque per totam hanc hyemem victui
necessaria abunde satis nobis sunt largita, tamen nos, quam
ob rem tuum a nobis alienatum animum suspicemur, exponere
oportet. Atque, cum nullius mali nobis videremur conscii,
tandem eo nos res deduxit, ut, si offensus nobis sis factus
(id quod non tam credimus quam opinamur), id factum
suspicamur propter nostram inconstantiam sive
instabilitatem, quod, cum antea humilitatem simulaverimus,
nunc arrogantiores facti videremur. Hunc nos scrupulum ante
omnia, priusquam alia proferamus, tibi exemptum cuperemus,
qu  benevolentiori animo caeteris attendas. Primum itaque
scias, reverendissime domine Bullingere, nos, cum istam
postremum ad te epistolam scriberemus, fuisse ferventiores
ob aliquam contumeliam (quam post exponemus) ad hoc commoti,
ita ut facile excusationem nos merituros sperare auderemus
ob festinationem et animi commotionem etiam apud plebeium
aliquem, tantum abest ut apud virum doctissimum pariterque
humanissimum idem gratiae nos consequuturos diffideremus.
Scripsimus enim eodem die, quo tuas literas accepimus, ut
vel brevitas temporis mereatur excusationem, scripsimus
adolescentes, ut aetas (quae plaerumque insolentior est) nos
purget, scripsimus denique nonnihil commoti, ut nostro
dolori nonnihil tribuas; nam acerbum admodum nobis fuit
repudiari a te tanquam indignos non tam propter cibum quam
propter dignitatem; malimus enim aliorum numerosam turbam
potius male de nobis suspicari quam te, quam tuam inquam,
domine Bullingere, benignitatem. Scis generosis animis nihil
esse gravius aut molestius quam bonos sinistre de se
suspicari. Quapropter cum aegretudine animi perturbati
scripserimus non tam prudenter aut caute, quam oportuit,
nonnihil certe excusationis meremur. At ut fingamus nobis
nunc rem esse cum viro severissimo quique strictissimo
nobiscum iure agere velit, ut nullum respectum neque animi
commoti neque aetatis neque temporis brevitatis habendum
ducat, tamen ad nostri excusationem sufficere putamus, quod
factum nostrum legitima ratione defendi excusarique possit.
Quod itaque arroganter scripsisse videmur, non tam re vera
ita est, quam extrinsecus rem a longinquo conspicienti
apareat. Nihil enim tam bene dictum, quin externe aliter,
quam res per se est, videtur, ut verissimum sit (quod ait
Erasmus) inversus Silenus omnia. Quod ergo arroganter
videmur, id tam abest a vero ut nihil magis, et si illud
aliunde perspici non potest, saltem vel hinc satis
perspicuum esse poterit, quod nimirum nomen paupertatis nos
hactenus habere non puduerit. Quis nescit, quam probrosum,
quam contemptuosum sit nomen paupertatis? Et cum hanc rem,
quae nos facit summe contemptos et abiectos, ultro ipsi
susceperimus, quae quaeso in nobis potest esse arrogantia?
quare res longe aliter in secessu est, quam in fronte
aparet. Dicam igitur, qua ratione moti scripserimus
arrogantius. Summa animi nostri intentio erat efficere, ut
te, quam possit fieri minimum, collati in nos beneficii
poeniteret, tum etiam ut omnem suspitionem delitiarum a
nobis amoveremus, quod nunc lautius, quam conditio pauperum
patitur, vivimus. Ad id utique nihil erat conducibilius
neque idoneum magis, quam ut nonnihil magnificantius statum
nostrae conditionis amplificaremus etsi id subindicantes
magis quam exprimentes et tecte potius quam aperte. Nam
alioqui lautitiae utique accusari potuissemus, si et praeter
consuetudinem et supra dignitatem nostram fecissemus.
Quapropter hoc, quod fecimus, non tam voluntario quam
necessario nec tam arrogantiae quam amovendae suspitionis
lautitiarum causa a nobis factum est. Sed quid ego epistolae
nostrae rationem tibi ostendere conor, cum mihi res est cum
viro doctissimo, ut qui ipsus satis fateretur sententiam per
se solam apprehendi non oportere (id quod calumniatorum
est), sed simul perpendenda et praecedentia et consequentia
totiusque orationis contextum et scopum. Quod nisi fiat, iam
vel optime dicta aut scripta quilibet in pravam detorquere
sententiam poterit. Quare, cum id, quod fecimus, ad
utilitatem nostrae defensionis profuerit, addam et
necessarium, nisi maluissemus infamia lautitiae apud tuam
dignitatem diffamari, nihil iam te amplius ob hanc rem
commotum arbitramur, cum animi nostri sinceritatem iam
perspicias satisque cognitam habeas. At illud fortassis
animum tuum offendere nonnihil possit, quare non tam antea
nos divites esse diximus atque nunc. Illud scias, domine
Bullingere, id nos non ex malitia, sed ex prudentia quadam
(ut nobis videbatur) fecisse. Putabamus etenim indecorum
fore, si nos in paupertate ex professo viventes, divitiarum
nomen inane iactitaremus, ludibrioque ob id nos futuros
mendaciique suspitione obnoxios, quasi id dolo fingeremus.
Nunc autem, cum sine suspitione mendacii post sublatas
elemosynas veritatem magis dicere possimus, eam nunc demum
manefestari aequum duximus. In qua re si iudicio lapsi
sumus,
condonandum quaesumus censeas, quum ex imperitia magis et
simplicitate quam ex astutita id fecerimus. Nos porro de tuo
candore animique benevolentia nihil amplius addubitantes
talem de fore confidimus, qualem nobis bene faventem beneque
volentem esse decet. Sed haec tam minuta et exigua tuum
candorem a nobis alienare non potuisse nobis persuasum
habemus, quamvis occurrere paucis voluimus, quo viam
praeparatiorem ad maiora defendenda haberemus, quae iam
brevi nobis subolevere tibi de nobis delata. Non ignotum
tibi esse arbitramur, reverendissime domine Bullingere,
tantam calumniandi libidinem hoc exulceratissimo seculo
ubique grassari, ut nemo tam sancte, integre et incorrupte
vivere possit, qui non hominum obtrectationibus expositus
sit. Quare mirum nobis videretur, si nos aliorum calumnias
effugissemus, praesertim peregrini, ut qui praeter alia
incommoda nec linguam hanc ad defensionem nostri callemus et
morum quoque diversitate (quae solet non minima causa odii
esse) illis simus dissimiles. Unde etiam maxime miramur
solam heram nostram (quae, si pia esset, ut videri vult, nos
in omnibus defendere et prodesse deberet) de nobis male
loquutam. Accersivit enim nos dominus Flinerus* (* a.R.:
korr. Flinzius) e regione hospitii nostri, quondam
concionator, nobisque indicavit, quomodo nostra hospita de
nobis esset conquesta nos non fuisse ad sacram synaxim, tum
etiam nostros libros nihil de hac religione (id quod filio
se audivisse dicebat) continere et propterea nos huic
religioni non consentire. Quorum prius falsum esse
probabimus nominatis iis, qui nobis porrexerunt eucharistiam
quibusque visi sumus; alterum falsum esse ipsus dices, si
nostrum librum tibi inspiciendum legendumque praebeamus.
Haec duo maxima cum apud dictum dominum Flinerum de nobis
falso ausa sit conqueri, facile te iudicaturum existimamus
et alia (si quae dixit) falso de nobis esse ementita.
Quapropter petimus, ut, si quid aliud clam de nobis est
dictum, ut id nobis digneris indicare, quo falsa, quae sunt,
manifestemus nostramque famam illibatam conservemus; nihil
enim  nobis charius est fama, nihil praetiosius, ita ut
quidvis nobis citius eripi malimus quam famam nostram
contaminari. Quod eo tam ferimus levius, quod id factum est
a muliere (cui propter linguae garrulitatem obtrectandique
libidinem odiique impotentiam ne sapiens aurem facile
praebuerit), tum etiam, quod eam falsam mendacemque in
duobus iisque maximis rebus demonstravimus et demonstrare
firmiter poterimus, dum eorum, quae de nobis dixerat de non
accessa synaxi palinodiam cecinerit apud praedictum dominum
Flinerum. Quapropter, reverendissime domine Bullingere, tibi
persuasum velimus habeas nos tales esse, quales sumus et
fuimus semper, hoc est ingenuos et quibus maxime curae est
famae suae integritas, suspectaque tibi sint, quae a tergo
nostro postque nostrum discessum de nobis ad te deferri
possint. Hanc autem excusationem nostrae innocentiae ad te
praecipue offerre voluimus, ut, cui beneficio quam plurimum
devincti sumus, eidem quam maxime quoque nostra constaret
integritas, ne quando beneficium tuum frustra expositum
putares. Sed his paucis indicatis (quae latius coram
enarrari possint) nihil amplius literis significandum
decrevimus nisi illud, nos nempe tui semper fore memores pro
tuo beneficio, et ubicunque tibi gratificari poterimus vel
cuiquam in tuo nomine, id cupide prompteque facturos
nihilque nos magis desiderare, quam ut nobis aliquando
contingat occasio, ut tibi non solum verbis, sed et re animi
nostri gratitudinem expromere possimus.  Vale.
Non tibi pro tantis meritas persolvere grates
In nos collatis benefactis posse fatemur.
Sed deus, altisonans coeli terraeque creator,
Ingentes referet grates, nec nostra Thalia
Cessabit memor esse tui, dum vita relinquat
Corpus et aeternas libere emigremus in auras
Dumque canis pavidum cervum venabitur audax;
Fervida nam veluti magis exardescere flamma
Non extincta solet, crescat sic gratia nostra.
Tibi semper observandiss[imi].
(Datum, Unterschr. u. Adr. fehlen.)
