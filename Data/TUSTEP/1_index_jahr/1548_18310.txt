<nr>[18310]</nr>
<ae>Thomas Kirchmayer (Naogeorgus) an Bullinger</ae>
<od>Kempten, 11. Dezember 1548</od>
<vo>Autograph: Zürich StA, E II 345, 376</vo>
<dr>Druck: Leonhard <i>Theobald,</i> Das Leben und Wirken des Tendenzdramatiker der Reformationszeit Thomas Naogeorgus seit seiner Flucht aus Sachsen, Leipzig 1908, S. 35f<k>Nach Zürich ZB, Ms S 68, 170</k></dr>
<re> </re>
<tx>
S. Miratus es fortasse, vir doctissime, qui factum sit, quod in reditu a Berna
te non adierim teque de rebus illic actis fecerim certiorem. De primo igitur
primum respondebo. D. Hallerus hortatus est me, ut via Tigurum ad destram
relicta Thermas Helvetiorum peterem atque inde recta Bülach, ubi adirem ipsius
matrem dataque mihi mandata exponerem. Obsecutus sum amico, pręsertim quum
nihil esset, quod tibi meis de rebus exponerem atque, si quid fuisset, id se
Hallerus tibi expositurum recepit diligenter. Nunc ad alterum. Postquam
audivissem ex Hallero simul et ludi literarii salarium senatusque Bernensis
animum, quod vellent me statim ad se proficisci neque expectare kalendas
februarias neque in aliquot annos mecum pacisci neque sumptum ferre rebus meis
eo usque vehendis, videns conditionem ex re mea non esse, nihil egi coram
senatu, tametsi Hallerus meus id maxime vellet. Habes totum negocium, cuius
experiundi causa tantum itineris susceperam. Quum vero in reditu Campidunum
venissem, forte fortuna praeter omnem spem et opinionem senatus illius oppidi me
ad annuum concionandi munus conduxit. Interea quoque, dum essem in reditu,
vocaverant me Augustani, quas literas domum reversus inveni. Preoccuparant
Campidonenses, quare Augustanis me excusavi; hoc tamen anno exacto me illis
inserviturum promisi. Ita iam quartam hebdomadam ago Campiduni satis quiete et
ex animo, nisi quod mihi deus simul acerbissimum poculum miscuit; abstulit enim
mihi uxorem charissimam relictis tribus liberis infantibus. Nihil acerbius in
tota vita sum expertus; perturbate sunt hoc casu omnes meę vivendi rationes.
Hallero etiam hec mea scripsissem, nisi tabellarius festinando me vix hęc
scribere permitteret. Tu eum, queso, de his facito certiorem atque rogato, ut
Epitomen nostram vel faciat imprimi vel remittat cum hoc nuncio. Laetus Augusta
discessit habitatque iam Kaufpurę; quare ad eum si quid missurus est, frustra
Augustam miserit; si quid tamen Augustam vult, quod certo ad me perveniat, ad
doctorem Gereonem mittat. Apud nos in templo papistici ritus et missę
habentur. Mihi neque cum ritibus illis neque missa quicquam est negocii.
Consilium mihi tuum imperti, an in hac temporum difficultate aut potius
perversitate matrimonium repetendum censeas. Bene vale cum omnibus. Saluta D.
Musculum et Gervasium atque alios, si qui mihi bene volunt.
^$Datum 11. Decembris 1548. Campiduni.
<un>Thomas Naogeorgus vel Kirchmayer.
<lz>[Adresse:] Dem wolgelerten und achtbaren hern Hainrichen Bullingern, lehrer
der gemain gottes in Zurich, meinem gunstigen, lieben hern und freund. Zürch.
