<nr>[43089]</nr>
<ae>Tobias Egli an Bullinger.</ae>
(Chur), 18. Juni 1573.
Zürich StA, E II 376, 224. / Orig. (Aut.)
Graub.III, 433 Exc.
S.  Ita me uxoris valetudo distrahit, venerandissime d.
pater, ut raro et
paucis, si quando contigerit, ad te scribere possim; rogo
ergo veniam. Causa,
quae me torquet hoc tempore vehementissime, non est privata,
sed publica.
Audimus amplissimos H[elveticos] l[egatos] ad 5. iulii ad
nos redituros, et in
hanc sententiam cursor quidam publicus B., homo senex colore
vestitus Tigurino,
hac ipsa hora, quae hasce meas extrusit, literas senatui
attulit simulque
postulata nova ocyus ad communitates Rheticas referenda d.
H[elvetiorum] nomine
d. consuli obtulit. Quodnam sit argumentum, sciri nondum
potest, nisi pro certo
habetur, quaedam esse enervata B[adae], quae in iudicio
nostro exacto de
quibusdam profugis conclusa fuere. Ego ingens periculum
utrisque incumbere
video. Si enim sententias communitatum alii infringere
illosque tueri et
liberare velint, quos non sine gravibus causis Rh[eti]
proscripsere, non video,
qua facilitate r[ustici] n[ostri] id devoraturi sint; potius
ad arma concurrent.
Sed quae miseria paucissimorum gratia patriae bellum
inferre, religionem, quae
potior causa multis est, proculcare. Monuit nos nuper vir
quidam eximius se, cum
Solodori ad Ursam divertisset, a primariis non[n]ullis in
coena audivisse, se
Rh[aetos] debellandi plures habere causas, maxime vero quod
Huguenothi essent.
Non in haec verba erupissent, si talem virum agnovissent.
Quid animi aut
consilii hic sit, communiter nobis dispiciendum, ne, qui
videri volumus
christiani, sub aliarum causarum praetextu gladium in
viscera nostra et fratres
stringamus aut communem operam coniungamus aliis, qui id
cogitare iam pridem
coeperunt. Imperant H[elvetii], ut communitatum omnium
sententiae colligantur,
quae ad 5. iulii comportatae ipsos ad eundem diem hic
exspectent. Postulata nova
alias tibi communicabo; nam iam modo appulit cursor. Ursit
me quoque d.
Campellus, ut haec tibi scriberem, quod vix potui tamen, et
ineptissime, quod potui, scripsi.
Ocyssime  1573.  18. iunii.
Tuae amplitudini ille subiectissimus.
Amplissimo praeclarissimoque viro d. Heinrycho Bullingero,
Tigurinae ecclesię
antistiti primario, domino suo singulari observantia
colendissimo.
An h. Bullinger zu Zürich.
