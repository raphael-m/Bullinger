<nr>[42203]</nr>
<ae>Johannes Hug an Bullinger.</ae>
Glarus, 5. Dezember 1572.
Zürich StA, E II 378, 1896. / Orig.(Aut.)
S.  Composueram nuper, vir clarissime et compater honorande,
haec, ut ea
mercatoribus, qui ad te perferrent, traderem, sed inciderat
talis tempestas, ut
tum nemo se itineri committere vellet. Tandem, postquam
paululum remisit, mearum
rerum obliti curriculo quasi discesserunt; alioquin maturius
tibi allata
fuissent. Ago vero tibi ingentes gratias, quod et mihi et
aliis haec
communicasti. Domino amanno Schulero exemplar Germanicum,
sicut a Beldiis est
translatum, reddidi, qui hic utrumque, Gallicum nimirum et
Germanicum tibi affert.
Obitum domini Wolphii pię memoriae defleo maxime et tibi
assentior non facile
talem inveniri posse, qui eius labores et eruditionem
resarciat. Dominum vero
rogabimus, ut is pro sua benignitate alium bonum virum in
hanc messem extrudat,
qui ad gloriam nominis sui sanctissimi et ecclesiae salutem
faciat.
De Roschella audimus, etiamsi hostiliter et graviter obsessi
sint, ipsos tamen
adhuc in summa fidei constantia perseverare. Deus illos
conservet et tandem
angelum suum quoque mittat, qui hunc perfidum Sennacherib
cum saguinolento suo
et plusquam Assyriaco exercitu confundat atque disperdat.
Quomodo res nostrae
sese habeant, dominus amannus tibi communicabit; habet is
collegam sibi ad
comicia adiunctum vicarium sive proconsulem nostrum
Melchiorem Hessium. Huic,
cum papista sit, apologiam hanc regiae executionis in
Hugonothos perlegendam
tradere nolui, cum ex ea non melior, sed deterior fieri
potuisset.
Tu haec boni consulito et in domino vale feliciter. Salvum
te cupiunt ambo
Beldii, Pfendlerus et coniunx mea etc. Te rogo, salutem meo
nomine dicas omnibus
symmystis et fratribus nostris necnon toti tuae familiae
etc.
Claro[nae] 5. decembris anno 1572.
Io[annes] Hugo tuus Claronae.
Ornatissimo clarissimoque viro domino Heinrycho Bullingero
seniori, ecclesiae
Tigurinae ministro fidelissimo, domino et compatri meo
observandissimo et charissimo.
An m. Heinrychen Bullingern, pfarrhern zum Großen Münster zu
Zürich.
