<nr>[25152]</nr>
<ae>Hieronymus zum Lamm an Bullinger</ae>
Frankfurt,  17. September 1555.
Zürich StA, .  Urk. Propstei Nr. 963.
Orig. (Aut.)

S. D.  Exhibuit mihi, colendissime vir, dominus Valderanus
his nundinis literas tuas ultima augusti scriptas, offitii
et amoris erga me plenas iisque adiunctum exemplum sermonis
tui de salute fidelium, benevoli sane in me animi tui
testimonium munusque longe gratissimum mihi. Pro quo quod
rependam in praesens equidem non habeo; quod unum tamen
possum modo, gratias ago summas, quod eo me loco habes, ut
et meminisse mei non pigeat te et amari etiam a me velis.
Quo nimirum efficis, ut te, quem antehac licet nunquam
visum, tamen multas eximias ob virtutes tuas singulari
favore persecutus semper sum, nunc multo amem ardentius.
Itaque de me tibi aliud nihil quam de quoquam tui
studiosissimo amantissimoque persuadeto, animi mei erga te
promptitudinem, si quando res et occasio feret, re ipsa
etiam experturus.
Quę de siclo Hebręorum indicasti, cognitu mihi perquam
iucunda fuere, et locum eum ex tuis ad 17. cap. Mathęi
commentariis in observationes meas retuli. Velim autem abs
tuo unum mihi formari plumbeum, ut conferre cum meo possem,
cum tu archetypum, de quo tuus formatus est (quantum ex
epistola tua et commentariis intellexi) <gr>gnhsion</gr>
esse putas. Nam et alterius formę siclos apud Peutingeros
Augustę et quosdam alios vidi, qui a meo magnitudine et
forsan etiam pondere discrepant.
Romani principis Ferdinandi antiquitates numismatum
propediem in lucem esse prodituras (quoniam de eo
subdubitare videris) affirmare certo tibi possum, atque ut
eius alterum etiam habeas testem, retulit mihi in hisce
nundinis nostris dominus Ioannes Oporinus, typographus
Basiliensis, imagines et symbola partium aversarum (ut
vocant) illorum numismatum apud Viennam Austrię nunc ab
istius rei artificibus ęneis formis effingi sibique ante
aliquot menses transmissum fuisse specimen quoddam
annotationum seu scholiorum, quę in opus illud parant
Wolfgangus Lazius et Ioannes Albertus Danstetterus [Widmanstetter] alias
dictus Lucretius. Quę, ut ambigietatem omnem eximerem
tibi, celare te nolui; incertum tamen est propter
multitudinem numismatum et formarum parandarum, an sub
nundinas proxime futuras ista simus habituri necne.
Froschoverus humanitati tę d. Waidneri nomine numerabit
florenos Rhenenses ducentos, pensionem scilicet Basiliensem
et Tigurinam nundinis his illi debitam et exsolutam.
Pręterea exhibebit diploma ipsum originale (ut vulgo
dicitur) super reditu Tigurino et sorte, cautionis ergo
dudum confectum, in capsula a me obsignata tibique manu mea
inscripta. De quibus omnibus quid memoratus d. Waidnerus
fieri velit, in sua epistola his adiuncta ipse (opinor) ad
te perscribit; nam mihi nihil iniunxit aliud, quam ut hęc
una cum ipsius literis per Froschoverum ad te transmittam.
Ut autem optimus et reverendus senex valeat, rescire poteris
ex Froschovero, qui eum in reditu invisere decrevit.
Iudocus Glaserus noster, vir, dum vixit, probus et integer,
praeterita ęstate diutina prius tabe confectus pie et
christiane suum obiit diem. Qui adhuc supersunt ex iis, quos
salutari per me tuo nomine voluisti, d. Nicolaus Bromius et
Henricus Lautensack, officiose simul et amanter resalutant.
Dominus pręstantiam tuam diu nobis servet incolumem.
Datum Francofurti  17. septembris anno 1555

T[uus] Hieronymus Agninus d'ecretorum doctor.

Adr. ?

