<nr>[42158]</nr>
<ae>François Hotman an Bullinger.</ae>
Genf, 3. Oktober 1572.
Zürich ZB, Ms F 63, 63. / Kopie(17. Jhdt.)
Venerande pater, heri vesperi singulari dei providentia,
clementia et
misericordia salvus huc appuli elapsus e carnificina
Pharaonica. Beza noster
modo me monuit de huius tabellarii discessu repentino; non
possum plura scribere
prae moerore, tantum dico: quinquaginta hominum millia
spatio dierum octo vel
decem interfecta esse in Gallia; reliquos christianos vagari
noctu in sylvis
maiorem, ut spero, ferarum clementiam expertos quam eorum,
qui hominum formam
gerunt. Plura propediem a me accipies; scribam et clarissimo
viro domino
Gvalthero, cuius accepi literas 23. iulii datas. Spero
Albertum nostrum ad vos
pervenisse, quem apud sanctissimum senem octogenarium
iurisconsultum collocaram
una cum ecclesiae nostrae ministro et pro eo fideiusseram,
neque quicquam operae
vel studii a me illi defuit, quemadmodum posthac plenius
intelliges. Peto a
vobis per misericordiam dei nostri, ut excitetis magistratus
vestros ad aliquam
miserationem nostrarum calamitatum, ne sinant plures
carnifices e suis finibus
in Galliam proficisci; nam cohors praetoria Helvetica in
Parisiensi laniena
palmam tulit. Plura prae lachrymis non possum.
Valebis igitur, venerande pater, meque in tuis precibus
commendatum habebis.
Genevae  3. octobris 1572.
Alberti hospes octogenarius Grossassius interfectus est in
curru ita cum aliis non paucis aeque senibus.
Tuae dignitatis studiosissimus Hotomannus.
Venerando patri meo viro clarissimo d. Henrico Bullingero,
ecclesiae Tigurinae
pastori fidelissimo, domino et amico reverendo.
         Tiguri.
