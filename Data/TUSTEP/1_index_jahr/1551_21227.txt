<nr>[21227]</nr>
<ae>Bullinger an Oswald Myconius</ae>
ZÃ¼rich, 3. Oktober 1551.
Orig. (Aut.)
S. D.  Laelius noster rediens ex Polonia per Viennam et
Augustam poterit tibi referre certissima fide res Turcicas,
Pannonias, Austriacas et Caesareas. Declaratum est bellum et
proclamatum inter Caesarem et Gallum, inter Turcam et
Ferdinandum. Miseret me tot miserabilium hominum, et utinam
nos ipsi non abstrahamur in mali medium. Concilium aiunt
procedere. Quid actum sit aut agatur Badenae, ignoramus
adhuc, expectamus in horas; rumor est varius, nec omnia
auspicata sunt, quae feruntur. Dominus nos componat omnes
pro sancta sua voluntate. Vicarius Ferdinandi Constantiae
tres onerarias naves, quod dicerentur merces portare
Gallicas, exoneravit. Vivit Petrus Martyr et copiosissimas
ad me dedit. Decubuere ex sudore Anglico d. Ioannes a Lasco
et Hopperus, sed restituti sunt per gratiam dei. Duo
nobilissimi principes duces suffolciae interierunt.
Deferbuit lues. De Magdeburgensibus magna est spes. Tuas
expecto de Argentoratensibus.  Vale cum omnibus bonis.
Tiguri  3. octobris 1551.
Bullingerus tuus.
Praestantissimo viro d. Osvaldo Myconio, fratri charissimo
suo.          Basel.
