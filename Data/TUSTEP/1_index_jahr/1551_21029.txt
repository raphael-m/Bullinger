<nr>[21029]</nr>
<ae>Ambrosius Blarer an Bullinger</ae>
(Winterthur), 9. Februar 1551.
Zürich StA, E II 357, 364. / Orig.(Aut.)
S.  Remitto per hosce exploratę fidei homines, quę
proxime misisti, mi venerande Bullingere, charissime in
Christo Iesu frater, et gratias ago maximas, quod defraudare
me voluptate ista, quam ex rerum istarum iucunda varietate
concepi, nolueris, tametsi etiam insint in illis, quę
merito nobis doleant. Quę de Tridentino concilio dixisti,
vere, prudenter eruditeque dixisti, atque utinam
intelligerent ista ii, quos intelligere adeo totius Christi
ecclesię referret. Verum ad ista quemadmodum ad omnem
Christi veritatem stupidi ac plusquam saxei sunt, ut nihil
hic sperare, sed unum cęlestem patrem per Christum filium
interpellare possis, ut dies istos malos, immo vero pessimis
peiores decurtet nosque cum omnibus filiis suis clementer
eripiat. Ego, quod me sane attinet, resolutionis meę
tempus instare vel hinc facile colligo, quod dominus diebus
hisce filiolum quoque, ut sororculam ad immortalitatis
gloriam sequeretur, evocavit, ne scilicet charissima ista
pignora post me in corruptissimo isto seculo non absque
magnis animi angoribus relinquerem. Tu igitur, mi anime,
unum illud mihi a vitę authore Christo nostro supplicibus
ac plenis fide votis impetrare contende, ut defixis ac
intentissimis in cęlestem lucem mentis meę oculis per
atram istam lętiferamque mortis vallem nihil mali metuam,
praesertim in optimi pastoris Christi humeros velut
errabundus quidem, sed sua tamen ovicula sublatus, qui me
adversus omnia illa mortis et Satanę terriculamenta
naturęque agnatos horrores fortiter defendat ac animum
addat, ut, quemadmodum re ipsa nihil ista nunc post Christi
triumphum nisi inanes quędam larvę sunt, ita esse etiam
vere credam ac sentiam cunctum me uni illi Christo secure
permittens, qui vivificę resurrectionis suę virtute
iamdudum Satanam sub pedes nostros contrivit, cui sit honor
et gloria in sempiterna sęcula. Amen.
Literas tuas ad Scherum meum misi, cui gratissimum, scio,
hoc nomine fecisti, et ipse mihi gratulor, quod tua
sententia cum mea, quam priorem ad eum misi, per omnia
consentitur et mirum vero consonat.
De rumoribus nihil scribo, quando et illi et literę,
quę
scribuntur, ita variant, ut plane dubius animi sim, quibus
potissimum habenda sit fides. Buflerus ille Isnensis certa
se propediem ad me scripturum pollicetur; id ubi fiet,
curabo, ut quamprimum ipse quoque resciscas.  Vale, mi
observandissime et optime Bullingere, cum tota tua domo ac
omnibus fratribus, symmystis et amicis, quorum fidelissimo
patrocinio exitum meum patri misericordiarum commendari
omnibus modis et cupio et spero. Si dominus me transtulerit,
illud etiam demortuo mihi largire, ut uxorem meam optimam
consolatoriis tuis diligenter confirmes inque spem bonam
erigas mox sequuturę salutis ęternę.  9. februarii
1551.
T[uus] vere Ambr[osius] Bl[aurerus].
Bullingero, animae suae.
