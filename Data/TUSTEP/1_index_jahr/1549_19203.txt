<nr>[19203]</nr>
<ae>Gerhard zum Camph im Namen der Kirche von Emden an die Zürcher Prediger</ae>
<od>Emden, 8. August 1549</od>
<vo>Autograph: Zürich StA, E II 337, 430ff.
(Siegel...)</vo>
<dr> <dr>
<re> </re>
<tx>Gratiam, pacem ac constantiam in agnita veritate hoc
praesertim tristissimo tempore vobis praeceptoribus ac
charissimis fratribus nostris precamur omnes a deo patre et
domino Iesu Christo per spiritus sancti efficatiam, amen.
^$Quam omnes nos simus gavisi lectis reverendi patris ac fratris
nostri Pellicani literis, quibus vestram pro nobis
sollicitudinem declarabat et simul statum ecclesiae ac
reipublicae vestrae perscribebat, dicere sane in praesentiarum
non possum, utpote qui vos propter veterem Tigurinorum cum
nostris Phrysiis amicitiam et nunc propter eandem vobiscum in
religione coniunctionem unice amamus ac colimus, quapropter
etiam maiori adhuc leticia afficiebamur, dum nobis Gabriel <vgl.
auch 9. April 1550> coriarius Argentinensis, communis frater
noster, simul Argentinensis et vestrae ecclesiae rationes plene
perfecteque exponeret. Egimus inprimis igitur deo ac patri
nostro coelesti per dominum nostrum Iesum Christum ingentes
gratias, quod, quemadmodum abundent afflictiones, ita nunc
quoque abundent consolationes neque suos profugos ab ira magna
serpentis omni prorsus hospitio privet, denique quod aliena ac
nova hospitia suis praeparet. Agimus et vobis ingentes gratias
pro solicitudine ac orationibus de nobis neque dubitamus
communes vestras preces nobis profuisse et iam quoque prodesse.
Nunc e contra, cum non dubitemus vobis gratissimum fore, ut ad
vos perscribatur, quid apud nos his tristissimis temporibus
actum sit, quicque nunc agatur, mihi fratres omnes hoc onus
imposuerunt, cum vestra familiaritate usus sim aliquandiu. Ego
illis hoc denegare non volui, cum ultro ad vos literas
instituissem, etiamsi me iuste propter imperitiam in scribendo
excusare possem, tamen vestra fretus humanitate haec scribo.
Fratres, non possum non in summam admirationem adduci, quoties
cogito, quod deus hic in Frisia nostra invito magistratu
evangelii doctrinam propagarit primum, deinde, cum etiam
magistratus non solum plebeius, sed etiam summus eandem abolere
studeret, nihil tamen efficere potuerit, postremo nunc maxime
demirari non desino, quod sub vidua principe pia sane et plebeio
magistratu impio his periculosissimis temporibus ita ecclesiam
nostram contra adversariorum nostrorum minas tutatus sit, ut non
solum nullam externam vim aut damnum experta sit, sed nullas
poenitus mutationem in religione viderit hactenus furentibus
tamen hostibus. Nunc vero, quoniam ingrati nimium neque ex toto
corde ad dominum conversi fuerimus, itaque iam animus principis
pię ac consiliariorum ad minas hostium frangitur, ut ex novo
Interim adultero germano novam reformationem, utinam non
deformationem ecclesiarum nostrarum optime constitutarum
excogitarint, hancque non nomine Interim, sed veterum
reformationum nomine, quas olim defunctus princeps condiderat,
ut hoc modo Saxonicis ecclesiis similes essemus, nostris
obtulerunt. Nam Caesaris nostris barbariem et dissimilitudinem a
reliquis ecclesiis obiicere aiunt, utque hanc notam effugere
possint, hoc solum proponere, non quod Interim invehere aut
unquam suscipere velint. Utut tamen haec proposuerint optima
specie, nostri concionatores nihil horum suscipere voluerunt,
etiamsi diversis modis ac artibus eos ad hoc inducere conati.
Rationes autem, cur hoc non possint, has principi obtulerunt,
quas paucis recitabo: primum, quia quaedam in ista ordinatione
impia, quedam obscura et ambigua, quedam vero superstitiosa,
quedam vero adiaphora, si bono fine et sine necessitate pro
locorum, personarum ac temporum ratione observentur. Nunc vero,
quoniam haec omnia in gratiam adversariorum, qui sanam doctrinam
abolere et ecclesias perturbare conantur, fiant (utut omnia
proponat), nihil, ne adiaphora (quae alio tempore essent
adiaphora, nunc vero opera confessionis) posse suscipere propter
confessionem verae doctrinae evangelii et liertatem in
adiaphoris, ne facto cum ipso ostendamus adversariis nos
hactenus aut in doctrina aut in observatione ceremoniarum
peccasse. Imo non oppus esse, sed periculosum ubique in
ecclesiis easdam observari ceremonias. Praeterea nos non
barbaricas, sed christianas ac simplices et ad utilitatem
ecclesiae nostrae aptas ceremonias sine ulla superstitione
habere. Si nunc vero inutiles ac superstitiosas ceremonias magno
labore abolitas rursum repeteremus, aiebant, nos ipsos et apud
adversarios et nostros reos faceremus, quod aut parum
considerate in abolendis egissemus aut sane pecaremus in
restituendis, secundum Pauli dictum: "Si ea, quae destruxi,
rursum edificem, me ipsum transgressorem facio." Quid denique
sectę dicerent, quarum apud nos maximus est numerus, nos
videlicet animalia ventris atque sic nostra inconstantia
plurimos in errorem adduceremus essemusque et hic nostris et
exteris christianis, qui in nos intenti sunt, causa scandali.
Postremo, cum Paulus omnia in ecclesia ad aedificationem, non ad
destructionem institui velit haeque ceremoniae nullam utilitatem
certam, sed potius destructionem secum habeant, ut hoc modo
papatui via praepararetur, non possumus haec probare nec
suscipere, imo nec administrare, aiebant. Internuncii vere omnia
exponere, interpretare in bonam partem ac harum ceremoniarum
certam utilitatem ostendere conabantur, maxime hanc, quod
propter pacem publicam conservandam instituerentur, ut his
ceremoniis Caesari satisfacere possent, ne alia impia prorsus
suscipere cogerentur. Nostri hanc non esse regiam viam ad pacem
obtinendam responderunt, siquidem deum iratum nobis propter
ingratitudinem constaret ideoque Caesari talia in nos
permittere; conversione animorum ad deum, poenitentia ac fide
vera operibusque dignis poenitentia ad pacem consequendam opus
esse. Tandem ipsi principi ac consiliariis in hanc sententiam
scripto responderunt: aut principem nomine Interim, quod hoc
suscepisset aut suscipere vellet, hanc ordinationem (ut inde
initium faceret) proponere; hac ratione si fiat, nihil se posse
nec velle suscipere, ne peccarent contra confessionem neve
impios conatus, per quos plurimi seduci possent, adiuvarent;
deinde aut principem hanc reformationem instituisse, ut Caesari
saltem fides fiat se Interim recepisse vel pedetentim recepturam
esse (cum propter pacem suorum concedatur), etiamsi nunquam illa
in animo habeat illud recipere, neque tum propter hanc
simulatione, quam non permittat christiana confessio, quicquam
recepturos, ne simul gratiam dei amittant ac Caesaris iram hoc
instituto magis provocent, dei gratiam, quod illum ac evangelii
doctrinam profiteri publice non audiant <audeant zu korr.>,
Caesaris iram iustam, quod illa, quae promiserunt (ut ille
putabit) non praestent, ideoque non tamen propter evangelii
professionem, sed propter dolum aut perfidiam puniendos. Si vero
princeps manifestam ac dilucidam confessionem evangelii edere
vellet apud Caesarem protestarique se impia in Interim recipere
non posse aut velle neque quicquam ceremoniarum liberarum ex
Interim propterea suscepturam, quod suas hactenus observatas
malas intelligeret, sed solum propter pacem publicam, ne omnino
contumax videri posset in nhis <nihis?>, quae aliqua ratione
tanquam libera observari possent, Caesarque hac ratione pacem
concedere vellet hocque nomine reformatio aliqua ceremoniarum
illis proponeretur, se libenter tum in omnibus, quae cum pace
ecclesiae ad tempus fieri possent, obsecuturos, tamen ut omnibus
constaret, qua ratione haec suscepissent, vel aedito scripto.
Interim recepisse aut recipere velle nostri gubernatores
constanter ac iureiurando negant; tamen sua consilia, quae
nostris suspecta plane sunt, indicare nolunt. Quare nostri
quoque nihil ex omnibus, quae proponuntur, suscipere volunt,
magistratus e contra omnia observari. Verum cum omnem Interim
viam tentent, ut doctrinam hactenus traditam cum vero
sacramentorum usu hic observato hactenus retineant, egerunt
tandem cum concionatoribus, ut, si ceremoniasten aliquem habere
possent, num illum quoque ferre vellent. Responderunt ferre
quidem, sed non probare neque suum ministerium cum illius
coniungere posse aut velle. Tum rogabant, ut superpelliceum seu
lineam vestem modo in usu coenae dominicę, pro contione et in
baptismatis actione inducerent. Hoc quoque nostri negarunt.
Tandem ita inter utrosque convenit, quoniam ante biennium in
coena unus ministrorum superpelliceo uti solebat, ut hoc non
nomine Interim, sed veteris consuetudinis causa resumerent, non
quod in deponendo quicquam peccassent, sed ut hac in parte
ordinationi veteri mos gereretur, modo hoc cum pace ecclesiae et
sine tumultu fieri posset. Ecclesia igitur ut suos ministros
retinere posset, unanimi voce concesserunt, tamen hac lege ut
rursum ea libertate, qua susciperetur, deponi, cum commodum
esset, posset neque pluribus ceremoniis gravaretur. Cum
ecclesiam facilem in hac re viderent, volebant tandem, ut etiam
eo uterentur pro contione et in usu baptismatis. Nostri, quoniam
neque hic neque alibi hoc moris fuit, ne quid nomine Interim aut
papistarum concedere viderentur, nulla ratione suscipere
voluerunt neque adhuc in coena usi sunt. Quid multis?
Interdicebatur illis publico concionandi munere eo, quod neque
superpellices uti neque suum ministerium velint cum alterius
coniungere. Nostri magno animo responderunt principem graviter
peccare, quod resistat spiritui sancto in suo ministerio neque
hoc mandato ad obedientiam obstringi; nam dei et spiritus sancti
esse ministerium, etiamsi per magistratum tamquam instrumentum
consentiente ecclesia ad hoc vocati sint, cumque ille contra
iubeat illos praedicare, donec ecclesia audire velit, non posse
se in hac re magis hominibus quam deo parere. Nihilominus tacere
iussit, donec consilio habito ea de re certi aliquid mandarit.
Tamen domesticas visitationes permittebat, conciones quoque in
baptismate puerorum et coniunctione sponsi et sponsae in templo
fieri permisit. Nostri autem non tacuissent, nisi optimis
quibusque in ecclesia placuisset, ut ad tempus tacerent, ne
magis exacerbaretur magistratus, praesertim cum ministerium
prorsus non esset interdictum illis. Acquiescunt ad tempus
consilio ecclesiae; tamen vos nunc consultos volunt, cum salubri
consilio et matura plane responsione, quam ad Gabrielem nostrum
Argentinam<f1>Zu diesem vgl. Wim Janse, Hardenberg als Theologe, S. 383, Anm. 231.<fe> quamprimum transmitti petimus; ille enim cum
Argentinensium quoque fratrum responsione vestrum scriptum ad
nos quamprimum deferri curabit, quemadmodum hoc sancte promisit.
Primo igitur, an quicquam ex illis ceremoniis, quę nobis
proponuntur, suscipiendum a nobis hoc tempore putetis, etiam
quaenam illa sint (quapropter exemplar reformationis nostrae,
quam observari volunt, vobis mittimus) an vero nihil prorsus
suscipiendum suadeatis. Deinde, si ex his nihil suscipiendu, a
nostris licitum erit vel tutum (etiamsi ministerium suum cum
istis ceremoniis coniungere non cogantur) tamen in eodem loco
aut templo, ubi ceremoniastes suas nugas peragit, suum
ministerium peragere. Qua in re plurimi in conscientia anguntur.
Praeterea, quid agendum, si magistratus tacere iubeat et
ecclesia ministros audire cupit, an hac in re statim parendum
magistratus imperio. Si magistratus denique iubeat ditione
excedere ministros manente ecclesia, an protinus parendum illi
putetis necne, praesertim cum ecclesiae (discedentibus illis)
certum periculum a lupis immineat aut periculum sit, ne
disiungatur. Et si putetis, ubi tum locus erit sententiae
domini, qua iubet animam ponere pro ovibus et veniente lupo non
fugere, sed se illi opponere. Et profecto, si verum fateri
licet, hoc tempore nobis plurimi pastoris suae vocationi hac in
parte non satisfacere videntur, qui statim ad magistratus
edictum aut tacent aut fugiunt. Hii mihi videntur aut suum
ministerium non recte perpendere aut secus agere, quam ministri
evangelii exemplaribus gregis domini conveniebat; nam illi
cogitant ministerium non esse dei, in quod vocati sunt, sed
magistratus et hominis; ergo hominum servi deinde non cogitant
magistratum, si non consentiat cum ecclesia, non esse ecclesiam,
sed modo membrum, vel si contra ecclesiam agat vi, nullam partem
habere in ecclesia, multo minus dominum ecclesiae esse. Quod
autem authores electionis verorum ministrorum fuerint, hoc
instinctu dei (si iusta fuit vocatio) consentiente ecclesia
factum est. Non est autem par ratio in deponendis ministris,
quam <quoniam?> sola ipsorum authoritate instinctu diaboli
contra dei voluntate ac ecclesiae nituntur. Quam occasionem hii
pastores quoque dent adversariis et sectis calumniandi ac vere
quidem, experior maximo cum gemitu. Qui dicunt tales esse
animalia ventris, mercenarios et alia, quae dicere nolo.
Postremo si magistratus ministros retinere vellet, tamen publico
ministerio prohiberet, an tuta conscientia apud ecclesiam manere
posset, ut suum ministerium vel non perageret in baptisando et
coena administranda et publice cncionando. Aut si privatim in
aedibus administrare sacramenta concederetur et ecclesiam
adhortari, solum a publico in templo ministerio arceretur, an
tum potius magistratui acquiescendum putetis vel cum periculo
potius in publico ministerio permanendum. Quid vobis et spiritui
sancto in hac re visum fuerit, vestris scriptis cupimus de his
quaestionibus quamprimum certiores reddi et erudiri. Nam vestram
authoritatem magni facimus, ut par est, et eo libentius has
quaestiones ad vestrum iudicium iam referimus, quod nostro
superattentente Ioanne a Lasco, docto ac pio viro, careamus, qui
vestrum iudicium iam referimus, quod nostro superattentente
Ioanne a Lasco, docto ac pio viro, careamus, qui vestrum
iudicium prae omnibus reliquis ecclesiis maximi facit cum
propter divinam sapientiam tum propter summum candorem vestrum
et amorem erga nos. Nos vicissim vobis ecclesiae nostrae studium
et ardentissimas preces pro omnibus vobis et ecclesia, republica
vestra promittimus, et quod possumus, amabimus vos mutuo in
domino. Et si contingat membris Christi hinc exulari, multi non
infimae quoque conditionis homines cum aliis piis ad vos tamquam
ad charissimos fratres commigrabunt, quos oramus omnes, ut tales
in domino suscipere velitis et, quantum potestis, prodesse. Nos
sane vestros omnes, quantum in nobis esset, gratis animis
susciperemus. Deus ac pater domini ac servatoris Iesu Christi
misereatur ecclesiae suae et illam sub cruce conservet detque,
ut abiecto omni contentionis studio se mutuo ferre discat, quod
iam futurum in cruce spero; nam iam omnes domesticę
contentiones cessant. Deinde a Lasko in Poloniam proficiscens
rescripsit se humanissime ubique a concionatoribus Saxonicis
exceptum et post mutua colloquia manus illi dedisse ac
promisisse nolle propter rem sacramentariam discordiam alere
amplius. Ego semper dixi ecclesiis nihil nisi crucem deesse.
Nunc quoque, cum contra Interim et novas reformationes ex
Interim scribant Saxoniae ecclesiae, dicunt necessariarum
ceremoniarum satis esse ecclesiae in pura praedicatione
evangelii, in administratione coenae dominicę et baptismatis;
reliquas omnes non necessarias esse, ut illis ecclesiae gravari
debeant, nec utile esse ecclesiae ubique easdem observari
ceremonias. Hactenus autem nostri hac ratione quoque svermeri
vocabantur ab illis; nunc necessitas alia suadet. Dominus a
Lasco propter ecclesiae utilitatem rediens ad nos ex Anglia
profectus est in Prussiam, ubi hoc agitur, ut, si propter
Caesaris iram hic manere non liceat, Dantiscanę ecclesiae
praeficiatur; sin minus redibit in Angliam. Nam Caesari non est
ferendus hic. Salutant interim vos ministri ecclesiae nostrae,
quorum nomine haec scripsi tanta quidem celeritate, ut mihi non
relegendi tempus, nedum rescribendi fuerit. Si quid igitur
erratum, date tempori. Gratia domini nostri Iesu Christi sit cum
omnibus vobis.
^$Raptim Embda 8. augusti anno 1549.
^$Gerardus zum Champff omnium ministrorum ecclesiae Embdensis
nomine.
^$Petit ecclesia nostra publicas ecclesiae vestrae ac vestrorum
omnium privatas ac ardentes preces.
^$Thomas Bramius per Christum orat iuvari ecclesię vestrę
suffragiis, ne quod nunc sub hoc tristi rerum spectaculo
offendiculum prebeam ecclesie Iesu Chrsiti.
^$Hermannus Brassius idem hoc petit.
^$Gellius Pediotecton hoc quoque obnixe a vobis orat.
<lz>[Adresse ...]: Fehlt.
