<nr>[35039]</nr>
<ae>Johannes Haller an Bullinger</ae>
Bern, 3. April 1565.
Zürich StA, E II 370a, 335. / Orig.
(Aut.)
S. Accepi tuas per hunc Löffelspergerum nostrum, et nisi me sollicitudine nuptiarum nostrarum et spes adventus tui impediret, fortassis plura scriberem; scripsi
enim ad fratrem his diebus me filiam meam Elizabetham, cuius Elizabetha Simlera, filia tua, susecptrix est, despondisse d.
Danieli Delspergero, ministro
ecclesiae Münsingensis, et nuptias nos proxima die Iovis celebraturos.
Oravi itaque illum, ut exoraret te, ut tua praesentia, quam per tot annos expectamus, nos
honorares.
Id an facturus sis, spero quidem, subdubito tamen interea.
Nihil certe gratius mihi et universae urbi nostrae accidere posset; gaudeo enim te ita
recto iterum valere et res ad laborandum recepisse, quarum partem te huic profectioni impendere vellem.
Quod ad foedus nostrum, in maiore sum anxietate quam
unquam; fuit enim hic hisce diebus legatus regius et de novo tantum effecit, ut ad proximam lunę iterum omnes praefecti convocentur.
Ibi tentabunt et
molientur denuo fautores istius foederis perrumpere, nisi deus eos impediat.
Mirum est illos ita occaecari, cum videant et deum et plaerosque subditos
contradicere et cernant quoque, quid apud Rhoetos iam inde oriatur.
Sed tanta est vis auri, quamvis nolint videri hanc esse causam.
Scripsi plura hac de re ad
d.
Gvaltherum, qui illa tibi communicabit.
Pro Daniele tuo te saepe rogavi et gaudeo valde nos brevi illud opus habiturum esse.
Expectamur nunc ex nundinis
Heidelbergensium scripta.
Rogo interea, ut nobis significes, quid tibi videatur de ipsis propositionibus, quas Iohannes Damius nuper secum detulit.
Rationes
supra annotatę faciunt, ut brevior sim; ideo pauca haec boni consule.
Remitto tibi Fabritii et Zanchi literas et ago gratias maximas.
Cupimus rei exitum
cognoscere.
Salutem tibi dicunt domini consules et quaestores, Diesbachius, Grafenriet, Zehenderi et al[ii], socer inprimis meus, uxor denique et mater.
S[alvi] sint omnes
tui.
Bernae  3a aprilis 1565.
Iohannes Hallerus, tuus perpetuo.
Clarissimo viro d.
Heinrycho Bullingero, Tigurinae ecclesiae pastori fidelissimo, domino et compatri meo summa mihi fide ac observantia colendo.
