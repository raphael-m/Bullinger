<nr>[24074]</nr>
<ae>Pier Paolo Vergerio an Bullinger</ae>
Tübingen, 17. März 1554.
Zürich StA, E II 356, 605. / Orig.(Aut.)
Scripsi me accepisse tres ex tuis libris De iustificatione;
unus tota urbe vagatus per manus theologorum, alterum misi
d. Brentio, alterum polite compactum ad d. ducem, qui nunc
est in conventu principum, qui non longe a Spira celebratur.
Volui egomet offerre mea manu; sed propterea non licuit, qui
se longius summovit a nobis. Brentius rescripsit, id quod ex
eius literis, quas hic colligam, videbis. Ego pulchre valeo
dei benignitate; sed me antichristus maiorem in modum vexat.
Subornavit nebulones in patria, qui mihi reliquias
patrimonii adimant, quod et facient; nemo enim audet
hiscere, ut tantum haereticum defendat. Sed habeant sibi
mundana; animam certe et dona spiritualia non adiment.
Mirum, quantopere scelus illud et perditio illa in me
insaniat. Legatus ad Raetiam destinatus rediens in Babylonem
usus est flabellis pestilentissimis ad accendendos omnium
demonum animos contra me; narravit me in illis finibus omnia
subvertisse, hostem esse capitalissimum et maiora moliturum,
nisi opprimar. Sit nomen domini benedictum, quem spero me a
potentia tantorum hostium defensurum. Si fient comitia,
adero, etiamsi totus infernus resistat. Tu modo, optime
Bullingere, ora pro me cum tota ecclesia, quod te maximopere
oro. Non desunt certamina in causa articuli illius illius.
Ego, si quis me non interroget, non aperio; at si quis (quod
saepe accidit) petit, ut dicam, quod sentio, libere dico et
causam commendo caelesti patri. Iam neque de mea vita neque
de his, quae ad tuendam vitam attinent, volo porro esse
sollicitus nec tantillum quidem, sed clausis oculis sequi
id, quod video verum esse. Fratres Augustani monent me
cardinalem Burgensem iter fecisse per Augustam et aliquot
armatos, qui cum eo erant, diligenter interrogasse ubi
essem. Peractus est conventus episcoporum Bavarorum et
Salzburgensis; convenerant enim in causa religionis, ut
dispicerent, essetne concedenda altera species et summa
asperritate et crudelitate silentium omnibus impositum est;
olfaciunt (ut prudentes viri existimant) Cęsarem
machinari
nescio quid contra nostros, alioqiun tam crudeles non
fuissent. Res Anglicanae pexime habent; caesus exercitus est
eorum, qui restitutae missae se opposuerant. Omnia plena
malis. Odescalcus, ille papalis legatus, Romae detulit nomen
d. Baionensis atque etiam d. Ascanii Marsi; mentitus est me
dicisse alicubi, quod ab hoc Marso consecutus sim exemplum
brevis illius, quod tute scis. Oro, cura ad eum has literas,
quibus moneo, ut bono sit animo; nam neque ab eo habui neque
de eo dixi. Diabolus mille artifex istaec spargit, ut omnia
confundat. Terret me magnitudo libri De iustificatione, quem
cupio vertere; at fiet tamen, ut spero, hac estate. Verti
non modo tuum De cęna libellum, sed Consensionem cum
Genevensibus et brevi edam. Audio nescio quem cacodaemonem
in Raetiam intulisse Servetanos libros, qui et cupide
leguntur. Interim Svenkfeldius in Svevia non dormit;
impressi sunt nuper nescio ubi aliquot eius libri peximi, ut
audio; Germanice enim scribit. Dico iterum, omnia plena
malis; at nihil timendum Christo duce et auspice Christo.
Vale et salve, et quod te prius rogavi, iterum rogo: ora
pro me. Spero te habuisse scripta, quaedam mea, quae ut
diligenter legas (nisi forte legeris), maximis precibus
contendo; erit eorum usus in proximis comitiis, ut puto.
Brevi mittam unum ex meis in Helvetiam; illi tu et scripta
ipsa dabis et tuum de illis iudicium censurasque. Salvere
iubeo omnes pios. Tubingae  17. martii 1554.
Vergerius frater.
Tibi Bullingere.
