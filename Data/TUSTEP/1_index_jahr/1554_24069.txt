<nr>[24069]</nr>
<ae>Jakob R체eger an Bullinger</ae>
Schaffhausen, 14. M채rz 1554.
Z체rich StA, E II 343, 461. / Orig.(Aut.)
S.  Dudum, vir praestantissime, opus illud tuum plane
divinum et perquam necessarium, praesertim nostro saeculo,
accepi et statim pro illo gratias egi tuae humanitati
maximas promittens, si modo vel aliquid, quicquid tandem
illud sit, in tuam gratiam praestare possem, lubentissimum
me semper facturum. Sed audio meas literas tibi non esse
datas; vicissim ergo habeo agoque et semper habebo summas
gratias pro libro isto dominumque rogabo, ut subinde virtute
spiritus sui te donet (idquod hactenus benigne praestitit)
et incolumem conservet, quo et ore et penna latius nomen
illius et gloriam depraedicare queas fidumque te ipsius
ministrum et mysteriorum dispensatorem (sicuti hucusque)
praestes utque omnibus tuis votis bonus dominus semper
adsit. Amen.               Reddidi porro scripta Servetana
et velim me habere ea, quae d. Musculus ea de re composuit,
item responsiones Bernatium et Basiliensium de causa
consistorii Genevensis sive de excommunicatione. Ex d.
Vergerii scriptis intellexi eum libros tuos accepisse.
Quod scripseram de munerum corruptela ita habet:
magistratus noster amplissimus decrevit his diebus decreto
gravissimo in posterum nullum civium debere ulla dona,
munera etc. accipere neque a regibus, Caesaribus,
principibus etc., id quod confirmatur iureiurando. Erat
quidem haec lex olim etiam, sed obliterata; iam restituta
est tamen. Reclamarunt plures, quam unquam putassem;
accersiti sunt omnes, inter hos d. Peyerus; sed hic negavit
se nihil accipere donorum vel pensionum; si quae dentur
propter facultatem sibi dari, idque magistratus noster
permisit, sed praeterea nihil.               Ita dolet
multis decretum iam redintegratum, das man von 100 gl. nit
meer geben und nemmen sol dann 5.
Res novas iam, quas scribam, nullas habeo. Parant se
nostrates sanguinarii ad militiam infelicissimam conducendi
a Gallo. Feruntur quaedam apud nos de Anglis, quod videlicet
victoria potiti sint contra reginam, cecidisse multos
Hispanos, ipsis inter se convenire; nolle scilicet regem
alium quam Anglum etc. Tu, si quid huiusmodi contigit,
novisti procul dubio, et velim tantum ocii tuae humanitati
esse, ut possem de his certior fieri. Vale cum omnibus piis
doctisque viris, me tibi semper commendatum habe. Redit ad
me, qui has tibi offert literas. Scaphusiae  14. martii
1554.
Tuae humanitati deditissimus Iacobus R체ger.
Eruditione et virtute praestantissimo d. Heinrycho
Bullingero, ecclesiae Tigurinae antistiti fidelissimo,
fratri et domino suo observandissimo.
