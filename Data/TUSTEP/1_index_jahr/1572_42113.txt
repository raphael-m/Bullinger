<nr>[42113]</nr>
<ae>Johann Konrad Ulmer an Bullinger.</ae>
(Schaffhausen), 19. Juli 1572.
Zürich StA, E II 377, 2524./Orig. (Aut.)
S. D.  Remitto, clarissime vir et pater in domino summe
colende, ut spero, tuto
utpote per concives tuos et integra atque sine labe, quae
communicasti, omnia.
Habeo autem pro singulis et omnibus gratias summas,
praesertim pro iis, quae de
Vitebergensibus ad te Nicodemus ille tuus scripsit.
Perplacet imprimis docti
illius theologi et aliorum de tua censura et oppositionibus
iudicium atque
sententia. Utinam multis piis nescio quibus fascinis
dementatis facultas eandem
censuram attente et considerate legendi et expendendi
daretur. Non enim
dubitarem, quin oculos ea purgarent et de nostra doctrina
melius sentirent, quam
plerique faciunt. De oratione Vitebergae habita vere dici
posse arbitror, quod
est in proverbio: <gr> opou tis algei, keise kai tHn ceir
ecei.</gr> In
tentationibus enim omnia fervent, et vexatio dat
intellectum. Deinde toto
pectore oro, ut ipse sanctissimae et orthodoxae veritati
patrocinetur et pios
veritatisque studiosos a sycophantis eripiat. Amen. De
Bygelio quid sentiam,
dubius sum, hactenus enim ne verbulum quidem de illo accepi,
quid vel agat aut
ubinam sit. Hortabar autem in discessu, ut quam primum de
omnibus rescriberet;
plerique studiosi parum curant patrones, imo patres potius
suos, quod equidem summopere est dolendum.
Haud potest, mi pater, tibi ignotum esse infoelix certamen
de Paradysio, cui
miris modis inhiant <gr> aJeoi</gr> Quinquepagici, ut eo
reducant, honos sit
auribus, lupanar spirituale et saeculare. Quare propter
scandalum valde me ea
controversia excruciat. Non ingero me rebus politicis
spartam, quam nactus sum,
exornare ante omnia studens nec de facultatibus angor, sed
gloriae dei metuo,
neque iure divino neque civili humano ad istos pertinere
Centauros et
<gr>Jeomacous</gr> coenobium neque hoc neque similia
constat. At peccata nostra
atrociora maerentur. Quid vero non auderent illi, qui sese
coram universo mundo
bellum nobiscum <gr>aspoudon</gr> gerere sunt in synodo
Tridentina plus quam
<gr>lHstrikH</gr> professi? Haec tantum eo scribo, ut in
precibus tuis causam
non nostram politicam solum, sed imprimis causam domini
coelestem nobiscum agere
velis, et quae ad pacem sanctam faciunt, promovere. Diabolus
hac occasione telam
longam texere cogitat, cuius exitum nostri nulla pia et
christiana ratione
habita nemo satis prospicere potest, quanquam de fide et
constantia Tigurinorum
et Bernatum nostrorum plane nihil dubito. Quantum vero ad
nostros Scaphusianos
attinet, revera non sunt intractabiles, et in tanta annonae
caritate qua
liberalitate usi sint non in suos solum, sed etiam in
vestros praeterea et in
hac causa etiam infensissimos adversarios, mihi est
notissimum. Sed desino plura
scribere, cum non ignoram, cui scribam.
Addo his adhuc unum: usi hactenus sumus publicae
supplicationis ad dominum
formula, quam a tua humanitate compositam accepimus. Nunc,
quia dominus nobis
benedicit, absque dubio piorum precibus benigne motus, tuam
humanitatem mecum
orant fratres, ut significare digneris, quid in posterum
nobis faciendum sit, ut
exemplum vestrum etiam hac in parte unanimi concordia sequi
possimus. Alloqui
nos dominum credo usitatis verbis: Nolite peccare amplius,
ne quid vobis
accidat deterius. Hoc facient, qui domini misericordiam
exorarunt; reliqui domino sunt commendandi.
Vale aeternum meoque et fratrum nomine salutem dicito
fratribus et symmystis.
Salutant tuam humanitatem reverenter, quos salutare iussisti
fratres, d.d.
consules, Burgoverus, Martinus Peyerus et Beatus Leo.
Salutabis imprimis ex me
filium tuum Henricum, dominum et amicum meum.
Datum raptim  19. iulii anno 1572.
Tuae humanitati deditissimus Iohannes Conradus Ulmerus.
Clarissimo viro atque eximio Christi servo d. Henrico
Bullingero, ecclesiae
Tigurinae antistiti fidelissimo, amico et patri suo in
Christo summe colendo.
An herren Heynrichen Bullingern den eltern, dienern des
worts zu Zürich.
