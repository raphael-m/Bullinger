<nr>[30159]</nr>
<ae>Johannes Calvin an Bullinger</ae>
<od>
Genf, 6. September (1560).
<vo>Genf  107a, 214. / Orig.
(Aut.)
Ep.Calv.3242 (XVIII, 175ff.); englische Ãœbersetzung: Letters of Calvin IV 124-126, Nr. DLXIX
S. De huius nuncii discessu si fuissem in tempore admonitus, longiores scripturus eram literas; sed quia diurno labore fatigatus post coenam scribo, brevitati ignosces, praesertim quum ad crastinam concionem mihi necesse sit attendere.
De turbis Galliae non dubito multos et varios rumores istic ut fere ubique vulgari.
Quid agitet maior pars, nescio; quid sperent multi, nihil attinet scribere, ne eorum stultitia me involvam.
Beza meo rogatu molestam et periculosam multisque incommodis refertam expeditionem suscepit, cuius tamen me non poenitet.
Nisi me interposuissem, horribili incendio flagrarent multae regiones.
Si consiliis nostris deus benedicat, erit nobis uberrima gratulandi materia.
Quidquid acciderit, boni omnes re
probe comperta iudicabunt nihil nos temere tentasse.
Huc studia nostra incumbunt, ne tumultuentur nostri.
Hactenus multum profecimus; futuri temporis eventus in manu dei sunt.
Interea nostros in sublime rapit nimia fiducia; nam quod, semper vetuimus, templa occupant vel in locis publicis concionantur.
Excusant fratres a nobis missi se trahi invitos vel necessitate cogi, quoniam nulla domus privata quatuor milibus sufficiat.
Sed quia tempus non sufficeret, brevi plura.
Mandavit mihi senatus, ut te aliosque fratres nostros de re aequissima vobisque non ingrata rogarem.
Decrevit in urbe vestra alere publicis sumptibus quatuor pueros, qui et in studiis liberalibus proficiant et discant linguam vestram.
Electi sunt, quos censuerunt ludimagistri optimae spei esse.
Nunc senatus nomine fidem vestram imploro, ut illis curetis hospitia, ubi sub pia castaque disciplina habeantur.
Nolim quidem vobis importunus esse; verum, quia certo confido vos omnes ad hoc officium
propensos fore, non dubitavi, quoad feret vestra commoditas, a vobis postulare, quod sponte facturi eratis.
Cuperem prolixe tecum et cum aliis fratribus commentari; verum, quia alio trahor, in proximam occasionem differo.
Vale, eximie vir et frater ex animo venerande, una cum optimis symmystis.
Dominus vos omnes tueatur, gubernet, conservet, sustineat usque in finem.
Salutem a nemine adscribo, quia nemo scivit me scripturum.
Genevae  6. septembris, pridie, quam nuncius abiret.
                                                  Ioannes Calvinus tuus.
Magno dolore sum oppressus, ob recentem obitum optimi fratris nostri Macarii.
Privata est ecclesia fidelissimo pastore, nos collega amicissimo; ego privatim orbatus sum fratre et integerrimo et fere dimidio animae meae.
Tota urbs luget; sed cordatiores gravis moeror occupat.
Ornatissimo viro Henricho Bullingero, ecclesiae Tigurinae fido pastori, fratri et symmystae honorando.
