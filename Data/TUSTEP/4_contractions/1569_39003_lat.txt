<nr>[39003]</nr>
<ae>Georg von Stetten an Bullinger.</ae>
Augsburg, 5. Januar 1569.
Zürich StA, E II 378, 1837. /Orig. (Aut.)
S. Anni praesentis ingressum atque progressum tibi tuisque
quam foelicissimum precor a domino deo atque patre nostro
coelesti. Spero etiam te dominum et amicum meum
colendissimum tuosque recte valere. Ego una cum meis dei
gratia satis valeo. Cęterum de statu rerum nostrarum non
accurrit nunc quicquam [quod] scriptu dignum censeam, nisi
quod ea, quae in Belgio facta sunt dudum, luculentius nunc
ad nos sint perscripta. Hęc praesenti schedę cum aliis
pauculis inscripta ad te mitto. De cętero passim omnia
summo sunt in silentio. Rumor inquit intra paucas septimanas
nova consilia, novas expeditiones prodituras, quem ut tamen
confictum puto, ita eundem vero non absimilem praesens rerum
status efficit. Quod superest te rogo, munusculum, hisce
scilicet inclusos aureos 8, quod more solito stręnarum
nomine ad te mitto, solita benevolentia a me recipias.
Datum Augustę  5. ianuarii anno 1569.
Tui observantissimus Georgius a Stetten.
Venerando, pio atque erudito domino Henricho Bullingero,
ecclesię Tigurinę antistiti vigilantissimo, domino et
amico suo colendo.                      Tiguri.
