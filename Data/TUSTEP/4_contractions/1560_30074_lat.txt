<nr>[30074]</nr>
<ae>Johannes Wolf an Bullinger</ae>
<od>
(Zürich, 1. Mai 1560.)
Zürich ZB, Ms
F 41, 285. / Autogr.
Entw.
Ep.Calv. 3188 (XVIII, 71f)
D. Bullingero v[iro] c[larissimo] Ioannes Wolphius S. D.
Saepe et multum cum singulari dolore cogito, Bullingere pater, quantum haec de eucharistia contentio progressus evangelii sit remorata.
Hoc autem potissimum tempore has cogitationes in animo meo resuscitarunt et nulla iniuria lacessitae Ioachimi Westphali invectivae et aliorum eiusdem factionis non tam ineptae quam importunae confessiones.
Qui dolor auctus iam recens edita Tilemanni confessione quum ad meam ergo te observantiam summam accessisset, effectum est facile, ut, quemadmodum velles,
Tilemanniam illam confessionem facerem Latinam.
In quo certe quanta fide et diligentia mentem et sententiam scriptoris spectaverim, tu non solum ex meis ad d.
Calvinum hac de re literis, verum etiam ex ipsa versionis lectione cognovisti.
Porro, quum huius conversionis exemplum meum ad Calvinum, cuius gratia potissimum scriptum hoc voluisti Latinum fieri, Genevam miseris, ut aliud apud te extaret, hoc ipsum tibi manu mea descriptum destinavi; nam quum hoc agas, ut, qui Germanica Lutheranorum
scripta impediti ignoratione linguae non legunt, quoquo modo intelligant, non, ut persuasum est aliquibus, omnem contentionem esse inter nos et illos in verbi controversia positam multoque magis illos non doctrina solum et studiis, verum etiam odiosa et eiectione et scriptis inimicis quasi castris pariter et armis a nobis dissidere: sane, ut id facerem, et ad institutum tuum utile et tibi gratum fore existimavi.
Eius enim generis atque modi hoc est scriptum, ut ex eo non tam animos quam
doctrinam horum hominum, qui quidem velint, facile queant explorare; veluti ardere eorum animos odio nostrorum doctorum acerbae illae contumeliae et venenatae calumniae significant, doctrinam autem et crassissimis et densissimis esse circumfusam tenebris et dissidere a se ipsa secumque discordare docent nos eorum pronunciata extra modum absona et absurda et secum ipsa pugnantia, quaeque et sanae mentes et sacrae literae et sacramenta ipsa aspernentur ac respuant.
Quae quum ipse multo plenius et
melius, quam ego possim vel cogitatione comprehendere vel verbis efferre, intelligas, non necesse habeo commemorare.
Illud potius te, reverende pater, oro, ut hoc, quidquid est, mei in te pariter atque rempublicam ipsam studii, benigne accipias et me, qui te summa observantia colo, quod soles, ames.
   (D. Bullingero v[iro] c[larissimo] Ioannes Wolphius  S. D.)
