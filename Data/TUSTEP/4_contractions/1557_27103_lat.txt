<nr>[27103]</nr>
<ae>Johannes Oporin an Bullinger</ae>
<od>Baden, 5. Juni 1557</od>
<vo>Autograph: Zürich StA, E II 336, 67.(Siegel...)</vo>
<dr> <dr>
<re> </re>
<tx>S. Per omnia sacra te obtestor, mi d. Bulllingere, ut,
quae scribis te bona fide proximis literis a me scripta nemini
communicaturum, ita constanter serves. Oportet enim me, qui in
aliis sum nimium audax, nostros homines etiam metuere,
quanquam, quę scripsi, vera sunt et, si opus sit, fateri
etiam et pronuntiare aperte nihil vererer. Sed quorsum
attineret? Dum, quę tua interesse putabam, ad te etiam contra
illorum interdictum scribo, parum officii observans videri
adversum illos possum. Venio tandem ad rem. heri vesperi
accepi literas tuas Brugis, in quibus abunde me consolaris et
scripsisse te etiam ad ipsum Sulcerum affirmas. Itaque, ut
scrupulum omnem tibi eximam, scias post dies octo aut circiter
tandem mihi Sulcerum misisse omnia, tam expressa typis nostris
quam manu scripta tua per suorum convictorum, quendam, sed
nihil per eundem dici iussisse, unde ego coniicio non impedire
ipsum velle, quominus pergam; qui enim tacet, consentire
videtur. et sane interea ego strenue pergo et iam etiam
ternionem k(?) absolvi, quem ad te iam mitterem, nisi praeter
expectationem citius, quam fore putabam, Basilea discessissem.
Vesperi enim pridie nondum statueram discedere cum uxor
Thermas abitura de Frisii etiam nostri discessu nescio unde
edocta ad .... non eum longius quam ad profestum pentecostes
mansurum. Itaque cogitavi eadem opera me ex una fidelia duos
parietes dealbaturum, subito de equis comparandis circumspexi,
ut simul et uxorem ad Thermas abituram comitarer et Frisium,
antequam discederet, inviserem, quem etiam adhuc quamlibet
abiturientem ... timui, ut dimidi m (?) saltem diem in meam
gratiam diutius maneret. proinde, si quid mora illa Frisius
delinquit, mihi id totum imputabis. Exemplar tuum archetypum
diligenter servo spero intra 6 septimanas toti libro
colophonem me impositurum neque de antichristi spiritu aut
molitionibus quicquam amplius sollicitus sum et vellem certe
nihil de his a me ad te scriptum esse. Sed quid facias? Non
potui dissimulare, quod aegre ferebam, apud eum maxime, cuius
interesse id vel potissimum putabam, et ut omnes homines
celare Habi vestri cum sulcero colloquium vellem, ita non
potui me continere quin etiam in frisii nostri sinum
deponerem, cui tamen interdixi tanquam lapidi, ne cuiquam
praeterquam tibi communicet, ut in ore trium testium ad summum
omne verbum glixcet etc. Liceat mihi vel tantillum in re seria
iocari. Quod ad maculaturam attinet, quam literis tuis
inclusam ad me remittis, scias esse ex centuriis scriptorum
Britannicorum Ioannis Balei Angli, optimi atque doctissimi
viri, quas iam sub prelo habeo ipso bono sene singulis
imprimendis perpetuo assistente et, opus ut se vivo prodire
possit, urgente. Spero autem id quoque ad proximum septembrem
absolutum iri una cum Choniate et Borrhai in Samuelem,
Iudicem, Rutham, regum libros commentariis etc.
^$Bene vale et omnem de Apocalypsi curam depone; spero enim
cribrum, quo nos cribrare Sathan tentabat, iam obturatum
rursus. Iterum vale.
^$Badę Helvetiorum in vigilia pentecostes 1557. Iterum te oro,
ut Frisii moram aequo animo ferri ab iis (quorum ea curare
interest) cures.
^$Ioann[es] Oporinus tuus ex animo.
<lz>[Adresse ...]: D. Henrico Bullingero, Tigurinae ecclesię
pastori vigilantissimo, domino et amicuo suo inprimis colendo.
Tiguri.
