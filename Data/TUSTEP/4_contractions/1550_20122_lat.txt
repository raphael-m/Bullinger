<nr>[20122]</nr>
<ae>Johannes a Lasco an Bullinger</ae>
[London(?), .. Juni 1550].
ZÃ¼rich ZB, Ms F 80, 250 - 254.
Ep.Calv.1375 (XIII 578ff.)
Quando ita voluisti, vir sanctissime, ut quid de tua cum
viro doctissimo d.
Calvino disputatione sentiam ad te perscriberem, facio quod
iussisti. Quanquam
autem serius mihi sint reddita quae ad me in hoc argumento
misisti (nimirum illa
ante annum missa nunc primum accepi: quod equidem factum est
propter assiduas
toto hoc anno peregrinationes meas) tamen, quum ego tibi
iubenti nihil negare
possim, qui pro tuo in me iure omnia mihi imperare potes,
habes ecce meam etiam
de eodem ipso argumento sententiam: tametsi vereor ne tuae
postremae illi
responsioni non modo nihil addidisse, sed etiam per meam
infantiam aliquid illi
ademisse videri possim. Gaudeo autem plurimum, adeoque et
Christi ecclesiae
maiorem in modum gratulor, quod eo usque in vestra
disputatione progressi sitis.
Det hoc tandem dominus per ineffabilem suam misericordiam ut
sub hac ecclesiarum
dissipatione unanimiter omnes omnia etiam doceamus ad illius
pacificationem. Amen.
Ad 1.
Sacramenta ad salutem prodesse in Christi ecclesia nemo pius
unquam negavit:
sed unde eam vim habeant et quaenam sit vis ipsorum, id vero
controversum
hactenus inter multos fuisse videtur. Nos ideo efficacia
esse docemus quod sint
institutiones Christi, quibus quum non possit non semper
adesse spiritus
sanctus, perpetuus alioqui testis et glorificator doctrinae
atque institutionum
Christi, vanas sane illas atque otiosas in eius ecclesia
esse non sinit. Sed
quemadmodum externa in sacramentis symbola, dum in sensus
nostros incurrunt,
figurant adumbrantque ac velut sub oculos nostros ponunt sua
mysteria, nempe
delatam nobis iam olim cum Christo domino corporis et
sanguinis sui communionem,
ita spiritus quoque sanctus nostro assistens ministerio
animos piorum in
eorundem ipsorum mysteriorum fide obfirmat, ac veluti
sigillo quodam addito
obsignat, ut quod dudum alioqui fide possedimus id firmius
indies adhuc animis
nostris adeoque et obsignatum quodammodo sacramentorum
testimonio habeamus. Unde
et sacramenta cum Paulo <gr>sjragidas</gr> vocamus iustitiae
fidei, hoc est,
gratuitae acceptationis nostrae in gratiam dei propter
Christum, quam fide
apprehendi oporteat. Non quod sacramenta ipsa per se animos
nostros in fide eius
ipsius iustitiae nostrae obsignent sed quod in usu illorum
legitimo per spiritum
sanctum nostro assistentem ministerio animi nostri in fide
delatae nobis
gratuito iustitiae obsignentur. Quare propter hanc perpetuam
spiritus sancti in
ministerio sacramentorum praesentiam efficacem, procul dubio
ad salutem fidelium
omnium sacramentalem quoque symbolorum cum mysteriis unionem
agnoscimus in
sacramentorum administratione. Vim porro sacramentorum eam
esse dicimus iuxta
Paulum, ut non tantum sint externa iustitiae nostrae in
Christo symbola, sed ut
sint interna etiam in nostris animis illius obsignacula, et
quidem efficacia ad
salutem ecclesiae Christi, ad quem modum a Paulo evangelium
potentia dei ad salutem vocatur.
Ad 2.
Offerri, exhiberi ac dari aliquid sacramentis ipsis, non
libenter dicimus,
etiamsi hoc ita dici posse suo quodam modo non negemus:
praesertim quum ex
istiusmodi loquutionibus contentiones de sacramentorum
efficacia ortam ferme
esse et gliscere adhuc videamus. Si cum illis certamen nobis
esset qui
sacramenta divinae erga nos in Christo gratiae signa
efficacia esse negarent,
non abs re forte ita de sacramentis addita vera explicatione
loqueremur. Nunc,
quum hoc agitur ne nimium tribuendo sacramentis contentionem
adeoque et
superstitionem alamus, hae vero dicendi formulae non tam
equidem ad spiritus
sancti opus in sacramentorum ministerio quam ad externam
potius actionem
ministrorum referri ab imperitis soleant, nos sic de
sacramentis, et quidem
planius ut nobis quidem videtur, loqui malumus, ut nos in
legitimo sacramentorum
usu autore spiritu sancto obfirmari obsignarique et exerceri
praeterea in fide
eorum mysteriorum fateamur quae nobis sacramentorum
symbolis, hoc est, externa
illorum caeremonia, figurantur, designantur, adumbrantur,
repraesentantur, atque
ob oculos nostros quodammodo ponuntur. Etenim offerri,
exhiberi ac dari dicuntur
etiam illa quae antea non habebamus. Quod quum sacramentis
vere tribui non
possit, tutius esse putamus ab istiusmodi loquutionibus in
ea nunc potissimum
controversia abstinere. Scimus autem et fatemur delatam
nobis in Christo
iustitiam nostram, hoc est, adoptionem nostri in filios dei,
remissionem
peccatorum, vitae aeternae restitutionem, et id genus alia
aeterna esse, neque
cessare posse nisi illa a nobis nostra ipsi impietate
propellamus, et proinde
perpetuari in nobis semper, atque ita demum etiam perpetuo
nobis,
significantissime autem in usu sacramentorum, offerri
exhiberi et dari. Neque
tamen illa ideo sacramentis ipsis, hoc est, ipsa actione
mystica offerri,
exhiberi et dari dicimus: sed spiritu sancto autore nos in
eorum fide
indubitata in ipsa Christi institutione obfirmari atque
obsignari, nisi quod
scriptura non raro ministerio nostro id totum tribuere solet
quod est spiritus
sancti proprium, ut illius praesentiam utque vim divinam in
nostro ministerio
semper assistentem nobis praedicet et commendet.
Ad 3.
Hic quum nihil sit controversiae non est cur quidquam hic
addamus, et quae iam
sunt dicta rem totam satis iam explicarunt.
Ad 4.
Placet per omnia ex Augustino petita responsio, neque
prorsus apta esse videtur
ministrorum cum signis collatio. Ministri enim sunt
cooperarii Christi iuxta
functionem: signa inanimata non item, nisi si quod
ministrorum est in signa
ipsa transferamus. Sed et scriptura ipsa, quod deum per
ministros alicubi agere
docet, id alibi rursum addita particula tanquam clarius
nobis explicat: tanquam
per nos deo vos obsecrante (1. Cor. 5). Nimirum ostendit
deum ipsum per se agere
in nobis, sed ita nobis in nostro coniunctum ministerio, ut
quod per se alioqui
ipsum virtute sua divina agit, id veluti per nos nostro
coniunctus ministerio facere dicatur.
Ad 5 et 6.
Neque hic puto tuae responsioni quidquam addendum esse.
Ad 7.
Et hic modis omnibus placet responsio postrema. Rectius
autem dicitur iam deum
per sua signa agere, quam olim dicebatur signa ipsa
significando exhibere. Quid
enim signum ipsum exhibeat? quum ipsa exhibitio non
permittit ut signum esse
quoquo modo possit, quod vim exhibendi res ipsas designatas
in se contineat.
Placet et illa finium observatio propter quod aliquid
conditum institutumve esse
constat: ut rerum ordines distinctos consideremus neque
dissimlia ex
dissimilibus aestimemus. Sic enim videmus non procedere
argumentationem: Inter
inanimata sol vegetat terram, panis retinet in vita hominem,
ergo et sacramenta
idem praestant in suo genere. Sed intelligimus satis esse si
sacramentis id non
adimamus ad quod instituta esse scimus, nempe adumbrationem,
repraesentationem
et obsignationem, quemadmodum solem ad terram vegetandam,
panem ad vitam nostram hic alendam conditum esse scimus.
Ad 8.
Posteaquam hic conveniunt omnia non est quod aliquid
addatur.
Ad 9.
An simul et similiter idem significent, non laboro. Satis
est quod se ita
interpretatur Calvinus. Sed locis illis Paulinis non evincit
nos in ipso primum
baptismo commori consepelirique Christo, aut illum induere,
quum sint
loquutiones sacramentales. Et proinde non efficit etiam ut
in ipso sacramentorum
usu efficiamur gratiae participes. Sed manet adhuc doctrina
haec, nos esse, non
autem fieri, participes gratiae usu sacramentorum,
sacramentaque esse
testimonia, nos esse, non autem fieri, membra Christi. Quod
enim fit, id sane
non potest antea fuisse: ut simul negemus ipsimet nos antea
fuisse membra
Christi, si nos usu sacramentorum corpus ipsius fieri
fateamur.
A 10.
Hic vota nostra adiungimus ut eam simplicitatem sequamur et
tueamur una omnes uno corde et ore, quod aiunt.
Ad 11.
Ferendae sunt variae loquendi formulae si de re conveniat,
adeoque et
amplectendae in ecclesia, ne spiritus exstinguatur: sed
simpliciores
nihilominus ac clariores obscurioribus semper anteponendae.
Ad 12.
Urget Calvinus ut Christum pro nobis semel traditum quotidie
nobis interim
offerri in cibum credamus, ut simus unum cum ipso. Atque ita
duo coenae membra
facit: alterum, traditi semel Christi in sacrificium
memoriam, alterum
quotidianam illius in cibum nostrum porrectionem, qua
videlicet in communionem
corporis sui inserimur, ipseque habitat in nobis. Haec ita
d. Calvinus, quantum
ego quidem intelligere possum. Ac de memoria quidem
confessum est apud omnes:
sed si rememorationem illam Christi domini in coena opus
spiritus sancti esse in
nobis agnoscimus, annon simul illi etiam obsignationem
animorum nostrorum in
fide beneficii ipsius, et proinde habitationem quoque ipsius
in nobis, adeoque
et communionem corporis sui includemus? Sane meminisse
mortis Christi vere ex
afflatu spiritus sancti non possumus sine fide et communione
ipsius, et proinde
non sine habitatione quoque ipsius in nobis, et cibo
salutari animarum nostrarum
per corporis et saguinis sui communionem. Quorsum igitur
memoriam a communione
discernamus, atque duo coenae membra faciamus?
Deinde quum quotidie nobis Christum offerri dicit, nos vero
perpetuo etiam nobis
illum offerri sine ulla unquam interruptione fatemur,
quatenus equidem donum hoc
cessare in aeternum non potest, cur coenae potissimam partem
seu membrum esse
dicamus aeternam illam, nedum quotidianam nostram cum
Christo communionem in
corpore et saguine ipsius, quam nisi ante coenae usum
habeamus ne coenam quidem
domini vere percipere possimus? ac non potius multoque
simplicius et clarius
dicimus, animos nostros in coena, in aeterna iam nec unquam
amplius
interrumpenda nostra cum Christo in corpore ipsius
communione, obfirmari
obsignarique, illiusque memoriam nobis coenae usu assiduo
renovari ad excitandos
nos ad gratiarum actionem et declaranda gratitudinis nostrae
officia in ecclesia
Christi? Ut ne illud nunc attingam: undenam constat panem ac
vinum in coena et
non potius actionem ipsam, hoc est, esum ipsum ac potionem
esse signa
communionis nostrae cum Christo in corpore et sanguine
ipsius, qua de re alioqui magus adhuc esset dicendi campus.
Ad 13.
Hoc loco inter nos conveniunt omnia, nisi quod tu
perceptionem Christi auctibus
fidei in nobis grandescere dicis, d. Calvinus autem nos in
ipsa Christi
communione augeri et proficere coenae usu affirmat. Hic quum
vox communionis
Christi duo in se complectatur, nempe et nostri a Christo et
Christi vicissim a
nobis perceptionem, clarius id a vobis explicari oportere
puto, num ab utraque
hac simul, an vero ab altera tantum receptionis sive
communionis parte
grandescere nos fidei auctibus, augerive et proficere
utrique pariter sentiatis.
Quatenus enim se nobis unit Christus dominus, nosque in se
quodammodo transfert
ut sit in nobis, fit protinus omnia in omnibus pro sua
ineffabili misericordia,
suaque omnia nobis plene ac perfecte ita communicat, ut pro
nostris omnino in
patris sui iudicio haberi reputarique velit, sine ullis
unionis iam suae in
nobis sive decrementis sive incrementis, nisi si hoc ipsius
beneficium nostra
ipsi destinata impietate a nobis propellamus. Caeterum,
quatenus ille nobis sic
iam unitus nos sibi vicissim fide nostra unit per spiritum
sanctum suum, hac
sane ex parte communionis nostrae cum Christo incrementa
libenter agnoscimus,
pro fidei aliorumque donorum auctibus, nosque usu legitimo
coenae in Christi
domini sive perceptione sive communione grandescere augeri
et proficere indubitato sentimus.
Ad 14.  15. et 16.
Neque hic quod dicam habeo, nisi quod et tu de Paulino loco
illo adfers Eph. 5.
nempe quod, etsi Paulus illic nos carnem ex carne Christi et
ossa ex ossibus
ipsius ideo esse dicat quod vitam ab ipso hauriamus, non
ideo tamen effici,
Paulum illic non de eo Christi nobiscum vinculo loqui quod
cum illo habemus per
ipsius incarnationem. Nam et per eius incarnationem vitam ab
ipso nostram
haurimus quicunque ipsius hac in parte beneficium non
contemnimus. Facta est
enim in ipso sancta caro nostra omnium per ipsius
incarnationem, et proinde
vitam quoque nostram haurimus ex ipsius incarnatione. Imo
vero quum eo loco
Paulus sumpto a nostro cum Christi coniugii mystici vinculo
approbare conetur
maritorum erga uxores officia et uxorum erga maritos
observantiam. Mystici vero
nostri cum Christo coniugii vinculum non alia ulla in re
magis consistit quam in
ipsius incarnatione, hoc est, in dei cum homine in nostra
carne veluti
desponsione quadam, ut ab ipso, tanquam a nostro capite in
nostra carne nobis
coniuncto, vitam omnem hauriamus. Equidem, si ullo alio
loco, hoc certe
potissimum Paulum de Christi domini incarnatione disseruisse
statuendum est. Nec
refert quod meritum incarnationis Christi ad omnes homines
transferri potest,
quum et mortis suae meritum, quatenus pro omnibus mortuus
est et totius mundi
peccatum sustulit, eadem opera transferri queat, nec magis
meritum mortis ac
pontificii Christi ad impios contemptores pertineat quam
meritum seu vinculum incarnationis.
Ad 17.
Placet prorsus quod d. Calvinus profitetur, sed coenam
domini non tantum
coelestem verum etiam terrenam actionem simul esse docemus.
Coelestem, quatenus
ab ipsomet Christo domino instituta coelestia complectitur
mysteria, quibus
subductis illuc per spiritum sanctum nostris cordibus ad
vitam aeternam fruimur:
terrenam vero quatenus illi terrena elementa et symbola
adhibentur humanoque
opere constat, etiamsi a Christo domino sit instituta.
Ad 18. 19. 20. 21. 22.
Gaudeo supra quam dici potest, et gratulor vobis hic
convenisse, ipseque idem
profiteor et deum oro ut nos hic unanimes perpetuo esse
velit.
Ad 23 et 24.
Placent et hic omnia nisi quod, quum non tam sensus nostri
quam animi potius
obsignentur sacramentorum usu per spiritum sanctum in
mysteriorum symbolis
adumbratorum fide, per symbola quidem sensibus nostris
designari
repraesentarique ac proponi dicimus ipsa mysteria: sed
obsignationem
mysteriorum internum in nostris cordibus spiritus sancti
opus esse dicimus: et
proinde non foris per symbola, quae ad cor alioqui nostrum
non pertingunt, sed
per spiritum sanctum intra nos corda nostra in fide
mysteriorum obsignari, foris
vero designari, adumbrari, significari, ac velut ob oculos
illa poni docemus.
Habes, vir pientissime, paucis meam de tua et d. Calvini
disputatione
sententiam, tibique magnam habeo gratiam quod mihi illius
copiam feceris. Neque
dubito, si ad eum modum alii quoque de omnibus controversiis
ita inter sese
conferrent, quin ad unanimem consensum omnium doctrinae
capitum dei beneficio
perventuri essemus. Deus optimus maximus largiatur nobis
spiritum sanctum suum,
ut divino afflatu suo coniuncti idem in domino sentiamus et
doceamus, ad laudem
et gloriam sacrosancti sui nominis et ecclesiae ita nunc
alioqui perturbatae pacificationem. Amen.
