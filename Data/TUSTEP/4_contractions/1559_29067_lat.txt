<nr>[29067]</nr>
<ae>Jakob Rüeger an Bullinger</ae>
<od>
Schaffhausen, 28. April 1559.
<vo>Zürich StA, E II 375, 576. / Orig.
(Aut.)
S. Licet, clarissime vir, nihil hoc tempore haberem, quod ad te scriberem, et plane nihil de tua in me nostrosque humanitate, qua hactenus nos es prosequutus, dubitem, attamen, cum bonus ille adolescens, alumnus ecclesiae nostrae, ex Argentina revocatus ad vos mitteretur, nolui illum absque literis exiguis (ne alias nimiis negociis presso plus oneris imponerem) dimittere, et licet nulla opus sit commendatione (non dubito enim, quin sis illum habiturus commendatissimum), nisi ita occasio illi
esset te conveniendi, ut quem antea tua humanitas nunquam viderat, facilius post agnoscat.
Deinde quia plane illi animus est habitandi cum docto aliquo viro, praesertim praecone verbi divini, putavi te operam tuam consiliumque hic praestare posse; videb[is] num tantum molestiae tibi sumeres (ignosce, reverende vir, quod adeo imperiose fere scribam) curaresque (te enim multum posse non dubito), ut vel cum d.
Lafatero vel Simlero vel Zvinglio locum habere posset.
Adolescens bonus, pius et
modestus, advenit instructus optime testimoniis doctorum Argentinensium.
Vel si nulli ex his commodum fuerit, ut illum recipiat, spero te commovere posse vel dominum Hallerum vel M. Burckhardum, et si nuulum ex his habuerit, alium quendam virum doctum piumque.
Nescio, an d.
Gvaltherus et Wolfius tales commensales alant.
Rogo itaque, humanissime d.
Bullingere, adsis hac in re adolescenti tanquam benignus pater; si rependere non datur, imgrati tamen nunquam erimus, - quo ita liceat illi pro animi
sui voto apud vos habitare.
Accedit, quod multum observant nostrates, ubi, cum quo nostri stipendiarii versentur.
^$De comitiis nihil habemus, nisi quantum nos obiter intelligimus et divinamus quasi.
Pontificii aliquid contra nostras ecclesias machinantur et sperant omnino sibi non defuturos iuratos confessionis Augustanae; sed dominus novit suos eosque defendet etc.
Literas ad Vergerium omnes ablegavimus Tubingam, id tamen minus celeriter, quod deessent nobis, qui eo proficiscerentur; nam rariores sunt tales.
Vale, doctissime vir, inque meliorem partem ineptias meas interpretare meoque nomine et nostrorum omnium omnes viros doctos plurimum salvere iubeto.
Scaphusiae 4. calendas maii 1559.
                 Tuae humanitati deditissimus Iacobus Rüger.
Clarissimo eruditione et virtute singulari praedito viro d.
m.
Heinrycho Bullingero, antistiti ecclesiae Tigurinae fidelissimo, domino ac fratri plurimum venerando.
