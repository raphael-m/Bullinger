<nr>[22076]</nr>
<ae>Ambrosius Blarer an Bullinger</ae>
(. . . . . .,  26. März 1552?)
Zürich  StA, E II 357, 2. / Orig.(Aut.)
Bl. III,  154f.
Ich kan euch alls minem vertrauwten herren nitt verhalten,
das, alls ettlich chur- und fursten den mercklichen abfal
teutscher nation, undertruckung des gantzen reichs und
fuͤrnemlich unser christliche religion zuͦ vertilcken
gespurt und kein nachlassen mehr zuͦ vermuͦten gewesen
ist,
sich dieselbigen chur- und fursten, ouch ander potentaten
mitt dem konig uss Franckreich vereint und ein treffeliche
gelobte und geschworne pundtnus gemacht und darinn
christlicher religion keinswegs vergessen, und sollen
beschliesslich all ding zum rych gehorig widerum
restituiert, nach sag der gulden bull gehandelt werden und
die jemerlich verfolgung ussgerüt, ja dermassen usgerüt, das
man sich derselbigen nitt bald mehr zuͦ besorgen hab. Wer
nun in dem frund sin will, der mag es thain, wer nitt, der
soll find sin und kein neutralitet zuͦgelassen werden.
Desshalb sollt ir wol getröst sein; dann wie ich euch vor
diser zyt gesagt hab, das ir widerum im vatterland inkommen,
allso werdt ir das in kurtzem sechen. Gott hat diese ding in
geheim erhalten, on zwyfel zuͦ seinem lob und mehrung
seiner
lieben christenheit. Wir ziechen morgen hie uß und nemmen
den weg uff Lauffen. Der konig wirt eigner person ziechen;
doch ein hufen vorher schicken. Am Rein ist schon angryffen
und Sannd Gwer an beden orten aller ding gantz ingenommen.
Grauff Lienhart von Solms ka[iserlicher] m[ajesta]t
veldtmarschalck, ein arger mensch wider gott und sin
vatterland, ist gefangen. Hertzog Moritz, marggrauff
Albrecht, des landtgrauffen sun und ander fuͤrend 7000
pferd und 30000 fusknecht; es soll nieman on den andern
einchen bericht annemmen. Und diewyl diß alles guͦter
meinung und erhaltung christlicher religion und teutscher
nation libertet, damitt das reich widerum in wesen kommen
möge, angefangen ist, zwyfelt mir nitt, ir werdt sampt euwer
fromen kirchen unnd gemeind getruwlich pitten und den herren
anruͤeffen.  Datum Basel den  31. martij anno 1552.
[Adresse fehlt.]
