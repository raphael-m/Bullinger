<nr>[25012]</nr>
<ae>Simon Sulzer an Bullinger</ae>
Basel, 7. Februar 1555.
ZÃ¼rich StA, E II 336a, 385. / Orig.(Aut.)
S.   Locarnensium afflictio etiamnum me quoque adfligit
neque possum non graviter metuere communi patriae, in qua
alii opprimunt vi innocentes, alii connivent et consentiunt
et in iusti verique professione declarant zaelum iustum
magna ex parte refriguisse, ut ne dicam extinctum,
satagentibus interim hostibus rerum suarum contraque Christi
regnum penitus inflammatis, nec desunt etiam alia argumenta
teporis et odiosi et perniciosi. Nos ergo horum temporum
difficultate monemur, ut tanto studiosius et vigilantius
muneri iniuncto insistamus precibusque flagitemus ardenter a
domino, ut spiritu igneque sui amoris corda accendat, quo
gloriam ipsius ardentius spirent curentque promotam. Audio
per vestros impetratum a Rhetis, ut exulibus in Valle Telina
locus fiat, ut forte tolerabilius acturi sunt propter
eiusdem linguae commercium. Probo vehementer in hoc
vestrorum pro sanctis studium et laudo dominum vel eatenus
suorum afflictionem temperantem eumque precor, ut confirmet
et provehat optimos fratres in veritate, fide multaque
patientia. Nobis nonnihil acerbe minatur nuper electus
episcopus ob receptos in civitatis ius aliquot eius
subditos, quales pridem ex eadem eius ditione et nostra et
Bernensis et, ni fallor, Solodorensis habet. Facit hoc
nimirum alieno instinctu praesidiique alicuius fiducia, quod
cuiusmodi sit, dies declarabit. Sui similes ubique sunt,
quotquot eam pestilentiae cathedram occupant, et posteriores
fere prioribus deteriores, dum finem faciat dominus.
Augustae paulatim colliguntur principes, et ingens iam
episcoporum pfafforum numerus confluxit una cum numinis sui
Romani antichristi legato, quorum id futurum est indubie
primarium negocium, ut consilia architectentur contra
Christum inque exicium publicum. Sed potens est dominus, ut
confundat infringatque conatus impiorum. Sed vale in domino
cum tuis omnibus. Basileae  7. februarii anno 1555.
T[uus] Sulcerus.
Viro praestantissimo d. Heinricho Bullingero, domino et
symmistae colendissimo suo.
