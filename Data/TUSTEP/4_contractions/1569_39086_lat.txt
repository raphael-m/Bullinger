<nr>[39086]</nr>
<ae>Tobias Egli an Bullinger.</ae>
Chur, 5. Dezember 1569.
Zürich StA, E II 377, 2459f. / Orig. (Aut.)
Graub. III, 173ff. Exc.
S.  Accepi tuas literas omnes, reverendissime d., et quidem
ultimas pacatiore animo, utpote quae longe auspicatiora,
quam pontificii vellent, amplectabantur. Quod autem
superiore tempore officio scribendi nonnihil deffuerim,
varia impedimenta, quae in eiusmodi nundinis solent
concurrere, in causa fuerunt. Quid quod etiam studio quodam
et data opera per d. consulem nihil volui mittere, ne, si
res minus recte succederet, quam componere studuerunt, ego
cuiquam eliminator et curiosus videar fuisse negociator.
Posthac autem literarum crebritate ad te lubenter sarciam,
si quid neglectum fuerit hactenus, et nunc etiam ordine ad
omnia respondebo, quae in tuis humanissimis literis a me
iure quodam et merito requiruntur. Primo, quod d. Andream
illum attinet, hominem exterius speciosum, essent quidem
conditiones quaedam vacuae, quibus praefici posset, si modo
linguae idioma et dialectus a nostris nonnihil discreparet
auribus, deinde etiam, cum homo videatur esse sumptuosus et
bene habitus, vereor, ne tenuia Rhetorum stipendia illum
male sint exceptura. Periculum tamen faciemus atque illum,
utpote a te commendatum, ad Rhynwaldianam ecclesiam
promovebimus.      -      Deinde quod negocium tediosissimum
episcopi nostri spectat, optarem illud bonis eventibus
praeparatum esse. Compositio est eiusmodi ; episcopus 1800
aureos debet persolvere, reliquos familia Salicea et qui in
suos usus summae reliquum converterunt. Salices polliciti
sunt se Helveticis istis conditionibus nihil derogaturos,
sed iis et lubenter et diligenter staturos. Sed cum eaedem
conditiones contineant, ut sumptum deinde possint repetere a
syndicis, qui, dum turbae orirentur et durarent, semper a
communitatibus sunt ablegati, videant, ne Saliceis novas
turbas attribuant, si syndici, qui mercedis et praemii loco
acceperunt, acceptas pecunias retribuere detrectent; fore
enim, ut hanc iniuriam popularibus, a quibus missi sunt,
sint indicaturi, qui deinceps novum negocium episcopo tam
difficili et ingrato sint facturi. At dixerit aliquis
syndicos plus iusto accepisse; hoc ergo, quod praeter
ordinem acceperunt, si retribuant, nihilominus tamen maxima
restabit summa, quam neque populus neque syndici unquam
persolvent. Hinc novae turbae, odia, insidię et tandem
episcopi utinam interitus. Ex hac occasione iamiam
Superiores Saxei minitantur, aliaeque communitates prope
omnes, qui tributum et proventus solvere episcopo non
solventi recusarent, acrius insultant. Summa: peiore loco
res brevi erit quam unquam antea, idque multorum iudicio et
prognostico. Nunquam quietus erit episcopus, nisi istius
summae persolutione rusticorum offensos animos demulceat.
Quid enim favoris haec ausa conflarent, quid amicitię et
societatis: accersere Helvetios, sumptus alienos facere et,
nisi pareat Domus Dei, foederi renunciare, literas reposcere
et commeatum intercludere? Certe implacabilem sibi
offensionem hinc inde peperit, quam nunquam nisi maximo
episcopatus detrimento unquam deponet. Ego spero sic a deo
omnia gubernari, ne insolentius nobis et ecclesiis nostris
possit insultare, qui alioquin natura nobis male favet, et
familiis copiosissimis mirifice implicatus rem suam
conviviis et commessationibus secreto operatur. Tolerabilis
equidem esset Helvetiorum compositio et talis, quae paci et
concordiae serviret, nisi onera sua Saliceis concessum esset
in alios exonerare, quae res multis contentionibus facem
praebebit.     -       Regii nostri mussitant aliquot 1000
ex nobilibus illis, qui hactenus nulli parti voluerunt
accedere, sed hinc ultro citroque exulantes et volantes*
(*a.R.: volentes!) Galliam reliquerunt, donec eventus
appareat belli, nunc admiralio accessisse, propterea quod
arces et bona eorum a regiis etiam impeterentur; regem
tristiorem nunquam visum fuisse.    -    Mediolano affertur,
ibidem severissimum edictum in Christianos esse promulgatum,
non magis in domesticos quam exteros Rhaetos et Helvetios;
quicunque Mediolani aut circumcirca deprehenditur sive
Rhaetus sive Helvetius, cuiuscunque causae aut negocii
gratia, modo sit Lutheranus, inquisitori protinus tradatur
et sine ulla ulteriore iuris tractatione comburatur.
Confirmarunt hoc edictum nuper, cum de integro hominem
Pluriensem in vincula coniecerunt, qui tamen papista est,
parentes autem habeat evangelicos. Omne commercium nostris
abstulit meretrix Babilonica etc. Nisi obstent domini
Rhaeti, nescio, quo tandem sit res eruptura. Haec ad tuas,
colendissime pater, quae scriberem, habui; ut pro tua
bonitate incredibili festinanti mihi ignosces tuaeque fidei
nos nostrasque ecclesias, quaeso, commendatos habebis.
Resalutant te d. consules ambo, d. Pontisella, d. Gantnerus,
d. Carolus, qui tamen abest, et omnes boni bonęque. D.
consul vester amplissimus amicissimus et liberalissimus in
me fuit. Eram ordinatus primo a magistratu, ut honoris ergo
prandium cum illo sumerem, postea bis me vel invitum
hospicio suo excepit. V[ale.]  1569. Curię  5. decembris.
Tuae dominationi subiectissimus Th[obias] Eg[lius].
Clarissimo amplissimoque viro d. Heinrico Bullingero,
Tigurinę ecclesię doctori celeberrimo, domino et
mecoenati suo aeternum perpetuaque observantia colendissimo.
Dem herr pfarrer zum Grosen Münster zuͦ Zürich.
