<nr>[22133]</nr>
<ae>Antoine Morelet de Museau an Bullinger</ae>
Baden, 4. Juli 1552.
Zürich StA, E II 359, 2885. / Orig.(Aut.)
Cum vellem binis tuis ad me in Gallia scriptis literis (vir
clarissime) respondere, reperi me eas Solodori reliquisse.
Nihilominus volui hic obiter scribere, ut intelligas mihi
tuto esse redditas, pro quibus ago gratias, et certe ille
fuerunt in caussa, ut meum ad Helvetios reditum accelerarem;
alioqui tutius erat manere in Gallia ob meam plus solito
afflictam valetudinem et ita, ut medici de corporis salute
per aliquot dies dubitari[nt], neque ab eo morbo adhuc
convalui. Laboro enim magna debilitate stomachi, qui nullo
modo potest concoquere, deiectus est omnis appetitus, ita ut
carnibus cum magna difficultate utar; pituita me mirum in
modum torquet, et eo deveni, ut vestrae regionis aerem non
sine magna molestia feram. Quod fuit in caussa, ut cras
discedere a comitiis cogitem, ut valetudini consulam;
alioqui finem illorum expectaturus eram. Quodsi videam me
talem unum aut alterum mensem non convalescere, cogar
licentiam a regia magestate petere. Unum etiam mihi valde
nocuit, quod hac aestate absente r[egia]
m[aiestate] toutum fere onus belli pro expellendo
ultra fines Galliae hoste mihi uni incubuit nec sine labore
magno; passim enim erant munita nostra oppida, que ad hostis
fines adiacent nobis hoste imminente, cuius nisi dominus
oculos abscurasset, actum erat de tribus finitimis oppidis,
que facilem ingressum in Galliam dabant. Nam Helvetiis vel
in campo moriendum erat vel fame in proximum oppidum sese
recepissent, nisi mallent ad pedes inimicorum provoluti
miseram veniam deprecari. Interim reditus r[egiae]
m[aiestatis] metu patriam liberavit, que recuperato
oppido, quod hostes nobis in Lotharingia ademerant, ulterius
progredi voluit occupavitque oppidum Anullier in ducatu
Luxemburgensi et re ......... oppidum, quod Ynoy vocatur,
munitissimum, sed non sine magna strage, et coacti sunt
cives se dedere ad nutum r[egiae]
m[aiestatis], qui milites nudos ire dimisit,
capitaneos autem et nobiles captivos retinuit, et certe, si
dominus servare voluisse[t], oppidum erat inexpugnabile. Hac
nocte per literas r[egiae] m[aiestatis]
totum negocium ordine intellexi. Venio nunc ad libros, quos
[ad] me, quum in Gallia essem, misisti. Unum Margaritae,
unicae regis sorori, ipse obtuli, quem non sine trepidatione
accepit interrogans me, an aliquid esset, quod illi posset
nocere; nam Castellanus, qui dum viveret fuit episcopus
Aureliae, de quo plura audisti, sub pretextu linguae
Latinae, quam principem docebat, adeo pavidam reddidit
illius conscientiam, ut vix libros sacros audeat attingere,
ut domestici illius mihi retulerunt. Tibi tamen pro libro et
literis magnas agit gratias.
Adfuit quidem senator non indoctus, qui illi tuas literas,
eruditionem et pietatem maxime commendabat. Quantum ad
librum regium, non misi, quum scriberes, ut ipsimet darem;
quum autem id prestare non possem (regem enim non vidi),
nemini volui tale negocium committere. Scripsi ad
r[egiam] m[aiestatem] te librum De cristiana
perfectione ędidisse eiusque nomini dedicasse et me per
proprium nuncium, si iuberet, missurum; sed nihil prorsus
meis literis respondit. Ambienda erit alia occasio, nisi
malles me citius mittere, quod te inconsulto facere nolui.
Perscribes in hoc negocio aut in aliis, quid putes me tuo
nomine posse facere. Prevellegium, quod promiseram, d.
Gensnero attuli et dedi; ille voluit resarcire sumptus; sed
nihil volui accipere, quamvis non facile talia concedantur.
Satis est mihi, modo gratum habeas exiguum illud erga te
obsequium; cuperem enim in magis serio negocio animi mei
promptitudinem declarare. Proficiscor Basileam, a qua ante
duos menses non discedam, expectans domini bonam voluntatem,
et si quid scitu dignum aut tuo ingenio intellexerim,
indicabo. Interim me tuis tuaeque ecclesiae precibus
commendo. Bene vale. Ex Baddensibus comitiis  4. iulii 1552.
Tuus Maurilius Musaeus.
Clarissimo ac doctissimo viro d. Henricho Bullingero,
Tigurino ecclesiastae.
Tiguri.
Bemerkung v.Bull.s Hd.: "In iulio 4. 1552."
