<nr>[19107]</nr>
<ae>Joachim Vadian an Bullinger</ae>
<od>St. Gallen, 10. Mai 1549</od>
<vo>Autograph: Zürich StA, E II 351, 98</vo>
<dr>St. G. Mitt. 30, S. 795f.</dr>
<re> </re>
<tx>
S.P.D. Pridie mercator quidam nostras fasciculum mihi reddidit, D. Georgii Laeti
literas continentem binas, quarum alterae tibi, alterae mihi erant inscriptae,
cum libello annexo, mirabilem historiam docti cuiusdam viri desperabundi longe
elegantissime descriptam complectente, quem vel e Latino vel Italico exemplari
tralatam facile ipsa stili suavitas et series narrationis tam arguta et concinna
convincit. Gratulor inde urbi Patavinae, quae viros tam doctos et pios tamque
peritos syncerioris doctrinae Christi alit, ipso omnibus praeeunte D. Vergerio
episcopo. Dignus sane esset liber, qui vel typis excusus multorum vacillantem in
evangelii professione constantiam in hac persecutionum tempestate deterreret
exemplo horribili et ad mortem obeundam citius quam abiurandam veritatem quam
plurimos animaret. Nullo ariete quantumvis impetuose percellente magis terreri
ad et casum inclinari solet humanę carnis infirmitas, quam cum de vita alea
luditur, nec sine caussa factum, quod omnium ecclesiarum praeconiis tantopere
commendatur martyrium. Pauci enim sunt, qui per supplicia et cruciatus morte
finiendos intrepidis animis persistant, neque aliud est masculae fidei
argumentum certius, quam mori velle pro Christo.
Tu leges libellum et fratribus (si antea a vobis visus non est) communicabis,
deinde, ubi libuerit, remittes. Laeti literas ad me scriptas una mittere volui,
ut, quo in te animo foret quantumque tibi deferret, intelligeres. In Halleri
quidem literis clausula quaedam erat de Laeti nequitia, a Schertlini filio
prodita, cui quantum fidei debeatur, quidem ignoro. Laetum nunquam vidi nec
unquam a quoquam, qualis sit, intellexi. Hoc uno nomine favore ipsum prosequor,
quod vir est minime indoctus, sed hoc magis, quod uno pietatis nomine exulare
ipsum constat. Vale.
^$Sangalli, X^#'0 die Maii, anno domini MDXLIX^#'0.
</tx>
<un>Ioachimus Vadianus.</tx>
<lz>[Adresse:] Domino Henrycho Bullingero, amplissimae urbis Tigurinę
episcopo, domino colendo et observando.
