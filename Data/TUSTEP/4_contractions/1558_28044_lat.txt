<nr>[28044]</nr>
<ae>François Hotman an Bullinger</ae>
<od>
Straßburg, 7. März 1558.
Druck: Ep.Hot.
S.17.
Ep.Calv.2827(XVII, 83ff.)
Fr.
Hotomanus S. D.
Prorsus ita est ut scribis, vir clarissime, magna hodie perfidia eorum est quibus literae committuntur.
Sensi quatuor abhinc mensibus in literis maximi momenti, quas d.
Calvino scribebam, quas ipse queritur interceptas, ego hic non sine dolore sum expertus.
Institutiones tamen tandem repertas vehementer gaudeo, et oro ne aliorum socordiam mihi fraudi esse velis.
- - - - - - - -
Bezam, Budaeum, Bertinum hac Francofurtum profectos non, opinor, ignoras.
Causa profectionis est impietas quorundam qui cardinalitia pecunia corrupti impedierant quominus legati principum mitterentur.
Deinde nova bella papae, de triumviratu cardinalitio inquisitorio, cui duo crudelissima et Phalarica sive Pharaonica edicta de illorum triumvirorum iurisdictione subiecta sunt.
Senatus noster negotium habet quam commendatissimum: suam etiam in cogendo conventu theologorum Helvetiorum et Germanorum operam interponit.
Qui suae civitatis, familiae, ecclesiae, solius curam habebunt recusabunt.
Omnes testabuntur se de sententia nolle desistere.
Qui vero totius Europae sparsas et tyrannidi adhuc subiectas ecclesias spectabunt, qui pacificationem ecclesiarum, gloriam Christi, qui conscientiarum tranquillitatem optabunt, ii meo iudicio nullam occasionem quaerendae pacis
praetermittent.
Exitum in manus omnipotentis dei committent, nec de personis quibusdam et rebus individuis philosophabuntur, sed vocationi dei certissimae parebunt.
Multum movet aspectus, praesentia, colloquutio, communicatio sermonis etc.
Sed haec pro singulari tua prudentia et pietate melius perspicis.
Tantum igitur hoc addam, card.
Lotharingum scripsisse Palatino, captivos Parisienses indignos esse pro quibus ipse cum caeteris principibus intercedat, quoniam omnes sunt Calvinistae, Zwingliani, sacramentarii.
Itaque in duobus edictis regiis nunquam Lutherani, ut antea, sed semper sacramentarii nominantur.
Quod quam habeat sententiam non ignoras.
Rogantur iam iterum a Beza principes.
Rex eget illorum ope et militibus.
Si recusent
auxilium miseris propter istam funestam de sacramento disputationem, quid fiet?  At si colloquutio instituatur, et pacis aliqua ratio reperiatur, (quae in hominibus nulla omnino, in deo solo posita tota est) tum quantum praesidii in illis, quantum omnium conscientiis solatii paratum erit, vides.
Deus igitur optimus maximus, autor pacis et concordiae, qui pulsantibus et quaerentibus se nihil denegaturum promisit, animos nostros ad potentiae suae considerationem excitet.
- - - - - - - - - - - - -
- -
Argent. 7. martii 1558.
Clarissimo viro d.
Henrico Bullingero ecclesiae Tigurinae pastori vigilantissimo domino ac parenti meo observandissimo.
