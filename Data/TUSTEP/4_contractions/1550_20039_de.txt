<nr>[20039]</nr>
<ae>Johannes Haller an Bullinger</ae>
Bern, 7. Februar 1550.
Zürich StA, E II 370, 116. / Orig.(Aut.)
S.   In tuis 28. ianuarii datis cupis scire catastrophen
seditionis Valesianae;
ea sic habet: Uff den 29. januarij sind miner herren botten
wider heimkan uß
Wallis mittsampt der 5 Orten, auch Solloturn botten; hatt
mir j[unkher]
Gladi Mei, der ein bott hinin gsin, selb allen handel gseit.
Die ursach deß
glöuffs ist das gsin, das erstlich, als man der
frantzösischen vereinigunt halb
gmeindet, habend es alle zenden bis an einen abgschlagen.
Darnach habend die
pensioner so vil können, das man ein copy zuͦ gricht deß
punntbrieffs, darnebend
mitt gält gschmirwt und so vil zwegen bracht, das 6 zenden
darinn gangen. Der
sibend, ist der Leucker zenden, hatt sich sin nie wellen
bladen.  Als nun botten
gschickt inn Franckrych zuͦ bsiglen und die widerkon, ist
der punntsbrieff etwas
anders gsin, dann die copy gwisen, und sonderlich umb den
artickel, das ir land
dem küng von Franckrych alweg offen sin sölle. Das hatt nun
bi vilen übel
gluttet und also gmottet; darzuͦ ist auch gschlagen, das
sich die botten (so uß
Franckrych kan) vil gspieglet, das dem gmeinen man wee in
augen thon. Ist doch
also bliben anstan, das nieman hatt wellen den ufbruch
thuͦn, bis zletst, sind
iren etwa vil gsin, die tüfelskleider angleit, sich bhenckt
mitt kuͤschwentzen
und trincklen, lang stäb ghan, wie Zürich etwan die puren
böggen. Die habend
angfangen zlauffen imm land von eim dorff zum anderen, von
eim zenden zum
anderen, unsaglich gschrüwen und gsprungen dermaß, das
menklich mein, si syend
vom tüfel bseßen gsin, eins spieß wyt und hoch, wie
j[unkher]Gladi seit.
Die habend allthalb die lüten unruwig gmacht und die matzen
zersch ufbracht. Die
verstendigen deß lands habend glich große unruͦw bsorgt;
dann man einsmals in
allen zenden zemmen grüchlet; habend den rathschlag funden,
das es das
gnißlicher sye, das si mitt den paneren usziehind dann mitt
der matzen; es möge
also unbillicher gwalt bas verhuͤtet werden dan sonst, und
ilends bi eer und
eid jederman zun paneren gebotten. Also sind die paner alle
sibne zemmen zogen
gen Sitten, da freßen und truncken. Hiezwüschend sind miner
herren und anderer
Eidtgnoßen botten kan. Als die Walliser ir gwar worden, hend
si tütsch und
wältsch laßen umbschlahen; wer den gmeinen nutz trachten
well, söll an ein
genanten platz ziehen. Das hatts als uff wellen und zemmen.
Da ist aber der
landshauptman so fürsichtig gsin, das er ylends die zenden
gesünderet und bi lyb
und läben jedem zuͦ siner paner gebotten. Also hat jeder
zenden besonders
gmeindet, die botten auch zuͦ jedem geritten, und ist in
summa entlich die sach
zuͦ einem rechten veranlaßet worden, also das von jedem
zenden 6 man [zuͦ]
richteren gesetzt, vor denen die pensioner und han . . . . .
. . ir sachen
rechenschafft geben sond. Also sind si m[it]* (* a.R.:
mitt[sampt]?) den
paneren wider abzogen, doch imm abziehen hefftig getro[wt]
den geordneten
richteren, das si recht handlind oder si we[llind] inen
znechst mitt der matzen
zhus und zhof kan. Also sind die botten verritten und mitt
einander har kan. Da
hatt man si eerlich ghalten; doch hatt sich hie in irem
bisin ein fine sach
zuͦtragen, gantz lächerlich. Under den botten ist von Uri
gsin seckelmeister
Muhenheim; diser hatt diß jar einem burger alhie, Niklausen
Sultzer, Sulceri
bruͦder, sin frawen hinweggfuͤrt. Die ist Cuͦntzeni
säligen tochter. Denn als
si ein badenfart zuͦ Wallis ghan, ist er auch da gsin, und
sind da also hinder
einanderen kan, das die huͦr nitt lang mee hernach bim man
bliben, ist den
buͦben nach gen Uri gloffen, daselbst sich also ghalten,
das die ehefraw ir
innen worden und si auch uftriben hatt. Ist also wider har
kan und hatt sich der
man von ir laßen scheiden. Hiezwüschend ist si hie bi einem
irer fründen gsin,
Heini Müller gnant, der verhofft, er möcht si etwan wider
zum man bringen, si
also bi imm ghalten. Als nun der seckelmeister von Uri uß
Wallis mitt anderen
botten harkan, hatt er uff den 30. januarij znacht sin spech
ghan, zuͦ iren zuͦ
kommen, ist also bi mitternacht dem Heini Müller in sin hus
und zur huͦren in
die kamer kan. Den Müller hatt bi langem wellen beduncken,
es gang nitt recht
zuͦ; ist vom bett ufgwüscht, ein spattschufel, die do
hawt, erwüscht und in der
huͦren kamer kan, den bi ir funden, angfangen in inn
tröschen, dermaß das er
sich sins läbens verwegen und gschruwen: "Ä, schon min von
miner herren von Uri
wegen." Als der ghört, das er von Uri, hatt er erst den
poßen gmerckt und gseit
: "Bist du von Uri? Du bist, das die botz hie und dert. Was
thuͦst denn hie?"
und erst recht zuͦ klopft. Indem ist sin knecht, deß
seckelmeisters, zuͦhin
gloffen, hatt imm wellen helffen. Da ist deß Müllers sun
auch ufgsin und den
knecht bi der carthusen erwüscht und inn höuptligen die
stegen nider gworffen,
das er ein arm zerfallen. Also hatt si denocht der Müller
lan lauffen ungetödt,
doch wol gschmirwt, und hat der seckelmeister sin schwert
und anders dahinden
glan. Ist also aller Eidtgnoßen gspött und fingerzeig
worden. Die huͦr ist auch
endtrunnen. Wer guͦt, das es denen luͤren allen also
gieng. Das ist nüws bi
uns. Wyter sagt man vil von eim großen undergang spanischs
volks, das dem keiser
inn Seeland undergangen sye, auch wie die statt Brunschwig
hatt söllen verraten
werden; ich acht, it habinds gwüßer dann mir.
De reliquis nihil opus est scribere. Ego iam expecto
singulis horis legatos, ut
sciam, quid domino et amplissimo senatui Tigurino de me
visum sit. Bene vale.
Salutant te nostri omnes, praesertim d. Musculus, uxor et
familia mea cum tuis
omnibus, quos ex me quoque salutari cupio. Bernae  7.
februarii 1550.
Ioan[nes] H[allerus].
Clarissimo viro d. Heinrycho Bullingero, ministro ecclesiae
Tigurinae
fidelissimo, observando suo domino et compatri.
Zürich.    M. Heinrych Bullinger.
