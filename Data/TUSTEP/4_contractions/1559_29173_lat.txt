<nr>[29173]</nr>
<ae>Bullinger an Johannes Calvin</ae>
Zürich, 30. Oktober 1559.
<vo>Zürich StA, E II 342, 371f.
/ Orig. (Aut.)
Kopie: E II 345, 381r.-382v.
Gedruckt: CO XVII 662 - 665, Nr. 3127.
S. D. Aliunde quoque audimus non absque magno animi moerore fideles nostros in Gallia fratres gravissimam sustinere persequ[u]tionem.
ideoque oramus sedulo dominum et omnes ad orationem excitamus, ut constantiam in fide illis concedat et furorem hostium frangat.
Fiunt modo quae futura praecinuerunt prophetae et apostoli, ut ea res nos confirmet in negotio Christi, etsi interea doleamus interire quoad corpus tot excellentes in fide homines.
Instruunt illa nos ad pugnam eandem.
Nunc quidem aliqua
pace fruimur: venturum tamen probationis tempus vereor.
Potest tamen clemens dominus subvertere sanguinaria hostium suorum consilia et opponentes se cursui verbi eius.
Pro qua re impetranda nunquam desinemus supplicare nomini domini dei nostri.
Significas generosum comitem ab Erdpach magnopere cupere ut tollendis dissidiis conventum principes instituant.
In qua re quid mihi videatur rogas.
Itaque quid mihi videatur libere apud te dominum meum colendum fratremque charissimum dicam.
Nihil magis cupio et precibus ad dominum quotidie fusis postulo, quam ut noxia illa tollantur dissidia per quae video retardari et everti cursum verbi dei apud plurimos, ferociores item reddi nostros adversarios et infirmos vulnerari loetaliter.
Caeterum si
dissidia tolli debent per conventum, oportet hunc legitime et synceriter ac absque artibus vel practicis institui, vocarique ad ipsum non invictos rixatores, sed homines pacis amantes et sanae interim doctrinae tenaces.
Si vero excluseris rixatores illos pervicacissimos, quorum ingens est numerus, non in Saxonia duntaxat sed in aliis quoque regionibus, reclamabunt illi perpetuo, ac suos habebunt asseclas, manebitque in medio certamen et contentio, et forte a colloquio acrior quam antea fuerit.
Si vero admiseris in colloquium, illique de semel concepta opinione ne latum quidem pilum discedere voluerint, quod certissime facient, discedemus re infecta atque ita suppeditamus argumentum plausibilius nostris illis hostibus gloriandi, de nostra illa irreconciliabili discordia etc.
Et quidem gravamur nos perpetuo gravi praeiudicio, quominus aliquid sperare possimus reconciliationis.
Quoniam enim principes Germaniae illustrissimi imperatori et omnibus imperii ordinibus semel obtulerunt
confessionem suam, quam Augustanam vocant, una cum Apologia quam confessionis interpretationem esse volunt, et quam postea in tot conventibus approbarunt, imo se unice retinere professi sunt, eandem iam omnibus aliis non modo obtrudunt, sed illam ipsam regulam esse volunt religionis et pacificationis medium.
Quod qui amplectantur, agnoscantur pro fratribus: qui non amplectantur, habeantur pro hostibus, haereticis, schismaticis et seditionis hominibus.
Qualis vero sit illa confessio una cum
Apologia non est quod saepe repetam, quum saepius indicarim: quod, inquam, articulum de coena et de confessione peccatorum atque absolutione privata, non modo nunc non recipiamus, sed quod ecclesiae nostrae illos nunquam hactenus recipere voluerunt.
Quod si in colloquio confessio illa cum sua apologia futura est formula consensionis, non video cur speremus colloquio tali tolli posse noxia dissidia.
Est et in nostris charis alioqui fratribus, quod non parum turbat et arcet a conventibus, ne si
forte conveniamus aliquando inter nosmet ipsos committamur, vel nolentes, sicuti commisi inter se fuerunt Wormaciae Lutherani.
D. Beza, dilectus frater noster et vir doctus et eloquens, Wormaciae fuit, ibique compositam a Philippo, aut moderatam saltem et concordiae attemperatam confessionem obtulit nomine Gallicarum ecclesiarum, qua in Augustanam inclinat.
Idem principi Wirtembergensi praeterito anno confessionem obtulit nomine Helveticarum et Sabaudicarum ecclesiarum (cum eius rei non
accepisset ab ullo ministro aut fratre commissionem ullam) in qua dedit quod hic nunquam dedimus, neque unquam daturi sumus: sicuti et coram vel praesenti diximus.
Et aliam quoque eiusdem generis confessionem fidei de coena reliquit apud principem Palatinum.
Istae confessiones sunt adhuc in principum manibus, imo et doctorum hominum, qui sibi pollicentur facile concordiam sarciri posse, cum huiusmodi extent confessiones vestrae, quibus tantum dedimus quantum nunquam vel Zvinglius vel
Oecolampadius vel ulli maiores nostri dare voluerunt.
Ergo si illae obiicerentur nobis, ut certissime obiicerentur in colloquio, annon cogemus illis contradicere? Id si fecerimus, annon dissentire nos inter nosmet ipsos profitebimur? Volentes igitur quaerere concordiam, inveniemus discordiam et offendiculum obiiciemus multis maximum.
Quid quod anno aedidistis Genevae confessionem in legibus academicis vestris, quibus videmini plus inclinare in substantialem confessionis Augustanae coenam quam in
consensionem nostram.
Quam cum conscriberemus, scis, obstitisse nos modis omnibus, neque te refragatum esse, ne uteremur unquam vocabulo infausto substantiae, denique ne uteremus vocabulis modum incomprehensibilem et ineffabilem inculcantibus.
At modo utimini illis: incomprehensibili modo Christum sui corporis substantia pascere vel vivificare anims nostras.
Non quod negemus verum corpus Christi verum esse cibum, sed quod merito abhorreamus a voce substantia corporis, quae tot turbas ecclesiae
dedit: et adversarii nostri adhuc contendant, substantiam Christi praesentem esse corporaliter et pascere corporaliter etc.
Sed et modum praesentiae et manducationis fatemur esse comprehensibilem et effabilem, cum fide percipiatur, et modus sit spiritualis: quo vocabulo scriptura utitur et omnis vetustas.
Haec obiter non ignoranti sed scienti dico, et quod vellem optaremque omissa illa, utpote quod metuam ne haec et similia, si quando ventum fuerit ad colloquium, datura sint ansam mutuum inter nos dissentiendi, cum quibus tamen consentire scripto sumus protestati.
In quo scripto si utrinque perstiterimus occasionem procul dubio resecabimus omnibus dissensionibus et dissensionum suspicionibus, ne forte volentes cum aliis congruere, qui nolent nostram amicitiam, et interim nos discindamur etc.
Si
in his et similibus nullum futurum erit periculum nunquam reluctabor ullis legitimis conventibus.
Si vero periculum erit graviores rixas et offendicula maiora futura a colloquio quam ante colloquium fuerint, te et omnes pios una mecum cogitaturos sat scio, ea quae pacis fuerint et minus offendere possint.
Ego pro mea simplicitate omnino existimo, stabiliorem nunquam constitui posse, quam cum planis et significantibus verbis id exprimitur quod pii sentiunt, abstinent autem a verbis rem
obscurantibus aut involventibus veritatem simplicem.
Homines cedere debent veritati et veritas flecti et temperari non debet pro arbitrio hominum.
Id quod propter eos maxime scribo qui dicunt, et forte ad te quoque scribunt, propter bonum pacis et concordiae concedenda esse vocabula quaedam ut substantiae imprimis, tametsi exponi possit in partem utramque, maxime cum principes protestantes propter Caesarem illa voce carere in scripto conciliatorio nolint.
Pluris vero fieri debere fidelium multa
millia per Europam nunc agentium et posteritatis maiorem rationem habendam arbitror quam Caesaris et quorundam hominum, pro sua magis existimatione et contentione obtinenda concertantium quam pro simplici veritate.
Neque hic de tua pietate dubito, atque ea de c[ausa] libere quod sentio tibi singulari amico et fratri meo aperio, ac confido te haec mea omnia boni consulturum.
Vive et vale una cum symmystis et fratribus omnibus, imprimis vero d. Baeza, d. Vireto, d. Budaeo, d. Ionvilleo, Normandio, Crispino, Badio et reliquis.
Exponet tibi res Polonicas d.
Sebastianus noster.
Idem narrabit de Vergerio quid audiverit.
D. Guilhelmus Clebitius Brande[n]burgensis dimissus est ab electore Palatino propter certamen quod ei fuit cum d.
Tilemanno Heshusio, superintendente Haydelbergensi, qui et ipse est dimissus.
Lutheranissimus est Heshusius, Guilhelmus utcunque nostras
partes est tutatus.
Scribimus principi et hunc reconciliari et restitui oramus.
Iterum iterumque vale, domine honorande et frater charissime.
Tiguri, 30. octobris anno 1559.
                                                      Bullingerus tuus.
[Adr.
fehlt.]
