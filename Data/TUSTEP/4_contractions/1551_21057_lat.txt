<nr>[21057]</nr>
<ae>Pier Paolo Vergerio an Bullinger</ae>
Vicosoprano, 12. März 1551.
Zürich StA, E II 356, 418.
Gr. I,  S. 195f.
Orig. (Aut.)
Clarissime vir, salvus sis. Cogor differre adventum meum ad
vos post pascha. Sunt enim multae et graves causae, quae me
retinent implicitum; at possum me explicare hisce tribus
septimanis.
Communicabit tibi d. Gvalterus alias meas literas, et
intelliges, quid ad aures meas de Angliae negotio
pervenerit; illud tu coepisti atque potes perficere. Quod ut
sedulo facias, te etiam atque etiam rogo; agitur enim
Christi causa, quae tibi tantopere cordi est.
Fidum nuntium modo non habeo, qui pecuniam ad meum nepotem
deferat, quem scio interim egere. Quamobrem te vehementer
rogatum velim, ut vel mittas ad eum vel alicui amico
Basiliensi scribas, ut ei numeret decem florenos, quos tibi
confestim reddam. Crede homini christiano et experire eius
fidem. Vale in domino; roga pro nobis cum tota ecclesia.
Vicosoprani,  12. martii 1551.
Vergerius.
Clarissimo viro d. H[enrico] Bullingero, Tigurinae ecclesiae
pastori.        Tiguri.
