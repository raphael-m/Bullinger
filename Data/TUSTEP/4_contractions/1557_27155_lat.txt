<nr>[27155]</nr>
<ae>Johannes Jung an Bullinger</ae>
<od>Basel, 5. August 1557.</od>
<vo>Zürich StA, E II 375, 491.</vo>
<tx>
S. Accepi venerande ac charissime domine epistolam tuam una cum libello manu scripto, quem et tibi remitto.
Fecisti mihi rem gratissimam; tametsi enim antea satis liquidę fuerint controversię huius partes adeoque semper abhorruerim non tam a crassa illa Luteranorum sententia quam a temerariis ipsorum iudiciis ac effreni illa ac scandalosa mordacitate, quibus scatent eorum libri, doluit tamen mihi cursum evangelii per hanc dissensionem tantopere impediri, utque nunquam dubitavi per vos non
stare, quominus sancta ac solida coalescat inter ecclesias concordia, ita ab altera parte mirum quod nullus unquam prodiit, qui pacis ac concordię studere visus sit, praeter hunc doctorem Geppingensem.
De libro ergo eius varia audiens iudicia syncero plane animo a te postulare ausus sum tuum iudicium, quod sane mihi placet et d.d. Borrao, cui soli hoc communicavi, estque nobis aliqua spes fore, ut, etsi, quia Lutheri et principum authoritate pendent, obstinate pergant, tamen clarior apud omnes
nationes oriatur cognitio simplicis veritatis.
Oremus interim dominum pro foelici successu regni sui.
^$Advenit hiis diebus princeps quidam ex regno (ni fallor) Neapolitano tractus evangelicę veritatis cognitione (ut audio) ita, ut reliquerit patriam et apud nos mihi vicinus habitare statuerit.
Videtur mihi Babylon ruitura ac ceu properare dominum, ut educat mature electos suos.
De affine volo te scire me id effecisse, ut commendatione H abspergii  marchio illum propediem ad se vocaturum receperit, ut constituatur dispensator et coenobii in Sultzberg et omnium reddituum ecclesiasticorum per ditionem Hochberg et Rötelen vel alio loco illius utatur obsequio.
Cras expecto Habspergium, qui me certificabit de re illa.
Laudandum hoc in princip illo alias non per omnia laudabili, quod nulla bona ecclesię ad se rapere, sed in pios usus omnia conferre statuat.
De nostro
magistratu audio hiis diebus decretum militem Gallo negandum ac id agendum solicite, ut foedere illo se explicent, postquam Gallus primus fidem fregerit ipsis.
Quod o utinam dominus efficiat.
Sed de iis
alias.
De nostris Anglis bona pars hic manet; reliqui Aroviam se conferent, nisi Viviaci tolerabiliores offerantur conditiones.
Ego septimana praeterita cum illis Aroviam ascendi ac facile impetravi illis locum apud ipsos cives; sed ędes et habitationes non potuimus invenire nisi pro septem familias.
Templum S. Ursulę illis ermissum et exercicium lanificii etiam reclamantibus aliquibus ditioribus.
Laus deo.
Bene vale una cum familia et fratribus.
Basileę 5a augusti 1557.
Tuus Io[annes] Iungius.
Clarissimo ecclesię Tigurinę antistiti domino Henrico Bullingero, domino suo colendissimo ac fratri charissimo.
