<nr>[41043]</nr>
<ae>Tobias Egli an Bullinger.</ae>
Chur, 20. Juni 1571.
Zürich ZB, Ms S. 124, 67.
Gr. III, S. 251ff.
S.  Scio te mirari, colendissime d. pater, qualem eventum
synodus nostra habuerit, in qua causa haec nostra omnibus
modis tractata et discussa fuit. Fuit hic conventus omnium
frequentissimus, nec minus 70 ministri ex Italis et Germanis
confluxerant, quibus ceu praesidentes 6 viri summi prudentia
et eruditione spectabiles a senatu Trium Foederum nobis
coniuncti et additi fuerunt, inter quos d. Conradinus
Planta, d. consul Willius, d. Rodolphus a Salicibus prae
caeteris communem hanc caussam fortissime adiuvarunt et
defenderunt. Conquestus est primo Gantnerus de iniuria sibi
et Frello facta, cum quod a ministerio indicta caussa et
praeter omnes rationes depositus fuerit, tum quod Frellus
eiectus, qui tamen pacis studiosus semper fuerit et neminem
hactenus laeserit, imo anabaptista quoque non sit. Quae
contumelia cum non solum in me, sed in ipsum senatum
tenderet, exasperatus senatus duos alios nobis addidit ceu
auditores et testes calumniarum Gantneri etc. Ego respondi
historia rei gestae proposita, in qua breviter, sicuti res
acciderat, declaravi omnia. Gantnerus mendacia me dixisse
calumniatus est. At d. consul Willius, d. Pontisella una cum
aliis duobus, qui nomine totius senatus missi erant,
orationem meam suis calculis approbarunt meque nihil nisi
vera in medium attulisse testificati sunt. Paratus etiam
ipse eram singula verba historiae recitatae probare et
repetere, cumque Gantnerus in tuendo anabaptista totus esset
adhuc, ipsi domini pro me respondentes Gantnerum mirifice
pudefecerunt, ita ut propriis pedicis et proprio ore pene in
singulis verbis et caperetur et condemnaretur. Postquam
autem controversiae statum elicuissem ex historia rei gestae
meamque sententiam, plectendos nempe esse haereticos,
argumentis confirmassem, Gantnerus non sacras literas, sed
Erasmum, Brentium et quosdam patres mala fide adductos mihi
opposuit. Ego illi Erasmum Erasmo, Brentium Brentio, patres
patribus opposui et errorem brevibus aperui, siquidem
testimonia eiusmodi non aliter atque ipsi anabaptistae in
medium adducebat, scilicet inimicos esse diligendos, non
expellendos; Petro dictum: [Reconde gladium tuum;]
spontanea debere esse nostra sacrificia etc. Sic cum nihil
Gantnerus distingueret et officium magistratus cum persona
commisceret, infirmos pro haereticis, haereticos pro
infirmis haberet, facile a quovis refutari potuit. Summa:
scopas dissolutas et arenam sine calce ad caussam suam male
cohaerentem defendendam proposuit et quam turpissime se
dedit. Commissa caussa fratribus ab ipsis nobis exeuntibus
fuit discussa. Fuerunt omnes unanimes esse magistratus
punire haereticos excepto Mario, Turriano et quodam alio
ministro Italo Praegalliensis ecclesiae, homine indocto et
insulso. Marius se Gantnero omnibus viribus addixerat, toti
synodo restiterat, historias veteres adduxerat, in quibus
non legatur in haereticos usque in Augustini tempora
animadversum fuisse; vestram ecclesiam, imo vos ipsos odiose
perstrinxerat, ut suo loco alibi aperiam plenius. Turrianus
ille Pluriensis ecclesiae, quae est in Italia, minister fuit
et deprehensus est fautor haereticorum, Camulii, Sozini etc.
Tertius homo, ut dixi, est insipidus et indoctissimus, qui
postea nesciebat, quid sensisset. At et Silvius noster
nostra quoque suffragia auxit et confirmavit et iam antea
etiam retractaverat. Ceteri etiam omnes una cum dominis
Rhaetis in eandem et confessioni nostrae consentientem
sententiam iverunt summo animi consensu, multis argumentis
evidentissimis pro hac nostra caussa allatis. Sententia
communi suffragio in Gantnerum lata est, 1. ut retractet et
fateatur se errasse turpiter, quod manifestos haereticos
defenderit; 2. quod magistratui officium suum exequenti
odiose se opposuerit; 3. quod vocationem suam toties
deseruerit; 4. quod contra dominorum mandatum et synodi
leges alium fratrem statione sua eiecerit eamque ipse
invaserit; 5. quod agnoscat se inique mihi contradixisse
nihilque me ex totius synodi sententia in hac caussa dixisse
et egisse, quam quod pium et fidum ministrum deceat;
propterea me absolutum ab omni culpa esse. His pronunciatis
animus et vultus Gantnero conciderant, similisque mortuo
factus errasse tamen se fateri noluit, sed parum se
intellectum fuisse dixit, cumque multi instarent, ut
agnosceret suos errores et culpam deprecaretur, tandem
peiora metuens subscripsit capitibus supra scriptis manu
propria. Forma est eiuscemodi:
"Ego, Ioannes Gantnerus assentior hisce ore et corde, bona
christiana fide. Concedat dominus, ut ad suam vergat gloriam
et nostri abnegationem. Amen."
Observandum autem est in capitibus praescriptis decretum
synodi praemissum esse, in quo omnibus circumstantiis
explicatur, esse magistratus gladio coercere haereticos.
Huic ille una cum aliis capitibus subscripsit. Haec
sententia postea a Tribus Foederibus confirmata fuit, eamque
suis legibus inserent et defendent, et nemo pro synodi
membro nec tutus in ministerio erit, qui haec improbaturus
erit.
Quia vero multis videbatur Gantnerus nihil hic ex animo
fecisse, sed aliud in pectore clausum, aliud in lingua
promptum habere, irrogata est ei poena, ut per annum sit
exclusus a consortio synodi et de ministerio deturbatus;
privatim et pacate vivat, et si deinde anno elapso de
resipiscentia eius fratribus satis constet et toti
ecclesiae, liberum sit synodo eum recipere vel non.
Turrianus etiam, quia Italis haereticis favit, una cum
Camulio Nicolao, qui aerario locupletissimo nervos
haereticis expulsis hactenus suppeditavit, itemque cum
Camillo Sozino, qui omnes praesto fuerunt et turpissimi
reperti, exclusi fuerunt. Camillus privatim eiectionis poena
affectus est, Sylvius etiam depositus ob sui audaciam.
Omnes prompti erant subscribere, sed severius
animadvertendum in eiusmodi nebulones censuimus, partim ut
alii terreantur, partim quod proprium quodammodo hoc habeant
haeretici omnia simulare et dissimulare, subscribere, ad
negationes negare, ad affirmationes affirmare. Ochini,
Blandratae, Laelii, Darii<f1>Darius Scala? Eher: Dario Sozzini.<fe>,
Castalionis frequens, sed turpis hic mentio facta est ob
literas quasdam, quas olim Basilea Camulius ille Italus ad
Turrianum scripserat, quibus haereticos et maxime Ochinum
commendaverat eiusque execrabiles dialogos. Ex his literis
hi lupi omnes synodi fratribus detecti fuerunt. Sed quibus
verbis zelum d. Iulii Mediolanensis, hominis facundissimi,
piissimi et doctissimi celebrem, non reperio. Salutat is vos
omnes teque inprimis, reverendissime pater. Sat ei factum in
hac synodo. Triumphat certe Clavennensis ecclesia una cum
Lentulo, viro doctissimo, qui egregiam quoque operam navavit
huic conventui nostro. Breviter: adeo luculenta fuit
victoria nostra, ut votis nostris omnia responderint et
plura transacta et impetrata fuerint, quam sperari a quoquam
unquam potuerit. Agamus igitur gratias deo, patri nostro
sanctissimo, qui propter vulnera filii Iesu Christi benigno
oculo suas ecclesias pretiose redemptas respiciens easdem
spiritus sui inaestimabili vigore refocillat, sustentat,
purgat et conservat. Huic te, colendissime mi pater, totum
commendo nobiscum nosque tibi."   Er wünscht guten Erfolg
von Bullingers Badekur und verspricht, noch ausführlicher zu
schreiben. "Scias tamen momum nostrum Marium quoque
ministerio depositum, ex consortio synodi eiectum et
magistratus Trium Foederum animadversioni traditum, non modo
quod odiosissime hanc communem doctrinam nostram
exagitasset, sed in aliis quoque politicis magistratui se
praeter rationes sanas opposuisset, vos ipsos, rempublicam
et ecclesiam vestram traduxisset, omnia perturbare et
invertere sit conatus, ad haec etiam a d. praeside Vallis
Rhucantiae aperte in synodo accusatus fuerit, quod sabbatum
violandum rusticis liberum fecisset, divam Mariam
calumniatus esset aque partu ipsius virginitatem negasset et
plura alia functione et tali ministro indigna effutisset.
Sic aream nostram repurgavimus.<f1>Vgl. Lk 3, 17.<fe> Deus concedat gratiam, ut
victoria hac nostra insigni recte utamur in sui gloriam et
nostri emendationem. Amen. Dici autem non potest, quam
officiosus et benevolus Trium Foederum frequentissimus
senatus ad haec nostra acta confirmanda fuerit. Haec
ocyssime. Quaeso, ignosce; non enim turbae adhuc
deferbuerant."
20. iunii 1571.
(P.S.) Die Bürgermeister, Pontisella, "qui certe singularem
manum et strenuam operam mihi praebuit", Campell, "qui totus
in officio fuit, unaque totius synodi fratres, qui ex
Gallicarum ecclesiarum statu tolerabili non parum exhilarati
et confirmati fuerunt", lassen grüssen. Curiae.
