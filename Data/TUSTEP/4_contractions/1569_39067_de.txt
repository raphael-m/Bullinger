<nr>[39067]</nr>
<ae>Hans Liner an Bullinger.</ae>
St. Gallen, 20. September 1569.
Zürich StA, E II 351, 247. / Orig. (Aut.)
P. laus domino 1569 adj  20. septembris in St. Gallen  G.
Erwurdiger, hoch-und wollgelertter herr, euch sey min willig
dienst etc. zu bevor.
Gunstiger herr, zoger diß ist mit dem herrn statthalter
Kamli harkomen. Acht woll, ir werdt von seiner reiß nichts
gwist haben; dan unssere lieben heren serr belangt, mich mit
in, nach des hern von Beza zitung, der hoffnung, es sey euch
sidert meres zuͦkomen, das mir gott den herren je lenger
jee mer zuͦ loben haben umb seinen gnaden. Unsser
widerpart ist gantz still; gott wolle inn ire falsche
anschleg zuͦ erckennen geben. News hand mir wenig dan uß
Augspurg; ab ander ortn wirdt gemeldt, das hertzog Wolffgang
nit tod, sunder die zit in Engenland gwest, dem ich doch nit
glouben gib; ehr sey tod oder nit, so lebt unsser herr
Cristus. Hiemit schrib ich dem her statthalter Wagman, der
wirdt  mit erstem sinen sun oder ainen andren harsenden; da
mögt ir gwisse botschafft finden. Unssere lieben herren
statschriber lassen euch freundtlich grietzen mit pit, mir
die ander herren dienstlich grietzen. Damit sind gott dem
herrn sampt den ewern in gnaden alle zit bev[o]lhen. Amen.
Min bruͦder ist bey mir; dem ist sin liebe husfrow
gestorben. Der last euch vill guͦtz sagen.
E[wer] w[illiger] d[iener] Hanns Liner.
Dem erwurdigen und wollgelertten herren Heinrich Bullinger,
der kirchen in Zurich gethrewer diener, seinem gunstigen
gebiettenden herren   inn Zurich.
