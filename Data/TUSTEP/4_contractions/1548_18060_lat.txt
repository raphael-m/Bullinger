<nr>[18060]</nr>
<ae>Gilbert Cousin (Cognatus) an Bullinger</ae>
<od>Nozereth, 17. März 1548</od>
<vo>Autograph: Zürich StA, E II 345, 378 (Siegel....)
<dr>Ungedruckt</dr>
<re>Regest</re>
<tx>S.P. Post idus ianuarias, Bullingere, candidorum
amicorum candidissime, tuas quarto nonas Novemberis scriptas
accepi, in quibus, quod soles, verissimum tui in me amoris
documentum prebes, de meis rebus solliciti timoris plenus.
Verum, ne quid frustra metuas, quoniam homo certissimus
obtigit, qui litteras perferret, visum est epistolarum dudum
missarum exemplaria denuo mittere, in quibus non scripsi
quiequam, quod cuiquam conciliare periculum possit. Rogo, ut
ea, quę ad te mitto inobsignata, cures illis reddenda, ad
quos scripta sunt. Nihil refert, si absit sigillum, quum
manus mea, qua subscripsi, sit illis omnibus notissima.
Qualis autem hic annus sit futurus, nescio. Vulgus ex die
Conversionis Pauli solet totius anni statum ariolari; qui si
ventis turbulentis sit, expectant bellum, si nebulosus
pestilentiam, si pluvius aut nivosus, annonae caritatem. Is
dies hoc anno et nebulas et ventos et pluvium et nivem et
grandinem habuit in hac regione. Utinam dominus velit hoc
augurium esse vanum. Iam certe nunc egrotant multi,
moriuntur nonnulli, fit magnus undique delectus militum,
rerum caritas ingravescit in dies, quanquam huic iam
assuevimus. Dominus omnia vertat in laetum exitum. Multi
vaticinantur hunc annum fore multo omnium gravissimum et in
proximo esse supremum mundi diem. Utinam hoc nobis
largiantur superit, ut ego tam amicae mentis domicilium
queam intueri. Hęc hactenus, neque enim patitur
tabellarii discessus, ut tecum diutius colloquar.
^$Vale feliciter et tuum Cognatum, ut facis, perge diligere.
Saluta Gvaltherum et Guesnerum et omnes alios, quibus soleo
fausta omnia precari.
^$Datum Nozerethi 16. calendas apriles anno christiano 1548.
<un>Ex animo tuus, ut nosti, Gilbertus Cognatus Noz(erenus).
<lz>[Adresse] Consummatissimo theologiae professori D.
Heinrycho Bullingero, domino suo incomparabili. Tiguri.
