<nr>[20035]</nr>
<ae>Michael Toxites an Bullinger</ae>
(Brugg), 1. Februar 1550.
Zürich StA, E II 360, 489. / Orig.(Aut.)
S. P.  Habitus est diebus praeteritis conventus a fratribus
collegii nostri, in
quo ego consilium meum scripto proposui de emendundo
incommodo, quo ecclesias
nostras nimis gravari sentio. Ordinantur enim adolescentes
nostri in ministros
ecclesię non raro, cum vix, quid sit evangelium, sciunt,
quod quam periculosum
sit quidve tandem secum allaturum sit malorum, non ignoras.
Cuperem igitur, ut
etiam in alias regiones adolescentes dimitterentur, et ut
res suum haberet
initium, suasi Blatnerum, quem id etiam cupere intellexi,
aliquo iam esse
dimittendus, antequam alicui ecclesię pręficiatur.
Scripto meo, quod ego
tumultuario propter angustiam temporis composueram,
cęteri sua quoque
argumenta addiderunt. Tandem conclusum est, ut duo hoc
negotium senatui nostro
proponerent. Ivimus decanus et ego deque re eadem in senatu
retulimus. Senatus
non solum approbavit, sed necessarium quoque duxit, ut, quod
petebamus, fieret,
habitoque consilio iussere, ut tibi rem omnem aperirem teque
rogarem, ut,
quoniam de adolescentis ingenio, studiis, vita ac moribus
bonam spem habent, tu
ad scholarchas et concionatores Bernates scriberes eademque
illis suaderes
simulque Blatnerum dignum esse ostenderes. Nemo enim te illi
melius habit
testimonium, quia te diu audivit, tu eius studia vitamque si
non novisses, tamen
ex aliis cognoscere posses. Cum igitur hisce feriis, quod ex
patre eius cognovi,
ad nos ille sit venturus, te meo, quem amas, collegii
senatusque nomine, iussus
etiam, te, mi Bullingere, oro atque obsecro, ut Bernam
fratribus scribas
Blatnerumque diligenter illis commendes et alio mittendum
suadeas. Utque
intelligas senatum nostrum serio id agere, pollicitum esse
scias pecuniaque
quoque adesse velle adolescenti, si Bernates de sumptibus
conquererentur.
Quęso igitur te, Bullingere, hac in re adesse nobis velis
literasque ipsi des
Blatnero, quam secum ille huc adferet magistratuique reddet,
qui suas adiunget
Bernamque mittet. Quodsi quoque pauca ad nostrum
pręfectum de Blatneri vita ac
moribus scribes, magnam ei in toto senatu benevolentiam
comparabis; me certe
magno beneficio tibi devincies. Tuę vero permittimus
prudentię, quem in
locum mittendum suadere velis. Habet Anglia doctissimos
homines, inter quos sunt
Petrus Martyr et d. Bernhardinus, qui nobiscum sentiunt.
Quodsi Bucerum metuant
propter odiosum illud de sacramento dissidium, tamen
Martyrem et Bernhardinum eo
in loco, ubi Bucerus est, non esse credo. Quodsi etiam sunt,
tamen serio illi
hoc iniungi potest, ut non patiatur a quoquam aliter de hoc
sacramento doceri
quam a te sit doctus. Quod adolescens etiam non invitus
promittet, promissum
etiam, qua cum hactenus integritate esse intellexi,
praestabit. Sed omnia tibi,
ut ante scripsi, permitto. Has literas Blatnero legendas
dabis, ut sciat rem;
illi enim in prolixe de hac scribere non potui, quoniam
Schertelius noster
adest. Tu in Christo vale cum tuis et brevi a me aliquid
expecta, unde me poetam
christianum intelliges. Calendis februarii 1550. Saluta
familiam et amicos. Brugis raptim.
Toxites tuus, poeta laureatus.
Ornatissimo atque humanissimo viro d. Heinrico Bullingero,
d. et amico suo charissimo.
Notiz von Bull.s Hd.: "Michael Toxites, poeta."
