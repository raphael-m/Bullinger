<nr>[38003]</nr>
<ae>Johannes Haller an Bullinger</ae>
Bern, 7. Januar 1568.
ZÃ¼rich StA, E II 370a, 393. / Orig. (Aut.)
S.  Per aliquot iam dies ex aedibus non sum egressus propter
renum continuos, quos patior, dolores; nihil ergo interea
quoque scripsi. Incipio nunc paulo melius habere. Heri vero
tuas accepi una cum his, quas hic remitto et pro quibus
gratias ago. Quae nos habemus, puto ad senatum vestrum esse
scripta aut nunc scribi.
Summa est, quod Argentinenses scribunt Germanos equites
Verdunum usque processisse nec longius progredi velle, nisi
stipendia sint in promptu; pecuniis vero Condensem carere;
praeterea 4000 equites ex Saxonia (ego arbitror ex Inferiori
esse Germania) venire in auxilium regis; Condensem festinare
obviam Germanis, ut se cum illis coniungat; regis vero
copias pene sequi. Non sunt ista fausta; tanto intensius
ergo ad dominum orandum, ut is his malis remedium inveniat.
Quid Beza scribat, ex his illius literis, quas his diebus ad
me scripsit, cognosces; quas ubi legeris, remittes sicut et
priores, quas misit.
Salutant te nostri omnes; salutem dic meo nomine fratribus
omnibus et praesertim his, qui sunt de domo tua.
Bernae  7. ianuarii 1568.
I[ohannes] H[allerus] tuus.
[Clarissimo vi]ro d. Heinry[cho Bullinger]o, Tigurinae
[ecclesiae] fido pastori, [domino meo ho]norando et
[compatri c]harissimo.
