<nr>[24019]</nr>
<ae>Pier Paolo Vergerio an Bullinger</ae>
<od>Tübingen, 16. Januar 1554</od>
Zürich ZB, Ms F 62, 512f. / Orig.(Aut.)
Clarissime Bullingere, non est, quod timeas, si vides
ingentem fascem allatum adhuc a certo nuncio, quasi putes me
velle toto hoc anno perseverare et te talibus molestiis
obruere. Ne timeas, inquam ; nam hunc propterea mitto, ut te
et me simul liberem, quemadmodum ex aliis literis, quae sunt
in fasce insertae, poteris videre. Ad itaque te remitto.
Pararam libros ante quatuor dies et speraram me quendam
nuncium habiturum; at non successit, et proprium hunc putavi
conducendum, ut tanto citius me liberarem. Oro te, quando
mittes ad legatos meas has, adde verbulum te per proprium
nuncium eas a me accepisse; quin aliud te oro atque
obtestor, ut iubeas utrisque literis superaddi alium papirum
cum inscriptione Germanica; nam extimesco, ne alias
intercipiantur. Fecissem hoc ego; sed iam consignavi nec
libenter rursum aperio.
Quanto magis cogito et versor cum prudentibus viris, tanto
magis timeo nunc Germaniae propter alias, quas ad te in
aliis his coniunctis dixi causas. Altera est, quod omnes
videntur statuisse velle pati et dissimulare, dum Caesar
vivit, altera vero, quod is largitionibus nunc omnia
conturbabit magis quam unquam antea, si Angliae regnum, id
est fontem quendam auri, filio paraverit, nisi forte velimus
existimare defuturos in Germania, qui se corrumpi sinant.
Utinam viderimus novum aliquid et fidele foedus pro communi
libertate tuenda, ac nisi hoc fiat, ego quidem multa mala
video impendere. Sed et nostra peccata hoc merentur et
desidia in tam bona causa promovenda. Parce, domine, parce
peccatis nostris et negligentiae  nostrae.
Henrice Bullingere, vix crederes, quam pauci apparent, qui
vere possint dicere: Zelus domus tuae comedit me. At deus e
caelis mittat spiritum suum, qui nos calfaciat et acce[n]dat
per Christum, dominum nostrum. Sine me hoc speciatim dicere
(quod penes te habeto) nullum prorsus hactenus novi, qui
nostram de sacramento eucharistiae sententiam non impugnet
quadam veluti rabie. Hoc hoc dolendum est, non solum eos
discordare a nobis, sed amaro zelo discordare. Ille ille, ad
quem Sulc[erus]de fals  crimine scripsit, nosti quem dico,
quem ego quidem aliquando speravi consentire nobiscum,
dissentit, inquam, et zelo amaro dissentit. Quum nullum
dixi, proprie sum locutus; quid opus est verbis? et quum
habeam nunc tam certum nuncium, volui deplorare haec tecum
et in tuum sinum amanter effundere, sed in tuum unius.
Nuncius nihil habet, istic quod agat, sed tantum ut tuum
chyrographum ad me afferat, quo possim esse certus fascem
tibi fuisse redditum; nam scio te mox literas ad duos illos
amicos mis[s]urum caute et prudenter, et spero fore, ne tibi
sim futurus valde porro molestus hoc nomine, atque ignosce,
si hactenus tua sancta studia aliquando meis literis et
nunciis interturbavi. Tu certe non es talis, cui bonas horas
neque ego neque aliud quispiam debeat suffurari, et ego
quidem non suffurabor amplius, ut spero. Vale et salve et
adiuva me tuis precibus apud dominum deum nostrum. Tubingae
16. ianuarii 1554.
Vergerius.
Si forte nuncius istic haereret, scribe quam diu haeserit;
est omnino genus hoc hominum parum veridicum.
[C]larissimo viro domino Henrico Bullingero, pastori
Tigurinae ecclesiae, fratri honorando.
Tiguri.
