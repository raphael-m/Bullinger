<nr>[18148]</nr>
<ae>Ägidius Tschudi an Bullinger</ae>
<od>Glarus, 3. Juli 1548</od>
<vo>Autograph: Zürich StA, E II 355, 128 (Siegel....)
<dr>Ungedruckt</dr>
<re>Regest</re>
<tx>Min willig dienst, sampt was ich liebs und guͦtz
vermöcht, zuͦ vor, erender, günstiger, lieber herr. Als
ich nächt anheimisch worden, ist mir üwer schriben
geantwurt, berürende dominum Laurentium Agricolam, der sich
etlicher eerverletzlicher zuͦredung ab dem messpriester
beklagt, welicher span mir warlich leid, hab ouch den
messpriester (der min commensalis und miner husfrown
nechster bluͦtzverwandter ist) darumb gestrafft. Er ist D.
Glareani schwöster sun, ouch sunst einer erlichen,
wolgeachten fründschafft und sunst ein ufrechter, weidlicher
mann, wann das er je ze ziten, so er geanlasset,
gächschützig wirt, wiewol weder sin achtung noch
früntschafft in unrechten sachen im kein fürstand bi minen
herren wurdint sin mögen, sonders gebür des rechten dem
frömbden als dem heimschen gevolgen. Acht ouch, von mir nie
anders gespürt sin worden, wann das ich niemants siner
religion gevechd, sonders alle künstriche lüt geliebt, min
arme ku hin [Küche?] ungesündert predicanten oder messpriestern
mittgeteilt. Welt gern, das wir gmeinlich minder vechdind
einandern und mit gefaarer antastung jeder dem andern sin
religion ze verkleinern uns zum höchsten maassgetind, wann
daruß der gröste widerwill und ungedult volget und nichtz
unertraglichers sin mag, dardurch störung und hettzung
gefürdert und die gmüt wider einandern entzündt und bewegt
würdint; wann verachtung macht erbitterung. So sicht man
leider so vil unzimlicher liechtfertigkeit und lastern under
uns allenthalb, das (nach minem einfaltigen verstand) vil
nöter tuͦt, die selbigen durch ernstlich anhalten
underston ußzerüten, dann das man täglich die opinionen und
zänck der religion beidersidts defendieren wil. Wir [Wie] köndt
besser tagwerck beschechen, wann das die liebe und frommer,
züchtiger wandel möcht angericht werden; das gmein populus
ist von imm selbst sunst uff unrichtigs geneigt; so man si
dann stoͤrt, so werdents noch unrichtiger. Hörend alweg
lieber ander schelten dann sich selbs irer lastern straffen.
So ein predicant das bapstumb schilt, so reckend si die orn
uff; ist wolgethon, das des gegentheils religion veracht
wirt. Hinwider so ein messpriester die ander religion schilt
und den Luther und ander dem tüfel gibt, der hat dem
unrichtigen ufrürigen pövel wol geprediget. Hardurch wirt
die liebe beidersitz gantz zerrütt, und secher die gmüter je
lenger je wyter von einandern; mithin nemmend die laster und
liechtferickeit beidersitz zuͦ. Imm selben köndtind wir
beidersitz einandern wol volgen; in der religion aber
könnend wir uns nit verglychen; dann uns mangleit liebe und
einigkeit zum guͦten. Damit laßt uns gott dest minder sin
gnad und erkantnus der warheit gedychen.
^$Dis min einfaltig schryben ist unnotig üch minem günstigen
herren fürzemalen; dann ir mit verstand und wißheit begabt
söchs und anders vil hochwichtiger ze ermessen, bitt, minem
unverstand ze verzychen. Dann so ich üch alweg als ein
schidlichen, fridliebenden man erkennt, der einer
eidgnosschaft als das vatterlands einigkeit und wolfart gern
fürderte und wegleitete (welchs ich ouch offtermals bi dem
gegentheil minen herrn und guͦten günnern von üch
gerümpt), hab ich dest ee einfaltiger meinung dis mittel als
die fürnempste artzny und hilff, dardurch uneinigkeit
hingenommen und die liebe wider uff die ban gebracht möcht
werden, gemeldet. Darzuͦ hat ouch mich gegenwirtiger span
her Laurentzen und her Heinrichen, unsers messpriesters,
bewegt, so ouch (als ich vernimm) von etwas schmützworten
wegen entsprungen. Dann hern Heinrichen fürkommen, wie her
Laurentz in einer predigt etlicher maass die altglöubig
religion geschmützt und under anderm von beschornen buͦben
vil red gebrucht, welchs, so es hern Heinrichen anzeigt
worden, inne ze widerwillen bewegt der massen, das er
willens gewesen mit her Laurentzen ze rechten. Wie nun das
etlichen vernampten eerenlüten ze Schwanden fürkommen,
habend si minen schwager amman Bussin und mich gebetten, das
wir hern Heinrichen gütlich weltind abwysen vom rechten; so
weltind si mit her Laurentzen reden und verschaffen, das er
fürbas uff frid und ruͦw haben und nit wyter der glichen
reden gebruchen sölt. Welchs nun beschechen und gütlich
hingelegt worden. Darnach über etlich zit ist min bruͦder
Melchior, ouch Fridli Murer und ander üser lantlüt zu Wyl im
Thurgöw an Meyenjarmerckt gsin, und wie si heimkomen, habend
sie anzeigt ongevärd: Als sie in einer zech gsin, daby her
Heinrich ouch gewesen, wie zuͦ Wyl ob tisch ein red von
her Laurentzen usgangen etc. Habend ouch die personen
genempt, so ze Wyl dise red ußgegossen. Do hat her Heinrich
darnach gegen etlichen von Schwanden gesagt, wenn das war
were, so man von üwerm predicanten zuͦ Wil geredt hat, so
möcht er wol mich und ander ungebuͦbet und ungeschmützt
lassen; dann das und das etc. ist alda von imm geredt
worden, und hat ouch die personen ze Wyl genempt, die es
gesagt habind. Wyter ist her Heinrich nit jichtig, das er je
geredt hab, zeigt ouch darumb sin ansagen ze Wyl; ich kan
ouch nit erfaren an denen, so darby gewesen, das her
Heirnich wyter gesagt hab dann allein von des von Wyl sag.
Obs nun zuͦ Wyl uss nid und ufsatz hern Laurentzen
ufgetroichen sig (als wol müglich) mag ich nit wüssen; dann
so her Heinrich nit wyter geredt hette, wurde er hern
laurentzen mit recht ußgon. Hiemit vernemmend ir allen
handel, wie es ergangen; dann warlich, wo ich hern
Laurentzen köndt bewysen, das imm ze lieb und guͦtem
diente, weri ich geneigt.
^$Bevilch mich üch alzit mit pitt, wellind mir min lieben
hern bruͦder M. Johann Friesen grüssen. Hiemit gott alzit
bevolchen.
^$Datum Glarus zinstags post Petri et Pauli anno etc. 48.
<un>U(wer) alzit williger Gilg Tschudy von Glarus.
<lz>[Adresse] Dem wirdigen, hochgelerten, wol geachten
meister Heinrichen Bullinger, pfarrhern zuͦ Zürich, minem
günstigen, lieben herrn.
^$Darunter von Bullingers Hand: Gilg Tschudi zuͦ Glarus.
