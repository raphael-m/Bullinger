<nr>[26135]</nr>
<ae>Bullinger an Johannes Calvin</ae>
<od>Zürich, 26. Juli 1556</od>
<vo>Autograph: Zürich StA, E II 346, 332.(Siegel...)</vo>
<dr>Ep. Calv. 2503 (XVI, 238f)<dr>
<re> </re>
<tx>S. D. Diu nullas ad te, honorande frater, literas scripsi,
diu nullas a te accepi vicissim. Sed certo scio, nihilominus me
diligi a te. Nam et ego te colo et diligo in Domino. Sed et
anxius sum perpetuo, dolens nihil in reparando foedere effici
posse a piis. Non deesset nostris voluntas, si opportunitas
adesset. Nunc cum nihil possim in re apud multos desperata
hactenus converto me ad preces, certus fidelibus precibus a Deo
omnipotente impetrari omnia bona. Dominus concedat magistratui
vestro spiritum et Bernatibus quoque animum qui utrinque velit
aequa et bona. Orate vos quoque Dominum. Quod vos facere nihil
dubito. Dominus res ecclesiae suae ita fere temperat, ut, cum
videntur nimium fere tribuere hominibus, a se ipso procul
abactis omnibus hominibus suspendat.
^$Mortuus est optimus senex Pellicanus noster, quod te alias
audisse nihil dubito. Vocatus est in locum eius D. Petrus
Martyr. Nam is, cum rediisset ex Anglia, amice se mihi
obstrinxit. Venit autem ad nos 17 huius mensis sanus et
incolumis et exceptus est publico omnium gaudio. Nam et
concordibus votis electus est. Dominus benedicat nobis et velit
hoc nobis felix esse et faustum.
^$Ex Germania habemus multa de Lutheranorum furiis. Principes
diligenter cavent in reformandis ecclesiis, ne ullus admittatur
orthodoxus, sed Lutherani duntaxat quęruntur. Optimus vir et
sanctissimus Ioannes a Lasco contulit cum Brentio, sed ad finem
colloquii audio Principem hortatum ut recipiat vel agnoscat
confessionem Augustanam et suam peregrinam ecclesiam coniungat
cum Germaniae ecclesiis etc. Annon hoc futurum praedixeram? Si
mille instituantur colloquia, frustra agemus cum istis.
Experientia probabit. Interim non despero. Spero enim Dominum
opportunitatem aliquam commodius agendi daturum. Oremus et hic
Dominum ne nobis et toti Germaniae desit. Rursus nobis pugnandum
audio ad nundinas proximas. Dominus Deus noster adsit nobis.
Anglos Leverum, et sotium eius tibi commendo. Salutabis eos ex
me. Accepi eorum literas sed nunc respondere non potui. Vale cum
omnibus fratribus et cum tota ecclesia. Dominus Iesus servet vos
omnes et te im primis diu nobis incolumem tueatur. Salutant te
et tuos nostri omnes.
^$Tiguri 26. Iulii anno 1556.
^$Bullingerus tuus.
<lz>[Adresse ...]: Clarissimo viro D. Ioanni Calvino, Genevensis
ecclesiae fido pastori, domino colendissimo et fratri honorando
et charomes.
