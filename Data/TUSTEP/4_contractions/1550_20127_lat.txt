<nr>[20127]</nr>
<ae>Martin Micronius an Bullinger</ae>
London, 4. Juni 1550.
Zürich StA, E II 343a, 440.
Zur.lett. III, S.564ff.
Ep.Tig. III, S.367f.
Orig. (Aut.)
S.P.  Cum te sciam magno teneri desiderio cognoscendarum
nostrarum rerum, nolui
cessator esse, sed sedulus scriptor ad tuam humanitatem, ut,
quae hic geruntur,
tam probe scias, quam si esses praesens. Hanc provinciam in
me non susciperem,
si d. Hopero vacaret scribere; nam ille et plus ac certiora
dare posset. Ego,
quod scio et indubitatum habeo, tantum scribo. Quod
postremis meis literis 28.
maii datis scripsi de sex navibus bellicis, nihil intelligo
esse periculi.
Dominus de Satilion, legatus Gallicus, confirmata pace
discedit pridie calendas
iunii. Dominus Hoperus obtinuit, quae voluit, omnia a
consiliariis regis; abiit
in patriam intra decem dies rediturus ac paulo post in
episcopatum suum
abiturus. Illi congressurus est (ut putat) d. Ioannes
Utenhovius. Ego Londini
mansurus sum propter ministerium verbi in ecclesia
Flandrica, quam hic
instituendam curat d. Ioannes a Lasco. Nihildum sum certus,
obtinerine talis
ecclesia possit; attamen spes est maxima. Si ecclesię
illi praeficiar
minister, hinc migrare cum d. Hopero bona conscientia non
licebit. Faxit deus,
quod volet, duntaxat ut eius inserviam glorię. Ioanna,
pedissequa dominę
uxoris Hoperi, postridie calendas iunias nupsit concionatori
Gallico, viro probo
et erudito; quibus omnia opto felicia. Celebratę item
nuptię 3. huius mensis
inter ducis Somerseti filiam et filium comitis Warwyck,
quibus rex ipse
interfuit. Res hęc mirum in modum animos nobilium (ut
spero) iunget
conciliabitque. D. Ioannes Utenhovius, vir pietate et genere
clarus, unice se
tibi per me commendari voluit. Bene vale, vir clarissime,
atque omnes pios viros nostro nomine uti salutes, rogo.
Fere exciderat, quod imprimis scribere volui, d. Ioannem a
Lasco brevi ad
Bucerum profecturum Cantabrigiam colloquendi gratia. Precor
deum, ut aliqua pia
conciliatio locorum dissidentium inveniri possit. Londini
1550  iunii 4.
Tuus ex animo Martinus Micronius.
Pietate ac eruditione claro viro d. Henrico Bullingero,
ecclesię Tigurinę
antistiti vigilantissimo.
                                   Tiguri.
