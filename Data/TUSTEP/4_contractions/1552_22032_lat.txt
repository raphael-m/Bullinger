<nr>[22032]</nr>
<ae>Johannes Gast an Bullinger</ae>
Basel, 4. Februar 1552.
Zürich StA, E II 366, 100. / Orig.(Aut.)
S. in domino.  Nihil novi habeo nunc temporis, quod ad te
vel scribam vel mittam. Panthaleon noster disputabit iis
diebus quęstiones Borrhai, quo facilius doctoratus titulum
assequatur, quem iam olim concupivit; nam est gloriae
mancipium. Quales autem quęstiones sint, nondum excussi;
si scirem tibi gratam rem fore, misissem.
Dedi nuper etiam literas ad te, quas perfert d. Ioannes
Thomas Hausierus Magdeburgensis, legatus a civitate missus
ad Helveticas ecclesias pro subsidio colligendo; quam rem
melius ab ipso intellige. Omnia apud nos tranquilla sunt,
etsi parum pestis nos adhuc vexet.
Si dialogum concilii Tridentini nondum accepisti, rescribe,
et mittam, ut legas, quid instituant isti episcopi, qui iam
Tridenti agunt, et ut nomina illorum tibi sint nota, qui
columnae omnium ecclesiarum volunt esse. Nolunt disputare
cum hęreticis, sed monere, ut ad ecclesiam redeant etc.
Chrysostomi homiliae inventę sunt Gręce nunquam
[factę]* (* a.R.: ..... könnte Abkürzg. f. hactenus sein
/man erw. hactenus.) hactenus visae, quas Oporinus sub prelo
habet, quarum te participem faciam. Vale et Gastium amare
perge. Basileę  4. februarii 1552.
T[uus] Gastius ex animo.
Augustani concionatores omnem gratiam in concionando
amiserunt. Principio blandi fuere; sed quum contiones suas
iuxta pręscriptum Interim dirigant, incipit populus
sapere
veterem papismum. Ideo raros habent auditores; domi manent
fideles. Omnia ad seditionem illic spectant. Dominus suos
custodiat ab omni hęresi.
Domino Heinrycho Bullingero, pastori Tigurinae ecclesiae
vigilantissimo.  Zurich.
