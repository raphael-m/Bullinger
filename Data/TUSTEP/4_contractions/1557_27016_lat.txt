<nr>[27016]</nr>
<ae>Pietro Parisotti an Bullinger</ae>
<od>Sameden, 15. Januar 1557</od>
<vo>Autograph: Zürich StA, E II 365, 640.(Siegel...)</vo>
<dr>Gr. I, S. 462ff.<dr>
<re> </re>
<tx>Amplitudo aegregiarum tuarum praeclarissimarumque
virtutum, (quae, mi Bullingere doctissime, tantae sunt ac tali
viro dignissimae, propter quas merito suspiceris ab omnibus,
amaris ac coleris) in causa fuit, cur has ad te dirigere
voluerim. Multa bona opera hucusque in lucem aedidisti, quae
tibi immortalem laudem atque universae ecclesiae Christi
ingentem utilitatem attulerunt. Ut coepisti, perge; nam adeo
non es confectae aetatis, quin possis adhuc multa alia in
lucem aedere atque depromere. Si enim, quae hactenus e Marte
tuo cudisti, tam quibuslibet arrident doctissimis viris, quid,
obsecro, de posterioribus, ultime confectis sperandum est?
Certe si illa tam valde placent, haec multo magis
perplacebunt. Nam quemadmodum in homine recens nato anima
subinde maiora et illustriora vitae opera exercet atque facit,
ita et in homine non recens, sed senio nato doctrina subinde
illustriora ac praeclariora opera profert. Sed quid opus est
currenti equo calcaria addere? Haec enim longe melius me
nosti, ne sus, ut dicitur, Minervam docere videatur.
^$Harum praesentator atque dator est dominus Foedericus a
Salicibus, non modicae er[u]ditionis ac pietatis vir, ut
ipsemet praesentia sua probe perspicere poteris, et inter
illustres dominos nostros Rhaetos Trium Foederum multae
authoritatis. Qui cum unicum filium masculum habeat et cupiat,
ut in doctum virum evadat atque ut morum pietate undequaque
imbuatur, humanitate tua fretus atque solertia, istuc, ubi
omnium scientiarum virorumque doctissimorum confluit
abundantia, inter quos primatem locum tu merito occupas,
deducere decrevit. Hunc igitur filium suum tibi summopere
commendo, ut non minorem illius curam quibuscunque in rebus ad
disciplinam ac bonum regimen pertinentibus habeas, ac si tuus
esset charissimus filius atque unice dilectus. Nam praeterquam
quod rem Deo gratissimam facies tuique dignissimam, tam patri
suo gratum facies, quam si opulentissimum regnum illi
obtulisses. Cum quo si de me incidet sermo, tibi
sufficientissime enarrabit de mearum rerum progressu statuque
meo. In summa: exter sum, purae evangelicae doctrinae causa
profugus atque multum pauper cum uxore ac liberis. Hic ago
verbi Dei concionatorem, et mea semper colenda com[m]unitas
multo me prosequitur amore. Et quamvis eius non sim
eruditionis, quam hoc ingens onus atque munus requirat,
nihilominus tamen Dominus, qui in sua vocatione fideliter ac
diligenter ambulant, nunquam derelinquit; mihi adeo
benignitate sua favet, ut mihi videar satis competenter
officio meo incumbere ac magis atque magis in dies melius
proficere. Reliquum est, ut orationibus tuis coelesti patri
assidue me commendes, ut ministerio meo auxilio sit incremento
suo sancto.
^$Nunc habebuntur comitia in Rhaetia nostra, in quibus multa
pertractanda eveniunt, praesertim pro stabilienda sacrosancti
evangelii concione ac administratione sanctorum sacramentorum
secundum praeceptum et veram Christi institutionem in Valle
Tellina, quod omnino futurum spero; adeo illustres domini
nostri verae pietatis et ampliandae gloria Christi cupidi sunt
atque amantes. Nam illinc Satan, gloriae Christi salutisque
fidelium acerrimus hostis ac adversarius, conatur membrorum
suorum praesidio et ministros et ipsum evangelium expellere ac
procul profugare. Sed Dominus conteret caput suum et ecclesiae
suae sanctae tutela, favore ac auxilio aderit eiusque erit
defensor ac propugnaculum per omne aevum.
^$Quid novarum rerum ad te scribam, nescio praeter id solum:
videlicet mortem filii illius magni Traversii, viri vere
patris patriae (ob eam enim multa tulit fecitque senex,
sudavit et alsit), in Alpibus sub nivibus suffocati cum magna
quidem omnium miseratione. Cuius mortem clarissimus eius pater
adeo intrepido animo suffert, ut potius ipse omnes alios (ut
alter sanctus Iob) ad patientiam hortetur, quam quod ipse ad
eam capessendam opus habeat excitari, memorabile exemplum
cunctis fidelibus imitatione dignissimum.
^$Plura quidem scriberem, sed quia vereor, ne tibi a sacro
studio, in quo diu noctuque versaris, impedimento sim, ideo
hic calamum depono.
^$Vale, aetatis nostrae cum doctrinae, tum pietatis verum
ornamentum, et tibi, domino meo, me plurimum commendo per
Christum Iesum, fratrem ac dominum nostrum, sperans, quod
eorum omnium memor eris, quae tibi mensibus praeteritis
descripsi.
^$Samadeni, die decima quinta Inauarii 1557.
^$Iesu Christi servus ac tuus Petrus de Bergomo.
<lz>[Adresse ...]: Doctissimo viro domino Heinrycho
Bullingero, d[omino] suo colendissimo. Tiguri.
