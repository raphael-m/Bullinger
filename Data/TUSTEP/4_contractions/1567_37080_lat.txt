<nr>[37080]</nr>
<ae>Bullinger an Tobias Egli</ae>
Zürich, 15. August 1567.
Zürich StA, E II 342a, 491. / Orig. (Aut.)
Graub. III, 23f. R.
S. D. Ne nihil omnino scriberem, chare frater, hoc saltem
scribere volui me tuas accepisse et abunde risisse, cum
legerem morionis concionem. Occurrebat mox illud: "Ex ore
infantium et lactentium perfecisti virtutem, ut destruas
inimicum et ultorem." Saepe isti homines antea quoque
encomium ante victoriam cecinerunt, cum celeusma eorum
desineret tandem in ipsorum: requiet eis, luceat eis etc.
Oremus dominum, ut prostrato Sisara et Holopherne ecclesia
de laudes concinat domino, quoniam bonus, quoniam in
aeternum misericordia eius; ipse enim afflictis adest et
invocantes nomen eius exaudit, humiles exaltat et superbos
deiecit e sedibus. Gedeon mihi, quantum quidem possum, mihi
curae erit. Verum tu scis magistratum et ecclesiam hac in
parte prorsus esse oneratam rectissimeque iudicas sordidum
esse, quod urbs adeo opulenta ministri sui filio non in
aliquo saltem prospicit. Inservivit ille multis annis
ecclesiae; nunc ei haec refertur gratia. Sed hoc futurum
praedixit nobis dominus, qui nos nostrosque nunquam deseret.
-     Episcopus Constantiensis pergit in suo proposito, de
quo nuper ad te scripsi, ac audio conventum indictum ad
calendas septembres. Da schlach glück zuͦ, wie sy suͦchend
ruͦ etc.   -     Bernates audio consultare serio, an
recipiant etiam foedus Gallicum, an respuant; regis legatus
urget. Audio autem illos novos quosdam praescribere
articulos, illum imprimis: liberam esse debere religionem
veram per universum regnum etc. ac nescio quae alia. Iam
adest, qui literas has petit. Totam vero diem consumpsi in
scribendis literis pluribus in Poloniam et Heydelbergam etc.
Proinde boni consulas haec, oro.
Vale una cum d. Ganthnero, Pontasella, dominis consulibus*
(*a.R. cosss.) et ips  etiam Carolo et legato regio,
Baltazare quoque interprete, quos omnes nomine meo
salutabis.
Tiguri  15. augusti 1567.
Bullingerus tuus senior etc.
Ornatissimo viro d. Thobiae Eglio, Curiensis ecclesiae
ministri fideli, domino meo colendo et fratri charissimo.
Chur.
