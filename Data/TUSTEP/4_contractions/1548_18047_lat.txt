<nr>[18047]</nr>
<ae>Johannes Calvin an Bullinger</ae>
<od>Genf, 1. März 1548</od>
<vo>Autograph: Zürich StA, E II 368, 5</vo>
<dr>Ep. Calv. 999 (XII, 665ff.); englische Übersetzung: Letters of Calvin II 146f, Nr. CCXVIII</dr>
<re> </re>
<tx>
S. Quid obstiterit, quominus tibi citius responderim, vix scio, nisi quod nondum
se obtulit certus nuncius, qui me ad diligentiam excitaret. Nunc vero, cum
legatum urbis vestrę hic esse audirem, committere nolui, ut sine meis literis
discederet.
^$Longam illam responsionem, in qua omnia, de quibus te de admonueram, accurate
diluere conaris, silenti prętereo. Quid enim attinet inter nos disceptare
Notaveram in libro tuo, quę vel mihi non placerent vel possent aliis
displicere vel quę piis ac doctis viris probatum iri diffiderem. Feceram id
tuo rogatu functus sum amici officio. Si tu aliter sentis, per me tibi liberum
est. Hoc quidem non postremum esset in votis meis, ut penitus inter nos
conveniret. Verum utcunque maior Christi communicatio mihi in sacramentis
constet, quam verbis tuis exprimas, non tamen propterea desinemus eundem habere
Christum et in ipso unum esse; aliquando forte in consensum pleniorem coalescere
dabitur. Ego ingenuitatem semper amavi, argutiis non delector, et pespicuitatis
laudem mihi tribuunt, qui alios obscuritatis insimulant. Itaque nec vafrities
mihi obiici potest, qui nihil astute in hominum gratiam simulo, et simplicior
est mea docendi ratio, quam ut sinistram aliquam suspitionem admittat, et magis
explicata, quam ut obscuritatis nomine offendere debeat.
Quodsi aliis non peręque satisfacio, danda est venia, quia bona fide, quod
mihi datum est, ac sincero candore profiteri studeo. Quare nuper miratus sum,
cum Basileę essem, tuam querelam, quę ab amico referebatur, me aliter
docuisse in meis commentariis, quam vobis essem pollicitus. Respondi uno verbo,
quod verum erat, non aliter me Tiguri loqui quam Genevę, qua quam hoc totum,
qualecunque erat, malui eius errori, qui narrabat, tribuere. Ego, cum mihi
periculosum esset liquido profiteri, quod sentiebam, adeo non deflexi a recta
linea, ut libere et constanter ex intimo animi mei sensu loquendo vel
rigidissimos ad aliquam moderationem flecterem. Cur nunc nulla necessitate
proposita mutarem et consilium et animum? Verum id hominibus si minus persuadeo,
contentus ero deo ceonfessionis meę teste.
^$De rebus Gallicis plura et melius referet legatus vester, quam ego literis
complecti queam. Utinam essent eiusmodi, quę libenter audires! Sed nihil
quotidie affertur nisi triste. Utut abstinere iussus fuerit ab omnibus
inquinamentis papatus, hoc certe non potuit effugere, quin foedam sacri baptismi
profanationem cerneret. Vale, eximie vir et frater in domino plurimum colende.
Salutabis diligenter meo nomine D.D. Pellicanum, Bibliandrum, Gvaltherum et
reliquos symmystas ac ludimagistros. Dominus Iesus vos spiritu suo regat
vestrisque piis laboribus benedicat ac vos tueatur incolumes!
^$Genevę calendis Martiis 1548. Collegę etiam mei omnes vos reverenter
salutant. Uxori familięque tuę plurimam salutem.
<un>Ioannes Calvinus tuus.
<lz>[Adresse:] Ornatissimo viro D. Henricho Bullingero, Tigurinę ecclesię
fido pastori, fratri et symmystę charissimo.
