<nr>[21100]</nr>
<ae>Johannes Kessler an Bullinger</ae>
St. Gallen, 29. April 1551.
. . . . . . . . . . . . . , ... ... .
St.G.Mitt. 30, S. 908ff.
Gratia, misericordia, pax a deo patre nostro per Christum,
communem dominum nostrum.
Literae tuae, vir ornatissime, fuerunt mihi multis nominibus
gratissimę, comprimis quod abs te acceperim, viro, quem
ob
singularem dei gratiam, qua clares omnium admiratione, et
indefessum propagandę pietatis instaurandisque ruinis
ecclesiae Christi studium colo, amo et observo, multo vero
gratiores, si tanti viri casus ad me scribendum non
commovisset, sed opportunae, quod in magno meo luctu dolorem
praesentissimo solatio levaverunt; nam quae commemoras,
unice moerorem hunc lenire ac moderari possent. Sola enim
fidei certitudo, salutis scientia atque illa spes firma
expectatae beatitudinis in Christo promissae efficit iam
tandem viro gratulari suaviter in domino quiescenti, simulac
meminerimus, quam immensam, dum nobiscum ageret, curarum ac
laborum molem sustinuerit, quos in dies illi reipublicę
procuratio, artis medicae studium atque etiam laborantis
ecclesiae gemitus, ut nosti, pepererunt. Attamen nihil tam
difficile, tam onerosum, quod non pro sua ingenuitate,
pietate officiique conscientia alacri fortissimoque animo,
si modo aliqua salutis spes reliqua, subierit, ut nimirum
divina clementia, hominis iam demum improbis laboribus
exhausti miserta, mundo eripuerit, quo semel ab omni curarum
tyrannide, minis ac calamitatibus, quae nos in horas manent,
liber, sempiterna quiete donatus, in coelestibus iis bonis
fruatur omnibus, quae in Christo, triumphante deo atque
etiamnum homine, monumentis immortalibus testatus et
confessus est ad extremum usque halitum. Saepe enim
aegrotans me vocavit, probe conscius, quo animo illum atque
ipse me fuerat prosecutus; saepe mea sponte virum adii, quod
cognoveram, praesentiam illi meam non ingratam esse; non
quod aliqua mea consolatione seu confirmatione indiguerit,
sed quod pro sua eruditione et pietate suaviter mecum
commentaretur, ipse vero doctissimas eius orationes audirem
ac in illius humanitate acquiescerem, quamdiu per fata
liceret. Si quis interea locus Scripturae incidebat plenus
consolatione, mox coniunctis manibus et oculis in coelum
sublatis gratias agebat deo patri pro sua in nos
beneficentia in Christo exhibita, ac male illum habebat,
quod non eiusmodi locos memoria retinuisset omnes. Inter
cetera sibi pręlegi cupiebat capita orationis, quam sub
cenam Christus habuit, aditurus mortem, pręterea 8., 9.
et
10. capita epistolae Pauli ad Hebręos. Quod cum facerem,
dii boni, quanta gravitate, eruditione disseruerat de
sempiterno Christi sacerdotio. Cycneum melos audisses,
doctissime Bullingere. Quandoque indignitate rei motus
invehebatur in abhorrendam sacrificulorum abominationem,
Christi sacerdotium tam blaspheme profanantium. Atqui ita
moribundus totus fuit in asserenda vera religione et
detestanda falsa adeo sui similis Vadianus, ut in illius
eloquentia, eruditione, prudentia nihil desiderare
potuisses, quam vocem paulo vocaliorem. Cruciatus omnes, qui
maximi erant ex intensione nervorum per axillas, patientia
christiano viro digna toleranter pertulit. Aquam frigidam
inexplebili siti expetebat, qua et a pueritia ille
delectatus fuit; quae cum illi, ne maius tormentum moveret,
aegro negabatur, pientissima translatione ad saluberrimos
fontes aquę vivę Ioannis 4. et Esaię 55.
convertebatur
atque illic uberrimo haustu sitibundi spiritus labra
proluebat. De restitutione sanitatis parum erat sollicitus,
neglectis statim a principio morbi rebus terrenis; senserat
enim prudens medicus, id genus morbi cum morte coniunctum
esse; opem tamen medicam minime respuit. Quocirca domui suae
in tempore disposuit; viris consularibus iniunxit summa
obtestatione, rempublicam Sangallensem habeant quam
commendatissimam; librorum suorm thesaurum civibus suis
delegavit testamento, et iam hac hora, qua haec scribo,
vocor ab aedilibus ad locum aliquem seligendum publicę
bibliothecę dicandae aptum, quem thesaurum speramus in
dies tuis doctissimis lucubrationibus magis atque magis
locupletari.
Tomum tertium Decadis 5. magno tenebatur videndi desiderio;
sed invida mors antevertit. Hanc tamen veritatem, quam his
libris doces, non in aenigmate, sed coram intueri non
dubitamus. Posteaquam sub finem vitae loqui prorsus
desierit, nutu fidem testatus est et in me coniectis oculis
Christum, suffic[i]entiam nostram, fortiter acclamans,
dextra sua meam apprehendens in morem sive stipulantis sive
valedicentis, mitissime in Christo obdormivit. Hic lacrimae.
Sed desinam, ne vulnus recrudescat. Quid in hoc ornamento
nostro patria amiserit, addam etiam respublica christiana,
non opus est apud te pluribus deplorare. In huius viri
humeris ceu in tutissimo vado conquievit tantum non universa
reipublicae nostrae salus. Proinde vereor, ne consopito hoc
capite erumpant, quos hactenus suppressit metuenda viri
consultissimi et auctoritas et existimatio.
Verum non est abbreviata manus domini, cui gloria in aevum.
Ceterum de epistolis tuis quae admones, pro mea in te
observantia officiosissime sum prosecutus. Vidua,
honestissima matrona, statim copiam fecit omnium literarum,
ex quibus ceu Iliade tuas collegi, quod sciam, omnes, quam
quod ex famula audivi, a Vadiano multas esse combustas,
nimirum quas sua prudentia perspexit periculo patere.
Ignoro, an ex illarum numero tuae aliquae fuerunt. Quas
inveni, in meam fidem recepi, ad te missurus, quamprimum
idoneum nuntium nactus fuero; non enim tutum videtur hoc
genus scripti quibusvis erronibus committi. Reliquum
negotium, quod tibi est cum Polono, ex binis tuis literis ad
Vadianum postremum datis non obscure intellexi; nam is,
infirmitate impeditus, legere non valuit. Ipsius iussu legi,
qui respondit, quod scribis, se rem omnem summa diligentia
procurasse. Proinde quamprimum hac de re certi aliquid
accepero, faciam te certiorem et, si qua alia in re mea
opera quicquam pręstare possum, nihil recusabo.  Vale,
doctissime Bullingere, Helvetiae spes altera nostrae. Deus,
pater domini nostri Iesu Christi, te nobis et ecclesiae suae
per orbem diu conservet incolumem. Hoc unice rogo per
sacrosanctas charites, ut eius amicitiae, quae inter te et
Vadianum mutuo fuit, aliquam partem apud nos deponas
utcunque indignos, quam iure propemodum hereditario
possideamus. Habes vicissim, qui te summo animi candore
prosequuntur. Salvere iubent symmystae ecclesiae nostrę,
ministri d. Schlapplerus, C[hristopherus] Fortmüllerus,
A[ntonius] Zilius, te atque reliquos ecclesiae doctores,
optimos atque doctissimos viros Theodorum, Pellicanum,
Gvaltherum et Frisium etc.
Sangalli,  29. aprilis 1551.
Ioannes Kesslerus Sangallensis,
tui observantissimus.
Clarissimo viro d. Hainricho Bullingero, apud inclitam
Tigurinorum ecclesiam episcopo, domino suo observando.
