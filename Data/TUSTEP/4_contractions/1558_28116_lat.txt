<nr>[28116]</nr>
<ae>Ambrosius Blarer an Bullinger</ae>
<od>
Biel, 6. September 1558.
<vo>Zürich StA, E II 357a, 448 / Orig.
(Aut.)
Bl. III, 439f. Exc.
S. Tuas ita, ut soleo, reverenter et magna animi hilaritate accepi pariter ac legi, mi venerande charissimeque in domino frater.
De Wirtembergico melius sperare cępi, postquam non pridem a nobili quodam Gallo, qui apud comitem a Rappenstein<f1>Rappoltstein.<fe> feliciter confecto quodam suo negocio hac Genevam rediit, didici hunc comitem constanter ac sancte affirmare prorsum vana esse, quę de crudeli isto decreto rumor sparsit, tametsi fluctuet etiamnum meus animus propter tuas litteras, quibus significas illud te vidisse, quamquam interim cogito fieri posse, ut adulterinum aliquod scriptum tibi sit exhibitum, id quod tam factum velim,
quam cupio christiano alioqui multis nominibus principi et ecclesiarum tranquillitati consultum.
De Turca quę scribis, valde sunt horrenda.
Accipio iam illum Gallie regem facete delusisse et se tamen ab hoc deceptum conquęri; itaque hostem posthac fore omnino existimant, quia scilicet nec paratum exercitum reper[er]it, qui occurreret, neque ad diem numeratę sint pecunię, quemadmodum convenerat.
Classem armaverat solito maiorem, quę mense nondum transacto solvit nec quicquam tentavit, quum etiam primo eius appulsu Nicęam suam fore Galli sperassent; sed enim de iis tu forte iam
longe certiora.
Nos dominum assidue interpellemus, ut extremum hoc, quod impendere videmus Germanię nostrę exitium cum paucis suis, quos dominus novit, effugere liceat.
Ad alia alias; supra modum enim nunc distringor, ut nihil praeterea possim.
Cupio fidelissime tuis votis communi servatori Christo semper diligenterque commendari.
Salveant tua domus cum omnibus charis tuis capitibus symmystis in primis et praecipuis nostris amicis.
Salutant te honorifice nostri, quos nosti.
Bene vale.
Biennę 6. septembris 1558.
                                                  T[uus] Ambr[osius] Bl[aurerus].
Quod causam matrim[onialem] ita, ut misi, remisisti, valde dolenter tuli, atque utinam diutius retinuisses, ut, si quando vacaret, diligentius legeres et ad obiecta simul argumenta solide responderes.
Nec enim adduci possum, ut credam serio tibi probari posse istiusmodi matrimonii contractum, quin potius existimo te festinabundum adeo vel non vel adeo tumultuanter, ut non satis animadverteris, legisse.
Ego non de sene, sed de sene eunucho et eo, qui utroque latere eviratus sit, puellam
ducere volenti vestrorum iudicum, tuam vero inprimis sententiam rogabam.
De altero sene nemo est, puto, qui dubitet; verum hic multa sunt, quę multis obstare videntur, quominus hoc esse possit legitimum matrimonium.
Nubit puella vetulo eunucho utrinque execto.
Quid aliud facit, obsecro, nisi quod non solum divinitus praescriptam legem omnibus caste pudiceque vivendi, qui incontinentia laborant, spernit et conculcat nec tantum se ustionis remedio abdicat, verum etiam ardori novum subinde
flabellum ex libidinosa adeoque portentosa etiam eunuchi senis contrectatione quęrit? Ergo perire ultro volenti haudquaquam mos gerendus videtur, sed potius christianę legis freno cohibenda erit, quominus se praecipitet.
Quodsi quis obiiciat prius hanc serio admonendam, ut prudenter secum, quid faciendum sibi sit, deliberet; omne enim in posterum repudium, si forte pęnitudine ducatur, negatum iri sicque, si sciens ac prudens in proposito pergat, volenti ac consentienti nullam prorsus
iniuriam fieri, profecto eodem argumento omnes suo cęlibatui astricti erunt, qui hunc prudentes longa prius deliberatione habita voverunt monachi et sacrifici idque etiam solenni iureiurando.
Unde autem illis christiana vindicatur libertas, nisi quia vere iurisconsulti tradunt consensui nihil magis repugnasse quam errorem? Nec ignoras, scio, Romanos olim praetores ita pacta servari iussisse interposita exceptione "modo non sint contra leges." Quid autem magis pugnat cum christianę libertatis
lege, quam si eiusmodi laqueum sibi inducit puella, unde se, quę iam non uritur, postea tamen huiusmodi hominis libidinoso contactu arsura nunquam deinde possit explicare? Per Christum te rogo, mi anime, ut boni istęc consulas; non enim pugnanter hic tecum agam, qui scis, quam tua omnia hactenus sim summa consensione complexus; sed docilem omnino me praebebo, si meliora ex te, quod fore spero, audiam.
Teneor profecto hic non levibus angustiis neque hac in re solius puelle rationem habendam,
sed naturę quoque honestati consulendum puto, quę palam dictabit, ut mihi quidem videtur, legitima esse non posse eiusmodi matrimonia.
Et Solomon coniugium pactum dei vocans praeclare hoc elogio eius reverentiam maximopere nobis commendat, ut ne praeter authoris consilium profanetur.
Quin etiam Christus noster matrimonii legibus hoc eunuchorum genus eximit, cum discipuli dicerent praestare hominem absque uxore vivere.
Per viscera Iesu te obsecro et obtestor, ut hic me liberes.
Praestantissimo viro d.
Heinricho Bullingero, d.
et fratri suo unice sibi colendo longeque charissimo.
