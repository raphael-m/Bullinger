<nr>[24146]</nr>
<ae>Ambrosius Blarer an Bullinger</ae>
(Biel), 5. Juli 1554.
Zürich StA, E II 357, 404f. / Orig.(Aut.)
Bl.  III,  262.
S.  Magnam tibi gratiam habeo, mi venerande Bullingere, pro
datis ad me proximis literis tuis, quibus etiam de
hęreditario urbis vestrę iure et legitimis hęredum
successionibus certiorem me, quemadmodum abs te petieram,
reddidisti. Remitto vero eam partem epistolę tę, unde
natus mihi est scrupulus, quem mihi velim eximas ac
fragmentum hoc literarum tuarum proxime remittas. Valde
miratus sum adeo vobis hac in re neque cum Bernatibus neque
Basiliensibus neque etiam cum iure scripto convenire, quod
in omniubs eiusmodi negociis omnia ex rationibus naturali
aequitate nixis statuisse videtur. Interim non ignoro,
quantum hic valeat consuetudo.
De novis rebus nihil adeo certi ad me scribitur ab amicis,
quod dubitatione careat, quando vix quicquam in istis
humanarum rerum aestuariis vicibus pro certo scribi potest,
ubi, quę nunc certa nunciantur et certa nonnunquam sunt,
mox in aliam formam abeuntia scribenti invertunt materiam,
ut non diversa modo, sed contraria subinde occurrat rerum
historia.
Ita, quę nuper ex Anglia non mali ominis a bonis nonnullis
viris planeque dignis, quibus fides habeatur, ad non minus
bonos et fide dignos scripta sunt, iam rursum impiissimę
Athalię studiis inversa scribuntur, de quibus non est ut
quicquam nunc ad te, qui omnia ista et citius et exactius
quam ego cognoscere potuisti. Nos regem cęli et terrę
Iesum Christum perpetuis ac supplicibus votis interpellemus,
ut istis quamlibet deploratis Angliae rebus praesentissimo
aliquo remedio propitius adsit ac fortiter succurrat, ne
tanta veritatis luce illustratum non pridem regnum rursum a
mundi principe, qui mendacii pater est, totum occupetur,
immo vero nobis quoque tam horrendo exemplo admonitis ac
perterritis maximopere cavendum, ne, si tam pertinaciter
ingrati esse perrexerimus, a nobis etiam splendidissimum hoc
Christi regnum auferatur et aridum hoc lignum minore negocio
quam viride illud divinę ultionis flammis exuratur.
Quod sartam rursus rescissam antea ob nescio quas causas
gratiam inter Ulmios scribis, vehementer gaudeo.
Germano tuo fratri firmam planeque pugilicam valetudinem,
nisi aliud domino videatur, optamus. Scimus interim, qua est
erga deum per Christum fiducia, interiorem illius hominem
hoc magis de die in diem renovari, quo plus exterior pro
conditionis suę ratione corrumpitur, donec is quoque
glorioso Christi corpori conformetur. Bene vale, mi
charissime simul et venerande Bullingere, cum tota tua domo
omnibusque charis tuis capitibus. Saluta reverenter omnes
symmystas et administros tuos in opere domini. Salvere te
iubent valde quam honorifice Funclius meus, qui nunc
uxorculam suam Badenum ducit, unde hasce ad te perferendas
cur[abit].
Salutem itidem adscribere iubent Fuchsius<f1>Peter Fuchs.<fe>, Valerius<f1>Göuffi.<fe> etc.
Commenda nos domino diligenter, cui ministerium nostrum
utinam, ut par est, probare possimus advigilantes in domo
ipsius, quę est ecclesia dei viventis, sed lacera pro
dolor, dissipata ac prorsus disiecta, cum adeo miserandum in
modum omnis in illa cesset disciplina, ad quam feliciter
restaurandam tua tuique similium magnopere virorum opera
opus esse video, quibus totis animis opto, ut dominus
consilii ac zeli sui spiritum largiatur, ut impendio istuc
velint ac conentur, simul et prospere, quod conantur,
efficiant, quod nisi mature fiat, brevi futurum video, ut
peius quam olim Sodoma habitura sit excultissima quidem
domini donis, sed interim ingratissima, nostra Germania.
Iterum vale, mi anime.  5. iulii 1554.
Tuus ab animo Amb[rosius] Bl[aurerus].
Clarissimo viro d. Heinricho Bullingero, venerando suo
longeque charissimo fratri.
Tiguri.
