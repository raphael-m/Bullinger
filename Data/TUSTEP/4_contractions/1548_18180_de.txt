<nr>[18180]</nr>
<ae>Johannes Gast an Bullinger</ae>
<od>Basel, 3. August 1548</od>
<vo>Autograph: Zürich StA, E II 348, 184. (Siegel....)
<dr>Ungedruckt</dr>
<re>Regest</re>
<tx>S. in domino. Nüwer zittung halb vernemen wir also: der
künig uß Engellandt hat die Scoten geschlagen, den öbersten
gubernatorn mitsampt siner hußfrowen und kindt gefangen, ein
groß schloß eroberet, vil volcks im erschlagen, den knechten
an der bütt ist eim jetlichen worden 12 fl. ouch den
geringsten knecht. Man sagt ouch, der bapst hab in vil gelt
geschickt und ander pfaffen, ouch, damit er herbescens
evangelium in Anglia extinguat oder nit lasse uffwachsen.
^$Der künig uß Denmarckt mit dreyen fürsten, Holstein, Pomern
und Lüneburg haben sich veryniget mit den stetten in Saxen,
das sy nit wellen das Interim, sy wellen sich got ergeben,
dem keyser sunst thuͦn alles gehorsams. Gott gebe inen
gnad zuͦ verharren.
^$Straßburg haltet sich wol, gwint von tag zuͦ tag ein
grösser hertzs, nach dem sy den grossen rath haben kan,
wellen des Interims nüit, den keyser wol inlaßen, so ers
begere, aber wie andere keyser seyen ingelassen, mit keyner
macht. Haben vil huͦptlüt schon bestelt, denen sy gelt
geben, heimlich. Es sindt etlich böß vögel do, die haben der
grossen räth gespottet, gesagt, dise wellent ouch den keyser
vertriben, im die thor zuͦ schliessen. Es hatte schier ein
uffruͦr geben. Es ligent iren by 16 gfangen; was man inen
schencken wil, das weist gott.
^$Es hatt ein bettler im dorff zuͦ Schliengen, est episcopi
Basiliensis pagus, gebettlet; ein dochter umb 12 jar hat ein
järigs kindt uff dem arm tragen, hat eim geben ein stück
brot. Da hat er mer wellen haben. Die dochter: "Ich gib nüit
mehr hinweg, dann es ist mir nit befolhen." Do hat der
bettler sin krück herwischet, das meytlin wellen schlagen,
hat das kindt troffen, das im das hirn heruß gflossen ist;
ist also gestorben. Der bettler ist gfangen; wie es im gon
wirt, wellen wir sehen; etlich sagen, es sey in der wagen
gelegen.
^$Vale.
^$Basileę 1548. 3. Augusti.
<un>Tuus Gastius.
<lz>[Adresse] Dem erwürdigen und wolgelerten herren meyster
Heinrych Bullinger, lütpriester zuͦ Zurich, mynem
günstigen herren zuͦ handen. Zurich.
