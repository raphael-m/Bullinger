<nr>[42029]</nr>
<ae>John Parkhurst an Bullinger.</ae>
Ludham, 10. März 1572.
Zürich StA, E II 369, 166.
Ep.Tig. I, S. 155.
Orig. (Aut.)
Doctissima tua refutatio bullae papisticae per omnium manus
volitat, loquitur
enim Anglice et excusus est Londini. Bene a vobis factum
est, quod tam
diligenter responderitis insulso et furioso Brentii
testamento.
Tribus illis litigiosis in ecclesia Belgio-Germanica
concionatoribus impositum
est silentium et duo alii in eorum locum surrogati; 17 ex
eadem ecclesia
calendis novembris propter foedum ebrietatis vitium e
nostra civitate sunt
expulsi. Circa medium decembris legatus Hispanicus iussus
est intra triduum (sub
poena capitis amputandi) ex Anglia discedere; sic enim
quidam ad me scripsit
Londino; sed id an verum sit, nescio. Certe abiit, excessit,
evasit.
Dux Norfolciae 16. ianuarii a septima in aurora ad septimam
sub noctem in aula
Westmonasteriensi suam caussam egit. Multa sunt illi laesae
maiestatis crimina
obiecta, quae ille, ut potuit, diluit. Tota illius caussae
cognitio et iudicatio
ad novem comites, unum vicecomitem et quindecim barones
devoluta est. Isti omnes
unanimi consensu eum reum pronunciarunt, atque ita tandem
morti adiudicatus est.
Vivit tamen adhuc in turri Londinensi inter spem metumque<f1>Vgl. z.B. Titus Livius, Ab urbe condita, 8, 13, 17.<fe>.
Superiori anno nives circa initium februarii sunt
liquefactae. Hoc anno tum
demum ceperunt et circa initium martii liquescebant.
Bene convenit inter nos et Gallos; at Hispani frontem
corrugant. Ago ingentes
gratias pro elegantissimo illo libello De authoritate
scripturae et ecclesiae;
quisquis composuit, certe vir doctus est et pius. Si
Zvinglio tuo opus erit
nostra opera, illa minime frustrabitur; hoc tibi et illi
persuasissimum esse
velim. Certe vestram de me opinionem nunquam fallam. Non
possum plura; nam
multis iisdemque seriis negotiis adobruor.
Vale, mi Bullingere. Saluta omnes amicos. Mea vos omnes.
Raptim Ludhamiae  10. martii 1572.
Tuus Ioannes Parkhurstus, Nordovicensis.
Eximio viro d. Henrico Bullingero.
      Tiguri.
