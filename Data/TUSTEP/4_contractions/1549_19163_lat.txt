<nr>[19163]</nr>
<ae>Die Zürcher Prediger an Johannes Calvin</ae>
<od>7. Juli 1549</od>
<vo>Autograph: Zürich StA, E II 337,409f.(Siegel...)</vo>
<dr>Ep. Calv. 1220 (XIII, 320ff.)</dr>
<re> </re>
<tx>S. D. Non nostra quidem culpa factum est, Calvine
colendissime et charissime in Domino frater, quod serius quam
ipsi putaveramus ad te hasce damus literas. Semel et iterum
scripsimus fratribus nostris Bernensis ecclesiae ministris,
atque hi secundo nobis responderunt. Ita factum est ut tardius
processerit negotium. Exposuimus illis diligenter quid inter te,
Farellum et nos sit actum. Adiunximus expositioni scriptum, in
quod ab utrisque est consensum. Postulavimus et illorum in hoc
consensum, aut si grave sit consentire, causas recenseant ob
quas dissentiant, aut si quid mutatum additum vel sublatum
cupiant, significent. Responderunt illi amice et copiose, ac, ne
omnia illorum commemoremus, visum est illis scriptum hoc nostrum
longius petitum habere principium, ac conclusionem non admodum
necessariam et proinde improbandam multis. in ipsis consensionis
nostrae articulis nihil improbarunt. In publicationem vero aut
subscriptionem nullo modo consenserun. Ac post multas caussas
hanc maxime urgent: cavendum esse ne quid huic ecclesiae
offundatur, cuius novitate nova excitetur commotio, idque inter
eos quoturbationem consederunt. Adiiciunt, non licere ipsis
citra consensum magistratus in ullam publicationem consentire,
ac in praesenti hoc non posse citra turbam atque motum
magistratui proponi.
^$Iam vero non putamus consultum ut quicquam publicemus illis
invitis et reclamantibus, ne, dum consensum communem omnibus
declarare volumus, novam dissensionem aut simultates inter nos
ipsos magna cum ecclesiarum perturbatione excitemus. neque
putamus te, frater, diversum a nobis sentire, quem sensimus
hactenus paci et concordiae studere ex animo. Interim non
videtur committendum ut consensio illa nostra vel lateat vel
abeat in spongiam. Cogitamus itaque de alia forma qua
publicetur, idque bona cum fratrum Bernensium gratia. Fortassis
non erit his grave consentire in publicationem, si resecetur
praefacio atque epilogus, si non fiant subscriptiones, si in
locum praefacionis tale quidpiam subiiciatur. Scribat Calvinus
ad ministros Tigurinae ecclesiae epistolam in qua exponat, esse
apud exteros quibus videatur Calvini doctrinam de sacramentis
non per omnia congruere cum doctrina ministrorum Tigurinae
ecclesiae aliorumque per Helvetiam ministrorum: ea de causa te
cum Farello comite Tigurum concessisse, ac contulisse nobiscum
amicissime, iis maxime de capitibus de quibus quondam, non inter
nos ipsos, sed inter nos et alios quosdam, quorum aliqui
migrarunt ad Dominum, fuit controversum. In ea autem collatione,
allatis et excussis utrinque sententiis nostris, deprehensum,
nullam inter nos etiam hodie esse discordiam; sed quoniam multis
e magna ecclesiarum utilitate futurum videatur, si etiam alii,
illi inprimis qui nos dissidere arbitrantur, intelligant nos
concordes esse in Domino, paratosque expositam illam veritatem
et confiteri publice, et pro grata nobis a Domino concessa
iunctis copiis constanter defendere, conscripsisse te breve
quodpiam compendium illorum duntaxat capitum de quibus fuit
collatum inter nos et in quae utrinque consensum, atque illud
ipsum eo potissimum consilio conscripsisse, ut aaliis quoque
communicari possit fratribus, nisi intelligas id nobis fore
ingratum et adversum prorsus. Ad ista vero tua liceret
respondere tibi in hanc fere formam: Agnoscere nos primum quidem
consignata capita illa ipsa esse capita de quibus facta sit
collatio: deinde agnoscere nos in illa capita consensum esse
unanimiter ab utrisque, id eoque publicationem nobis non
improbari, sed per nos quidem licere illa et aliis communicare
fratribus, neque nos de aliis addubitare symmistis, ministris
inquam ecclesiarum per Helvetiam, quin et ipsi haec sint
approbaturi; praesertim cum ante multos annos habitae sint apud
eos disputationes publice, et exhibitae ab illis, nobis quoque
non reclamantibus, fidei communis confessiones, cum quibus cum
haec nostra faciant, istique illis suis inhaereant, non posse
eos haec nostra non amplecti et approbare per omnia.
^$Tuum ergo iam fuerit, Calvine frater dilectissime, nobis vel
melius dare consilium, vel tuam scribere epistolam ad eam formam
quam modo adumbravimus. Eam ubi miseris, praefigemus
praefacionis loco declarationi consensionis, et huic mox
subiungemus, clausulae aut epilogi vice, nostram epistolam tuae
respondentem ad eum omnino modum quem iam delineavimus. Porro
illam formam novam, aut si quid melius sugesseris, rursus
mittemus fratribus Bernensibus, tentaturi si in hanc citra
subscriptionem consentire possint. Quod si consenserint,
mittemus eandem et aliarum ecclesiarum ministris. Postremo quid
effecerimus tibi bona fide et mature significabimus. Vale,
dilecte frater.
^$Tiguri iulii 7. anno domini 1549.
^$Pastores et lectores Tigurinae ecclesiae.
<lz>[Adresse ........]: Clarissimo viro et fidelissimo ecclesiae
dei ministro D. Ioanni Calvino, domino et fratri colendo et
charo. Genevę.

