<nr>[29106]</nr>
<ae>Johann Abel an Bullinger</ae>
<od>
Straßburg, 10. Juli 1559.
<vo>Zürich StA, E II 369, 44c.
/ Orig.
(Aut.)
Laus deo !  Straßburg 10. iulij 1559.
Mein  willige dienst und alles gutz zuͦvor, gunstiger herr.
Ewer schriben uff  24. iunij in latinisch geschriben hab ich empfangen by zeiger dieses breve, Jerg Mayer von Zurych, darin ein breve an Hans Rodolff gen Marburg; dasselbige hab ich geschyckt gen Franckfurt zuͦ ein gute frundt, wie ich ewer lest geschyckt hab; byn in hoffung, es soll woll überantwort werden.
Von wegen des malers sag ich euch flisig danck, das ir mir euer abconterfactur zuͦgelassen haben; in 14 tag wil ich meine diener
Thoma zü euch gen Zurych schycken; der soll das übrig gelt fur dem moler mit ihm bryngen.
Ich habe gemaynt, das ich wolle bald von hyn gezogen seindt mit min wieb                                    und gesundt; yetz aber umb etlich ursach wil ich hie blyben bys dem Franckfort meß.
Darumb, wan sie da geschyckt seindt, wirt sie woll zuͦ mir komen.
New zeitung halben auß England haben wir, das 6 papysch byschoff seindt abgesetz von ihre byßthom dem 21. von die lest monat, darumb das sie willen nit
schweren dem künggen trw und hold zuͦ sein, sunder ire abgot dem antychrist.
Es wirt bald mere folgen.
Ich hab kurtzlich breve aus England empfangen, die geschriben seindt 25. von die lest monat, darin schriben sie mir, das die grusam abkottysch und develysch meß ist gar abgethon und habe ire alte buch und wesen in religyon, wie es in k[üngg] E[duard] zeit ist gewesen, und man hoffet, alles wirt guͦtz sein.
Gott geb und seine gnadt danckbare zuͦ sein. Amen.
Gruͦß mir meine guͦthe
here und vatter d.
Peter Martir und gebe ihm diese ingeschlossen breve; ich glaub, er wirt etwas gutz darin haben.
Gruß mir h.
Gwalterus mein guͦte herr und frundt mit sampt seine liebe huspfrau, und ich wynch ewer sonne und seine tochter vil gluckh und heyl von lieb und seel, und wo ich kan euch oder ihnen dienst bewiesen, das wil ich von hartzen gern thue.
Die gnadt gottes sie mich euch allesamen.
Amen.
                 E[wer] w[illiger] d[iener] alzeit Johann Abell England[er].
Adj 12. dicti hab ich empfangen ewer schriben 5. dict uff latinysch geschriben, welchen ich nicht so woll verstehen kan als ewer duch schryft.
Ich hab euch geschyckt mit zeiger dieses breve 2 capres; ich bytt, nemes fur gutt.
Diese ewer leste breve wil ich schycken an euer sone mit dem nexd botschaff mit gottes hylff.
Dem wirdigen und hochgelerten herr Henrich Bullinger, mein gunstigen herr und frundt zuͦ Zurych.
