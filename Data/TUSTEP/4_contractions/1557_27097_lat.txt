<nr>[27097]</nr>
<ae>Simon Sulzer an Bullinger</ae>
<od>Basel, 24. Mai 1557</od>
<vo>Autograph: Zürich StA, E II 336, 433.(Siegel...)</vo>
<dr> <dr>
<re> </re>
<tx>S. Literae tuae et d. Bezae magna voluptate me affecerunt,
ut quibus spes mihi facta sit occasionem datam ad aperiendum
ostium regno Christi. Quid nostri rescribant senatui vestro,
nescio, atque utinam non velimus nimis sapere ea in re, in qua
opera fidelis casse esse nulla potest. De libris ab Italo
scriptis prodigiosa quaedam de miraculis Christi continentibus
nihil prorsus mihi constat, sed neque de eo, quem De
amplitudine gratiae dei inscriptum ferunt, nisi forte is
intelligatur, qui a Coelio nostro Secundo ęditus est non apud
nos, sed alibi neque apud nos, quod sciam, venalis prostat.
Monuimus pridem typographos, ne quid ędant non adprobatum a
censoribus, et sicut scribis, male vereor, ne, si quid aliunde
senatus accipiat sinistri ex officinis nostris prodiisse, in
praeiudicium cedat, quo etiam aliis iisque optimis
lucubrationibus excudendis praecidatur facultas. De pia
Christophori principis et aliorum erga nostras ecclesias
benevolentia laeta significas; quem precor Christus dominus
adaugeat et donet pacem in ipso. De uxoris tuae fratre egi
diligenter; sed nihildum solidae spei adparet, et cogit viam
tentare etiam alibi, quantum possum, optimo viro non
defuturus. Bene vale in Christo Iesu cum tuis omnibus.
^$Basileae 24. maii anno 1557.
^$Tuus Sulcerus.
<lz>[Adresse ...]: Clarissimo viro domino Heinricho
Bullingero, domino et fratri colendissimo suo.
