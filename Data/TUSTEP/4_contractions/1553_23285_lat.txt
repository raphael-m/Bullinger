<nr>[23285]</nr>
<ae>Johannes Calvin an Bullinger</ae>
Genf, 31. Dezember 1553.
Genf  107a, 65. / Orig.
Ep.Calv. 1884 (XIV, 722f); englische Ãœbersetzung: Letters of Calvin II 429f, Nr. CCCXXXIV (dat. 30. Dez.)
Tandem rediit nuncius sexto post die quam mihi literae tuae
redditae fuerant. Schaffusiani pie et cordate respondent,
Basilienses ieiune. Nihil enim fere dant consilii. Tantum
edicta sua mittunt, sine ullo tamen praeiudicio. Excusat
sedulo frater noster Sulzerus quod plus non potuerit
impetrari. Quam strenue vero ad nos iuvandos incubueris,
integerrime et colendissime frater, multis modis perspicio.
Nec dubito quin suas quoque partes egerit d. Gvaltherus
noster. Quidquid acciderit pro singulari vestra fide
egregioque studio, plus me vobis debere agnosco, quam
referre queam. Sed dominus, cui operam hanc impendisti,
cumulate referet. Mihi certe non deerit mutua erga vos
voluntas. Nihildum in senatu actum est, quia adhuc literae
sunt penes interpretem. Quia nobis negotium est cum
improbissimis calumniatoribus, varias nobis rixas movebunt.
Ego tamen aut victoriam aut tolerabilem exitum spero. Simul
ac confectum aliquid erit, dabo operam ut resciscas. Nobis
enim communis erit gratulatio, si ex voto successerit.
Contra Servetum prodibit libellus his nundinis
Francfordianis, in quo argumentum illud, quod a me tractari
optabas, breviter complexus sum. De his qui obstrepunt,
privatim apud te conquestus fueram, interea eorum nominibus
parcere statueram, ut feci, ne paucorum hominum dedecus toti
ecclesiae aspergeretur. Et certe digni sunt, quos obruant
aeternae tenebrae. Quod mihi prius non venerat in mentem,
docuit ipse causae progressus, vestram de Serveto epistolam
libro inserendam esse, quod ego mihi vestra humanitate
fretus permisi. Quod si meum consilium tibi non placuerit
me[deri] studebo. Vale, praestantissime vir et egregie
Christi minister ac symmysta mihi observande. Dominus te
gubernare spiritu prudentiae et fortitudinis pergat
vestramque ecclesiam tueri. Saluta diligenter meo nomine
collegas tuos ac familiam. Collegae mei, d. Celsus
Martinengus, d. Budaeus et alii fratres te reverenter
salutant. Genevae pridie calendas ianuarii 1554.
Ioannes Calvinus vere tuus.
Ornatissimo viro et eximio Christi ministro, d. Henricho
Bullingero, ecclesiae Tigurinae pastori, fratri et symmystae
observando.
