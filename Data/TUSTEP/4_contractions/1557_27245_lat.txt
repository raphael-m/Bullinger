<nr>[27245]</nr>
<ae>Charles Jonvillers an Bullinger</ae>
<od>
Genf, 7. Oktober 1557.
<vo>Zürich StA, E II 368, 251. / Orig.
Ep.Calv.2732(XVI, 654ff.)
S. Dici quidem certe non potest, vir clarissime, quantum ego privatim me tibi debere fatear et ex animo agnoscam, quum
propter singularem illam, qua me semper es prosequutus benevolentiam et humanitatem prope incredibilem, tum vel maxime
propter raram hanc et inauditam animi erga me tui propensionem, qua sic homuncionem longe infra mediocritatem positum
amplecteris, ut satis mirari non possim, ita tui Caroli te esse memorem, ut tot iam nominibus tibi devinctissimum eo tandem honore cumulaveris quem nec sperare nec ambire ausus fuisset.
Ecquid enim maius aut praestantius accidere mihi potuit quam me tanti abs te fieri, ut conciones tuas plane divinas in Apocalypsin Ioannis ad me perferendas curaveris, quas omnibus peregrinis et exulibus dicatas et inscriptas ecclesiae Gallicae et Italicae tuo nomine offerrem? Nihil profecto gratius iniungere poteras, nec quod lubentius susciperem.
Itaque librum tuum vere aureum una cum literis communibus obtuli, quibus volebas.
Quam vero gratum fuerit
utrumque munus et Gallis et Italis saltem suis literis testabuntur et pignus illud tui erga se amoris agnoscent, quando alia ratione non licet.
Sed hoc unum certo affirmare possum neminem hic esse qui non multum se, vel eo nomine, tibi debere fateatur et gratias agat quam maximas.
Iam superest ut paucis excusem quod non ante tibi respondere potuerim.
Ac primo quidem quum redditae sunt d.
Calvino tuae literae una cum libro quem mittebas, ego in urbe non eram, ut ex Budaeo fratre mihi charissimo intellexisti.
Quum quinto post die reversus essem et accepissem, curavi ut aliquot ex nostris munus hoc tuum apud me esse rescirent, et literas tuas legerent.
Tandem quia vix licuisset singulis recitare, d.
Calvinus quum praelectionem suam absolvisset, exposuit quantum honoris
detulisses, qui tuos commentarios omnibus peregrinis dicasti et quantum tibi perpetuo sint obstricti.
Caeterum ex eo nullus occurrit cui literas ad te darem, quum tamen id vehementer cuperem.
Moleste enim ferebam tandiu responsum differri.
Quod autem statueras ab initio tuas conciones mihi, Budaeo, Badio et Normandio inscribere, longe tibi devinctiores sumus quam reliqui omnes nostri fratres.
Itaque et meo et horum nomine quas possum maximas gratias ago, et profiteor nos multo plus tibi debere,
quam possimus unquam esse solvendo.
Salutavi nominatim d.
Marchionem Vici, et quos tuis literis volebas.
Illi reverenter te resalutant et tuos omnes symmystas, quod ego etiam facio ex animo.
Quia vero d.
Calvinum ad te scripturum scio si quid est novi ideo nihil hic addam.
Tantum supplex oro dominum ut te semper tueatur, servet diu incolumem suę ecclesię et suis benedictionibus magis ac magis locupletet!
Genevę nonis octobris 1557.
Carolus Jonvillaeus tibi devinctissimus.
Clarissimo atque ornatissimo viro d.
Henrico Bullingero, ecclesiae Tigurinae pastori fidelissimo.
