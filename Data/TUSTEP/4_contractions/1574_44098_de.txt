<nr>[44098]</nr>
<ae>Johann Konrad Ulmer an Bullinger.</ae>
1574.
Zürich StA, E II 362, 134. /
Orig.(Aut. von Joh.Konr.Ulmer,
Beilage zu e. Briefe dess.)
Ex Palatinatu  2. aprilis anno 74.
Der Polenkönig hat sich gegen dem bischoff zu Meintz
beklagt, wie es im zu
Heydelberg ergangen, gesagt, er wolt eine tonnen golds
geben, das er nie dahin
komen. Er hab wol einen eyd geschworen (hat er schnellen
lassen), das er
lutherische ketzer in Polen wölle bey irer religion fridlich
lassen bleiben;
aber kome er hinein und werde zum könig gekrönet und
bestetiget, so wöll er eben
mit inen handlen als wie in Paryss; der papst könne inn wol
absolviren. Und
dises alles hat er auch aus Poland an den bischoff zu Meintz
heraus geschriben.
Welchs als der Pfaltzgrave erfahren, hat er den stenden in
Poland vor dem
krönungstage, welcher den 4. martij angesetzt, eylends zu
wissen gethan, sich
ferners darnach haben zu richten. Haec doctor Hieronymus
Zanchus retulit.
Hertzog Christoff pfaltzgraven hauffen sol noch zwischen
Lüttich und Mastrich
ligen; weß sie da harren und wo hinaus sie wöllen, da ist
grosse heimligkeit.
Gestrigs tag hab ich einen brieffe, von einem Albanischen
geschriben, gelesen.
Der schreibt, Uraniensis princeps habe gantz Seeland inn und
alle schiff uff dem
See dem duca de Alba genomen; wenn rex Hispaniae nit bald
ein armada schicke,
werd im, dem Uraniensi, der sig uffm wasser bleiben. Uff dem
land weren sie dem
printzen noch starck gnug; aber er wölle sich zu land nit
finden lassen.   500
burger sollen zu Antorff das castell einnemen und dem
printzen übergeben haben
wöllen, seyen gefangen; ettlich meinen, man lege das den
burgern zu, das man
ursach hab, sie zu plündren und sich zu bezalen.
Mein collega ist verschinen mitfasten bey m. Eusebio
Klebero, zuvor predigern zu
Memmingen, itzt aber zu Hentschußheym 1 meyl von Heydelberg
pfarrhern, gewesen.
Der hat mir zu entbotten, wie unser gnedigster herr
seinthalben ein ernstlich
schreiben an die Memminger gethan, sie irer confession, so
sie anno 30
keys[erlicher] m[ajesta't uffgelegt, erinnert, und weil
Eusebius nit
anders geleert, warumb sie im urlaub gegeben? endtlich
ermanet, inn wider zu
beruͦffen und anzunemen. Sie wider geantwortet, es hab
sich ein streit in der
leere unter iren kirchendienern erhebt, darumb sie den D.
Schmidlin beschickt,
der inen gerhaten, dem Klebero urlaub zu geben, welchs dann
geschehen. Elector
aber hab inen noch ernstlicher geschriben, ob sie dann ire
alten wöllen zu
schanden machen, als die unrecht geglaubt; das stand inen
übel an; warumb sie
dem unbekanten, verlegnen Schmidlin meer glauben gebind und
folgind dann irem
gelerten und frommen landsman; wöllind inn derwegen wider
annemen. Darauff die
Memminger im noch keine antwort gegeben, sollend aber sagen,
der teuffel hab sie
mit dem Schmidlin besudlet; sie wolten, das sie diß
lugenmaul nie beruͤefft noch gesehen hettind.
Gleicher gestalt hat auch elector noster ad principem
Wirtebergicum von
Schmidlins wegen geschriben: erstlich verwundert er sich,
das ir
fürst[liche] gnaden dem Schmidlein gestatte, solche
schmachbuͤcher,
als die ander predigt vom nachtmal zu Memmingen gehalten, im
druck lassen
auszugohn. Es sey wider die concordiam, so alle fürsten zu
Heydelberg bey der
hochzeit Casimiri beschlossen. Item, ir churf[ürstliche]
gnaden haben
ire bekantnus zu Augstburg vor allen stenden des reichs
gethon; man hab sie
darbey bliben lassen und könne vor disem luͦgenschmid
sampt andren vilen
christen nit onangetastet bleiben. Wo er im das unverschampt
maul nit verstopfe,
so werde er verursacht, andre wege in die hand zu nemen etc.
Auff solchs hat
princeps Wirtebergicus den Schmidlein beruͦffen, im die
sach ernstlich
fürgehalten; wie sich aber Schmidlein entschuldiget oder wie
er sich darnach
halten werde, das wirdt die zeit zu erkennen geben etc.
Es schreibt einer von Wyen einem fürnemen burger zu Bretta,
der Moscoviter hab
dem polnischen könig abgesagt, ziehe wider inn; hab der
Polenkönig nur die
papisten an im hangen, sey große sorg, die Polen werden inn
noch selber erwürgen.
Der jung Rabus hat ein scharffe schmachschrifft wider doctor
Marbach ausgohn
lassen uff 35 bogen groß; hetts euch geschickt, so hab ichs
gehn Durlach gelihen.
Man sagt, des polnischen königs schweitzerische trabanten
seyen zu Franckfurt in
des henckers haus eingefurirt worden etc.
[Ohne Adresse.]
