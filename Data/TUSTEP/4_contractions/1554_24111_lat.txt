<nr>[24111]</nr>
<ae>Thomas Lever an Bullinger</ae>
Genf, 23. April 1554.
ZÃ¼rich StA, E II 343, 396.
Zur.lett. III,  S. 155f.
Ep.Tig. III,  S. 102.
Orig. (Aut.)
Salutem plurimam in Christo. Ut antea scripsi, sic nunc
etiam agnosco me plurimum paternae tuae providentiae debere,
quae per literas effecit, ut apud plurimos ignotos
peregrinus preteriens magnam benignitatem invenirem. Ex
Anglia recens nihil ad me pervenit nisi redargutio illorum
rumorum quibus per aliquot dies hic dicebatur reginam
interemptam fuisse; nam adhuc in vita perseverens in
impietate crescit.
Audio Anglos quosdam cum viro valde pio Richardo Chamber
Tigurum ad vos venisse, quos ego sane doleo citius ad vos
quam meas literas ad illos pervenisse. Nam Richardus Chamber
is est, qui se suaque omnia sedulo impendit, ut in hac
persecutione saluti ministrorum consulere possit. Cui cum
mea peregrinatio labores minuere debuit, illi tum mearum
literarum vana expectatio et curas et labores graviores
adiecit. Sed Christus, per quem omnia cooperantur in bonum
iis, qui deum diligunt, convertet hoc etiam in dei honorem
et consolationem eorum, qui Christi gloriam ex animo
quaerunt, et proinde spero non ingratam a deo vobis oblatam
esse occasionem exponendi vestram benignitatem in viros
christianos, fideles ministros et miseros exules nec illis
inutilem esse contemplationem vestrae ecclesiae sanctissime
et syncere deum colentis. Literas superscripsione dicatas ad
illum Richardum Chamber Anglum quaeso cures cito tradendas.
Ne, quaeso, mei sis oblitus in precibs tuis apud deum. Ut
alii sic etiam d. Calvinus tua causa in me propensior fuit,
unde intelligas me causa te nunc plurimis plurima debere.
Ego, quod solum possum, id semper faciam, deum scilicet
invocabo, ut te diu ad utilitatem ecclesiae suae custodiat.
Vale. Genevae 23. aprilis.
Tuae paternitatis in Christo studiosus filius Thomas Lever.
Clarissimo viro d. Henrico Bullingero, fideli et pio
ecclesiae Tigurinae pastori.
Zurech.
