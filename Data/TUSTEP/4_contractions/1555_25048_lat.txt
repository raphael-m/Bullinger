<nr>[25048]</nr>
<ae>Wolfgang Waidner an Bullinger</ae>
Worms, 30. März 1555.
Zürich StA, E II 347, 481. / Orig.(Aut.)
S.  Excusas, doctissime Bullingere, quod ad meas literas ob
defluxum e capite respondere in literis novembri proximo ad
me datis plene non licuerit. Nulla apud me excusatione opus
erat humanitati tuae, quam sic amo, ut non dubitem pro tua
meam despondere vitam, ut qui sim ecclesiae Christi in nullo
utilis, ne dicam necessarius ut tu calamitosissimo tempore.
Addo, quod non scriptae erant meae, ut ad singula
rescriberes tu, sed in hoc solum, ut perfunctorie legendo
cognosceres, quam incerta apud nos omnia, lectasque deinde
Vulcano mandares, item ut a te, viro dei, elicerem pios
gemitus pro ecclesia Christi periclitante tam apud nos in
toto agro Vangionico quam apud plęrosque alios
Germanię populos, eos etiam (quod dolendum), qui videbantur columnae
et pro domo dei quasi ęneum murum opposituri sese; sed ut
constent sibi hodie, videmus. O fluxam fidem hominum et
indignam pusillanimitatem. "Ad sanguinem nondum
restiterunt", Hebre. 12.
Ab exulibus Anglię recepi peculiares literas, ut nosti, in
quibus gratias agunt ob collatiunculam; pollicentur preces
pro me ad deum, abunde magnam retributionem. Ego vicissim,
siquidem pii affectus et gemitus loco precum habendi, haud
pro illis infrequens precator fuero. Doleo ex animo, ex
animo, inquam, doleo quoad humana miseram illorum sortem,
quoad divina non minus tamen gratulor eorundem pietati deo
gratias agens, qui ingratissimo hoc seculo relinquere sibi
septem milia virorum dignatus est, qui nondum flexerunt
genua sua imagini Baal, qui pro benedicto et sanctissimo
nomine Christi contumelias, proscriptiones, exilia a dulci
patria, etiam nonnulli vincula, denique tormenta et  mortes
varii generis pati malunt quam agnitam semel veritatem
abnegare.
Rescripsi illis; incivile enim videbatur non rescribere,
addidissem et nuperę collatiunculae quiddam; sed propter
crebras, quibus vexamur subinde, exactiones, item quod
incolentibus nobis urbem Wormatiam accesserit hodie hostis
diffidationem minitans et bellum (nullam ob causam aliam,
quam quod senatus noster superiori anno iussibus Caesaris
nimium obsequens fuerit), in presentiarum non potui; aut
enim ille pacandus nobis, ut vereor, certa pecuniarum
eademque non exigua summa, aut mercatoribus nostris (quod
reipublicae intollerabile) itineras tuta non erunt. Caesar,
qui caussa huius discriminis, nihil movetur hoc nostro
periculo; hec gratia, quam ille obsecutoribus suis refert
etc.
Scribis Lutheranos repetere  bellum de dogmate eucharistiae.
Utinam non coniungerentur illis quidam ex fratribus vestris
confoederatis (quod in aurem instillatum velim). Sultzerus
mihi valde suspectus, qui, dum superioribus annis illic
eram, visus tale aliquid moliri; quum enim in mentionem eius
cum illo colloquens incidissem: "Ego", inquit, "in hoc sum
totus, ut omnes omnium priscorum doctorum sententiam de hoc
dogmate conciliem; visus eum mihi dicere Oecolampadius et
Zwinglius pię memoriae mihi non satisfecerunt. Deinde,
cum
quotquot ego sermonem de ea re contuli, reperi eos
Lutherizare, uno excepto, cui nomen Thomae Gyrfalkio. Erant
preterea tunc temporis Ioanni Brentzio (quem in hac doctrina
qualis sit nosti) Basilęam crebrae itiones et apud
plurimos nomen eius graciosum. Virum nominare possem, qui
eundem mihi commendare volebat; at ubi audiebat me nominato
illo offendi, statim conticuit.
Tandem veritas, utcunque ringatur Satanas istęque
velitationes eius disponente altissimo eo proderunt, ut
subinde magis ac magis confundatur veritasque maiori gloria
triumphet per orbem, utque iuxta Pauli sententiam, qui
probati sunt, manifesti fiant. Legulęi nostri aiunt,
quantocunque magis agitata fuerit veritas, tanto efficitur
lucidior.
De agnini literis ad te nescio, quid respondeam. Si enim in
eisdem usus iis argumentis, quibus ad me, non satis erunt
firma nec aliunde ducta quam ex animi pusillanimitate, qua
laborant hodie per Germaniam passim civitates et principes
plerique omnes quaque apud ........... annem laborabunt. Ex
principibus multi aediderunt in eum, sed propter pharysaeos
non confitebantur, ne e synagoga eiicerentur. Dilexerunt
enim gloriam hominum magis quam gloriam dei etc. Ita hi
timent indignationem Caesaris. Metuunt pericula, pacem mundi
pluris faciunt quam pacem Christi aut facere saltem (ut
vitent hominum odia) videri volunt. Quum itaque hac morbi
specie aegrotat hodie Germania omnis aut prope omnis,
facilius condono huic similem aegritudinem viro alioqui bono
et  multis nominibus mihi charissimo.
Quod de lite nunquam finienda scribis, inde provenit; quum
enim per literas futuri testamenti adumbrationem a me
peteret, deliberaturus quid sibi faciundum, nihil eum
caelare volui. Rescripsi me non nosse, quisnam huic me
testamento facturus esset negotium, praeterquam uxoris
quosdam maternos amicos (maternos dico), qui gloriati
aliquando inter suos de mea affinitate hoc addito: "Hodie
vel cras illo defuncto (me putantes) numerabimur inter
heredes eius." Atqui gloriosulos illos cogitare oportebat:
"Sumus aeque mortales ut ille" (sicut haud ita longe postea
quidam eorum mortui), cogitare oportebat etiam me ante eos
defuncto, tamen supererit uxor, illa succedendi nobis iure
potior. Cogitare oportebat: iuvencula adhuc est; quodsi tum
nupserit alii, quid si illi eidem hęreditatem universam
testamento adsignaverit? ubi ius succedendi nostrum?
hęredes enim necessarii eius non sumus, non solum
exhęredari, verum etiam, quod levius est, praeteriri
possumus. Hec et pleraque alia similia gloriosulis in mentem
venire poterant, presertim Agnino, cui sępe in aurem per
literas ogganui spem mihi esse magnam de voluntate et
consensu uxoris, utpote que in potioribus consenserit antea,
et hic mihi non repugnaturam. Sed oculus ille mentis, ut ex
literis eius ad me animadverti, eo deflexit dogma Tigurinae
ecclesiae de coena dominica apud plęrosque odiosum, et
testamentum, quod ille adornat, huic prorsus innititur, et
omnino futurum, ut copia de eo iudicio vel controversia
tandem rapietur per appellationem ad iuditium, ut vocant,
imperialis camerę. At hi certo tandem pronuntiabunt
testamentum illud favere hęreticę doctrinae illique
per
omnia inniti et proinde invalidum meque, qui talis
testamenti defensor, eiusdem esse haereseos fautorem et
poena quoque legittima mulctandum aut saltem
ignominiosa appellatione dignum etc. Quum hanc formidinem et
animi sollicitudinem illi per literas obiicerem, respondit
novisse me, quod a parentibus usque laboravit hoc odio apud
maleferiatos. Rescripsi: "Probe quidem notum mihi est, sed
non satis bene incipere, nisi bene finieris" iuxta
Aristotelicum illud: "Si finis bonus, omnia bona." Hinc
quoque Christus: "Qui perseveraverit", inquit, "usque in
finem salvus erit."
Caussatur durum sibi ac suis si contra defendentem in iure
testamentum eiusmodi sententia lata fuerit, ut eadem quoque
adversus se suosque executioni mandetur. Respondi: Iure
quidem civili cautum, ut sententia in procuratorem, eui, sum
iis contestata principali litigatori mortuo ferri possit; at
executionem in eundem fieri posse non cautm. Quum igitur
testamentarius instar procuratoris sit, metum illum inanem
esse. Concessit se ipsum recolligens hic tandem in meam
sententiam.
Quod suadet postremo, ut divenditis omnibus eo me conferam,
ubi ego meaque (utcunque de illis disposuero) extra
periculum, hoc in animo versabam, antequam vel Basileae vel
Tiguri quenquam hominem vidi et ab eo tempore id ipsum non
latuit Agninum me revelante. Huius me nunc admonere voluit.
Verum efficiundi hactenus defuit facultas, non voluntas,
sicut et hodie. Interim dum tam diu negata illa, tanti lapsi
sunt anni, et viribus corporis plurimum decessit, unde
verendum, etiamsi propediem expedita ad iter alia fuerint
omnia, me ante quam ad vos perveniam, in via deficiam, nisi
clementia numinis vires subinde restauret. Quapropter
securos vos esse iussero de domicilio conducendo, priusquam
literis praeviis per me admoniti. Tuguriolum quoddam pro me,
uxore, famulo et puero satis fuerit, maxime primum
advenientibus. Deinde cum tempore melius provideri poterit.
Ego cum Paulo didici quibuslibet contentus esse, novi
excellere et humiliari etc. Spirę hoc didici, ubi crebro
mutandum domicilium; postea Wormatiam cum uxore reversus,
ubi illi natale solum, splendidius aedificavi, cuius rei
plus millies poenituit, utpote quae sola vel potissima
saltem caussa necdum translati isthuc domicilii.
Tantum de Agnini argumentis et consiliis, quibus deprecatur
testamentarii onus et ego seriam mentem eius intelligens mea
sponte eum hoc liberavi. Vicissim addixit ille mihi se
daturum operam, ut obligatorię tum Basilienses tum
vestrę a senatu Franckofordiensi vidimatę (ita nostri
loqui solent), id est redactę in autenticas copias,
quibus
apud me reservatis arch[e]typa mittere et deponere queam,
apud vos lubitum. Hoc expedito vestrum ad proximas
autumnales nundinas ad vos redibit; nam de Basiliensi adhuc
delibero, apud quos custodię ergo depositurus sim.
De Pfeffingero verbum non amplius addam; incipit enim
hypocisis eius nota fieri et in dies magis magisque odio
haberi etiam ab his, qui claeri caussam hactenus strenue
tutati.
Porro in literis tuis commendas meam nescio quam modestiam,
qui mortuus quam vivus laudari malim, imo ne mortuus quidem
cupio. Quid enim in homine laudaveris peccatore, cuius omnia
studia a iuventute mala? Sive enim in die illo ex mera
bonitate et gratia dei ad dextram locatus satis et abunde
satis laudatus fuero cum ovibus Christi audiens: "Venite
benedicti patris mei" etc., sive ex iusto dei iuditio
(iniuste enim ille nihil potest) statutus ad sinistram,
magis gravabunt laudes illę humanę iuxta illud, quod
omnibus fere in ore est, in kalendario pontificis plures
repositos ut sanctos et eo nomine venerari, quorum animę
torquentur apud inferos. Itaque optares pro adhuc vivente
preces ad deum fundi, ut finem vitae pium et foelicem donare
misero mihi dignetur; id si contingat, existimabor aeternum
laudatus, utpote cum Christo ac beatis omnibus laude nunquam
finienda fruiturus.
Calvini libellum probari Melanchthoni non miror, in quo a
calumniis Serveti defensus; illud miror magis, quod non
publico aliquo scripto testatus omnibus hanc suam sententiam
ut dominus Theodorus Beza, maxime propter anabaptistas, qui
nolunt fidei causa in quemquam stringi civilem gladium, sed
sufficere, si vitetur vel ut ethnicus et puplicanus, vel ne
venenum spargat, cohibeatur perpetuo carcere, quum Lutherus,
cuius vestigiis in plęrisque adhuc insistit, non veritur
puplico scripto testari gladios sanctos esse et templis
consecrandos, quibus interfecti tumultuantes ac seditiosi
rustici, quorum ego nullum fuisse crediderim in dei filium
tam prodigiose impium et blasphemum, ut nebulonem illum
Servetum.
De bellis, fame, terremotibus, peste frequenter et propr
singularis annis grassante, item aliis signis adventum
domini pręcessuris extat prophetia Christi apud
evangelistas, maxime Matthęum et Lucam, per omnia
accommodabilis nostro tempori; attollamus ergo capita.
Quod syngraphum nostrum de receptis 50 florenis reponi
curaveris, ubi in veritatis testimonium in tuto conservetur,
ea enim sola sufficiens probato initum inter nos emptionis
et venditionis putaverim instrumentum confirmatum et porro
irrevocabilem frustra ogganientibus quibuscunque etc. Adde,
quod archetypon, item eiusdem autentica idem docebunt;
archetypon, ut supra memini, ad proximas nundinas ad vos
revertetur. Vale cum uxore, liberis et nepotibus (si quos
habes), generis omnibus, symmistis et toto collegio vestro
litterario in Christo foelicissime. Quos omnes simul et mea
uxor salvere in domino diligentissime iussit. Ex Wormatia
veteri quidem, sed paupercula Vangionum urbe, 30. martii
anno post Christum hominem natum 1555.
Pręstantię tę deditissimus Guolphangus Waidnerus.
Amplissimo clarissimoque viro d. d. Heinrycho Bullingero,
ecclesiae Tigurinae
primario antistiti ac syncerioris evangelicae doctrinae per
totam Europam, qua Latine scitur et intelligitur,
fidelissimo propugnatori, domino ac praeceptori
colendissimo.
