<nr>[44072]</nr>
<ae>Edwin Sandys an Bullinger.</ae>
Fulham, 9. August 1574.
Zürich StA, E II 377, 2581.
Ep.Tig. I, S. 183.
Orig. (Aut.)
Salutem plurimam in Christo, colendissime vir et venerande
pater!
Quod tam diligenter tamque amanter ad me scribere voluisti,
quam maximas habeo
tibi gratias. Gratius quippe nihil mihi esse potuisset, quam
tuam de nostris
controversiis intelligere sententiam. Quid autem ipse sentis
de toto negotio,
plenissime scribis; video et amplector. Ego autem spero,
novum hoc aedificium
novae disciplinae brevi sua mole ruiturum, quando constat
multos nostratium
iamdudum eius pertaesos esse, qui prius illud admirabantur;
et qui
vehementissimi esse videbantur ad stabiliendam hanc novam
fabricationem, iam
quasi mutata sententia cęperunt mirum in modum
frigescere. Dominus det ut,
sublatis omnibus dissidiis et contentionibus, idem omnes
loquamur et sentiamus
secundum Iesum Christum, et ut unanimiter uno ore
glorificemus deum et patrem domini nostri Iesu Christi!
De rebus Anglicanis nolo ad te scribere, quia pius et doctus
hic adolescens, qui
has ad te perfert literas, de omnibus certiorem te reddet.
Primum pannum, quem
ad te misi, piratae Flushingenses interceperunt; secundum
mittendum curavi, quem audio ad tuas pervenisse manus.
Bene vale, vir colendissime, et ut precibus tuis me deo
commendatum habeas, plurimum rogo. Raptim.
Fulhamiae in Anglia, augusti 9, 1574.
Tuus in Christo frater, et tui amantissimus,
Edwinus Sandus,
episcopus London.
Viro colendissimo et fratri suo charissimo, domino Henrico
Bullingero, ecclesiae
Tigurinae pastori vigilantissimo in Helvetia.
