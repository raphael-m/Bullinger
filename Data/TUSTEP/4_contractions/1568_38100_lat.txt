<nr>[38100]</nr>
<ae>Tobias Egli an Bullinger.</ae>
Chur, 25. August 1568.
ZÃ¼rich StA, E II  25, 8.
Gr. III, S. 113ff.
S.  Dum pede festino te meostus adire soluto,
Avocor a sacra, vir venerande, dea
Et moneor duros chartis intexere casus
Tristia vel vincto fata referre pede.
"Nonne vides", inquit, "quam nunc discordibus armis
Totus et armatis personet orbis equis,
Saeviat horrendi quantumque licentia ferri?"
Impia, Christicolis sola cruenta viris
Regia nunc foetent pugnacis lilia Galli,
Firmat et Ausonias saevus Iberus opes,
Tartareumque caput Germano sanguine terram
Aspergens multos nunc madefecit agros
Abfore nilque putat, domito quin Teutone totam
Europam Ausonio subiuget imperio.
Flectit in hoc Stygium multis Acheronta querelis
Undique finitimum cogit et auxilium,
Infima quo summis et terris misceat astra
Turbet et infernis omnia tuta malis.
Cum vario miseri probat hoc discrimine Belgii
Gallica pax solis sanguinolenta piis
Et tibi damnosas pariens, o Frisia, turbas
Albani rabies prodigiosa ducis:
Eumenidum soboles necdum satiate cruenta
Caede latrocinio nobiliumque truci,
Sic superas ipsum Marium feritate tyrannum
Artificem falsi sic Phalarimque bovis?
O faciles Diomedis equos! O Busiris ipse
Mitis et in patria Tullia virgo nece!
Sicne principibus fas omne abrumpere caesis,
Siccine pro rostris exposuisse iuvat?
Nil meruere mali; namque omnia iura reposcunt:
Martia pro patrio sumere bella foco
Proque aris, pro lege dei, pro munere verbi
Salvifici vitam fundere spontaneam.
Ast odium recti tantis vos asperat ausis,
Vos, puto, terreni turpia membra dei,
Ut, nisi crudeles humano sanguine poti,
Nulla levent vestram stagna refusa sitim.
Haec sitis absorbet cum latis corpora fundis,
Corpora nobilium ter lachrymanda ducum.
Testis erit claro prognatus stemmate ab Hattstatt
Nicoleos factis divitiisque potens.
Is cupit extorres proceres dum reddere pulsos
Tentat et antiquo restituisse solo,
Sedibus a propriis inimici vulturis astu
Turbatur cunctis exuiturque bonis.
Nec minus et Venetos praestantes ordine patres
Implicitos eadem dira tyrannis habet.
Mos quibus ante fuit multis servatus ab annis
Iudicium fidei retinuisse sibi,
Ne male quaesitor (ventris compendia quaerens)
Torqueat immiti viscera sancta manu,
Nunc iugulum praebent ipsi, nunc lege refixa
Caeduntur monachis victima grata feris,
Nec dabitur porro, quibus est ablata, potestas
Interponendi iudicium fidei;
Quin potius lento torrentur flamine passim
Corpora praeclaris nobilitata bonis.
Mollia sic nostrae punit deus ocia vitae
Nostrum intestinum dissidiumque grave.
A quibus ut tandem miseri pressique levemur,
Ira dei multa est pacificanda prece.
Vive, vale, vir magne, gregis dux inclyte Christi,
Atque boni nostrae consule iussa deae.
Curiae, 1568,  25. augusti.
