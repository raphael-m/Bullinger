<nr>[41103]</nr>
<ae>Theodor Beza an Bullinger.</ae>
Genf, 13. November 1571.
Zürich StA, E II 381, 1312f. / Orig. (Aut.)
Postremas literas tuas, mi pater, non accepi ante diem huius
mensis octavum, ut citius respondere non potuerim. Habes
autem plenum, imo etiam fortasse longius, quam par sit,
responsum ad illas improborum hominum calumnias. Volui enim
omnia ab ipsis initiis a vobis intelligi, ut causa ipsa bene
perspecta non modo istorum conatibus pessimis non
perturbemini, verum etiam, si sit opus, vestra quoque
auctoritate Gallicas laborantes ecclesias sublevetis,
quamquam spero fore, ut isti facile compescantur, sive sese
dociles praebuerint, sive pertinacia sua effecerint, ut ex
coetibus piorum eiiciantur. Te vero vehementer et toto
pectore obtestor, ut, quod isti unice captant, nempe ut vos
a nobis abalienatos istis dissidiis implicent, sedule
caveatis, quod et ipsum accurate faciemus. Nec aliam esse
Gallicarum ecclesiarum voluntatem certo vobis persuasum esse
velim. Synodicos canonas* (* a.R.: Synodicos canones.) ad te
mitto, ut eorum, quae in ecclesiis illis geruntur, nihil
prorsus vos lateat. Velim autem diligenter caveri, ne, si
Latine convertantur, in cuiusquam manus perveniant, unde
fieri possit, ut in lucem emittantur, quoniam iustis de
causis decretum est, ut nondum excudantur, quum plurima sint
in iis ad praesentium temporum necessitatem accommodata. De
Saxonum dissidio idem atque tu prorsus sentio ac spero,
etiamsi millias ringatur Satan et coelum terrae miscuerit.
Pios interea vel* (* a.R.: t ) necesse est domino assiduis
precibus commendare, ut illis animi fortitudinem et invictum
robur praestet. Literas, quarum me participem fecisti, ad te
remitto eoque nomine tibi gratias ago. Cum nemine vero
mortalium illas communicavi, quod etiam puto a nobis/vobis
diligenter in re simili observandum adeo quidem, ut illuc ad
amicos iam nihil scribam, veritus ne interceptis literis
inveniant rabiosi illi homines, quod captant. Sed quum
interea, quicquid scribat et sudeat d. lantgravius, illi
quidvis ausint impune, scribo quaeso, quid nobis faciendum
putes. Habeo enim egregium cuiusdam scriptum penes me, quo
sic refutantur, ut non putem habituros, quod respondeant.
Nihil tamen nisi ex tuo consilio hic agere constitui. In
Gallia crescit piorum spes, et perseverat optimus noster
heros in optima apud regem gratia, cuius utinam idem semper
sit animus. Sunt, qui vereantur, ne Hispani iam ferocientis
et sancti illius foederis metu animum mutet. Ego vero puto
illum tanto studiosius pacem inter suos conservaturum. Sed
omnia sunt in domini manu. Quod ad nostrum illud foedus
attinet, scio regi hanc rem vel maxime cordi esse (quod
inter nos, quaeso, ut dictum sit). Quodsi etiam illi Cares
Quinquepagici pertinacius id recusarint, tam hoc pro certo
habeo, si vestri initium facerent, vix ullam fore in
caeteris moram, quod ego sane mallem quam nos cum illis
quoque coniunctos. Itaque hoc ego tibi vehementer commendo,
quod etiam velim tibi persuadeas a me temere non scribi.
Caritas tritici apud nos valde crescit quotidie; vicini
praesertim artibus, quͦ<icum frustra nuper nostri
contulerunt, hoc unum praetexentibus ipsius legatis, quum
non haberent, quae nostrorum rationibus opponerent, quod
potestatem a suo principe de ullis controversiis decidendi
nullam haberent. Pendemus ergo more nostro infinitis
iniuriis obnoxii et fortiter expectantes, dum nos deus
redimat. Pestis per dei gratiam vix ullae iam sunt apud nos
reliquiae, et proxima hebdomade nos speramus utramque
scholam instauraturos. Noster Lavaterus revixit, non tamen
sine magno sumptu et magna medici et viduae, apud quam illum
semimortuum collocavi, cura et solicitudine, qua de re
noster Rosetus istuc plene se scripturum promisit, ne d.
Lavaterum patrem paeniteat eius impensae pecuniae, qua filii
sui vitam audeo testari pene ex ipso sepulchro per dei
gratiam revocatam. Eram ipse ad illum scripturus, nisi tam
multa uno eodemque tempore fuissent exaranda, ut amaniensis
etiam opera me uti contra meam consuetudinem in alteris
longioribus scribendis literis oportuerit. Remitto autem ad
illum d. VultE II epistolam, cuius lectione multum sum
delectatus. Eadem haec causa me apud charissimum fratrem
dominum Galterum, sat scio, nunc quidem excusabit, de cuius
affine quam accuratissime hoc ipso die ad d. amiralium
scribam; cum illo enim ipsum esse quam cum Navarreno aut
quoquo alio malim. Responsi vero quicquid accepero, curabo
statim, ut intelligat.
Bene vale, mi pater, et nos amare perge. D. Iesus te
custodiat ab omni malo.
Genevae  13. novembris anno domini 1571.
Tuus Beza, is qui
fuit erit ad extremum usque
halitum deo favente.
Eximio Christi servo d. Henrico Bullingero, Tigurinae
ecclesiae vere fido pastori, patri mihi plurimum observando.
Tiguri.
