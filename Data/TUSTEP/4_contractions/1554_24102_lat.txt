<nr>[24102]</nr>
<ae>Simon Sulzer an Bullinger</ae>
Basel, 11. April 1554.
Zürich StA, E II 336a, 368. / Orig.(Aut.)
S.  De Philippi, regis Hispaniarum, adventu sunt, qui putent
rumoribus potius spargi quam rem esse certam, propterea quod
a Gallo prohibeatur et interclusa sint illi maria; si tamen
veniat, omnino futurum arbitror, quod scribis, ut aut
prorsus illi non resistatur aut, si quis id tentet, a
reliquis destitutus etiam confoederatis confusionem
reportet. Nos rogemus dominum ut servemur a tentatione.
Anglia aeterno documento sit omnibus, ne veritatem oblatam
tractent prophanius, id quod impendio factum multi ex ipsis
Anglis ante haec tempora apud me deplorarunt. Beati tamen
sunt, qui pro Christi nomine sustinent afflictionem in fide
perseverantes, et qui docti iam Oxoniam ducuntur captivi ad
disputationem, ad certum ducuntur supplicium habituri cum
Christo eosdem et iudices et accusatores; eos par est,
omnium ecclesiarum precibus commendemus domino. Salernitano
principi etsi faveo cupioque restitutum suis, quando
intelligo a doctrina pietatis verę non abhorrere, metuo
tamen nonnihil, ne Vaivodae exemplo hostis communis in orbis
christiani viscera magis magisque invitetur. Gallus ingentia
spirat, dominatum adhuc ampliorem animo et spe praesumens;
sed mirum, nisi in sublime elatus praeceps in profundum
detur atque in consortium ruinae trahat, quos habet
insanarum cupiditatum socios et administros. Neque enim ille
vel ius vel fas cogitat et iugi crudelitate fertur in
Christi professionem extinguendam. Nostri in disciplinae
instauratione utcunque invigilare caeperunt revocatis ad hoc
ipsum primis decretis a reformatione ecclesiastica; sed
incassum vereor, quandiu miliciae mercenarię ostium
patet,
quae ut omnium flagitiorum schola nullum non corruptionis
genus invehit. Marchionis Alberti consilia de invadenda
Francia non procedunt, primum quia Heinrichus d[ux]
Brunsvicensis impedimento est, ne facile coire copia eius
possint, maxime illae, quas duc Mechelburgensis conflaverat.
Deinde quia principes foederati ex Bruxellanis comiciis per
legatos certas pacis condiciones easque aequas (ut fertur)
et tolerabiles utrique parti obtulerunt idque cum
denunciatione erga utrosque, ut quae pars eas detrectare et
porro bello grassari instituat, hostes habituros totum
foedus. Postremo, quod mortuo duce Bruteno ipse ad
successionem destinatus sit vel ut haeres vel ut tutor
orphanae filiae.  Dominus donet pacem in diebus nostris.
Iuvenum vestrorum agentum Lutetiae chirographum
hic mitto; 40 coronatos civi enixe id postulanti numeravi
mutuo aliunde acceptos sine usurae stipulatione. Arbitror
eum intra menses repetiturum Parrhisios, quod eo significo,
ut, si libeat scribere, ad me cures literas perferendas.
Iacobus de Puys ^&x Jacques Dupuys/Dupuis ^&x{ nimis maligne illis hactenus solverat. Vale
in Christo Iesu cum tuis omnibus. Basileae  11. aprilis
1554.
T[uus] Sulcerus.
Viro praestantissimo d. Heinricho Bullingero, domino et
maiori suo observandissimo.
