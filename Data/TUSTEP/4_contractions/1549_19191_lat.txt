<nr>[19191]</nr>
<ae>Oswald Myconius an Bullinger</ae>
<od>[Basel], 31. Juli 1549</od>
<vo>Autograph: Zürich ZB, Ms F 62, 386.(Siegel...)</vo>
<dr> <dr>
<re> </re>
<tx>S. Equidem nil isi miror, praesertim cum scribo ad te;
posses ergo mirari et tu, cur ego semper mirarer. Miror igitur
et nunc, cur ego nihil sciam rerum communium, quae inter nostros
aguntur. Hic ita dictum, de iureiurando ne verbum quidem factum,
donec casu legatus Salodurensis rogarit nostrum, equid de
iureiurando foret statutum; nostrum ita respondisse, ut alter
nescierit, quid ille respondisset. Iam, quę scribis tu, annon
merito admiror? Miror deinde, quod de Valentino nihil aliud
significas, de quo tamen ante annum credo receperas te
scripturum. Premit nos et plane dissipat ecclesias nostras et
contra nos clam contendit, ut et in publico sit nactus
authoritatem, qualem nullus nostrum habet. Nescio, quid dicat;
nam audire non licet, quod conciones fere in unum tempus
conveniant; attamen; quę experior, ostendunt hominem ad pacem
non esse adcommodum, quę debet esse inter evangelii Christi
concionatores. Habeo multa, quę de homine inepto possem
conqueri; sed unum tantum dicam, quod huc pertinet: sedit inter
suos non infimę notę convivos, ut cum quibus convivatur fere
semper; inter cętera sermo incidit de actione; quę nobiscum
est habita de iurisiurandi silentio. Tum ille: "Scio, quod
Myconio et aliis placet iurare iuxta morem veterem per deum et
sanctos eius; sed quia non convenistis eos, prius quam ita
conclusum est a vobis, nunc indignantur repugnantes ex invidia
mera et pertinacia." Vide fratrem, vide mendacium, imo vide
iacturam, quę propter nos in ecclesiam potest inundare. Frater
elevat omnem apud suos fratrum authoritatem. Mendacium patet;
ego enim plus quam ante anni dimidium negocium de iurando
tractavi, ignarus quod talis aliquando contentio futura esset.
Augetur autem et odium contra nos et suspicio superbię, tanquam
simus tales, qui primas ambiamus in rebus etiam politicis, quod
hactenus de nobis a nemine quidem bono cogitatum est unquam. In
his tantis malis nos cogimur tacere, ni velimus excitare
tumultus; adeo placet multis, quod nacti sunt, cui nobiscum non
conveniat. Tacendo igitur conamur malum istud per dominum
sopire. Hęc tibi soli.
^$Fertur praeterea, quod Carolus, quia videt filium suum plus
satis stultum, dimittat omnes, sub quorum hactenus fuerit
disciplina, et collocarit in aulam sororis, ut, credo, discat in
gynecęo fieri rex. Illud constat ingentem multitudinem istorum
hominum transire hac.
^$Nunciatum est huc tertio valde concorditer Brandeburgensem una
cum aliis quibusdam principibus collecto exercitu peditum 26
vexillorum. Equitum mille sexcentorum movisse castra contra
Magdeburg <um/enses>. Diviso exercitu praemisit partem peditum
una cum sexcentis equitibus reliquis sequentibus spacio
dimidiati diei. Adparuerunt iam priores ante urbem;
Magdeburgenses brevi habito consilio eruperunt cum sex vexillis
et 300 equitibus et ex quitibus occiderunt partem fere dimidiam,
ex peditibus multis fusis; reliquos disiecerunt satis ingenti
parta praeda. Quo autem pars reliqua discesserit, nihil dictum.
Hęc scriba noster mihi. Habes iterum, quę cum tuis converas.
Adde etc.
^$Quis nihil emitti Roma neget huc nisi sanctum,
^$  Missa isthinc postquam mula pudica manet?
^$Hanc dominus rubro fulgens agitare galero
^$  Dum parat in stabulo forte Moguntiaci,
^$Rem ceu detestans pede calcitrat, ille cadit mox
^$  Semianimisque iacet parte retectus adhuc.
^$Qui fuit accitus testis caupone vocante Vicedominus.
^$  "Hec probior" disit, "nequior ille fuit."
^$Hinc procul impositus lecticę praecipit urbe
^$  Deportaretur, quo scelus hoc lateat.
^$Namque ubi rasorum synodus sacra forte coacta
^$  Tum fuerat, castos, quos decet esse magis.
^$Vale. Ultima iulii anni 1549.
<lz>[Adresse ...]: D. Heinricho Bullingero, ministro domini
fideli, fratri in Christo venerando suo. Zü[ric]h.
