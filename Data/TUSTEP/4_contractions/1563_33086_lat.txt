<nr>[33086]</nr>
<ae>Johannes Calvin an Bullinger</ae>
Genf, 2. Juli 1563.
St. Gallen XII, 224.
Kopie, ist nach dieser Kopie ediert, Schluss etc.
stimmt nicht.
Ep.Calv. 3974 (XX, 53ff.); englische Ãœbersetzung: Letters of Calvin IV 320-323, Nr. DCL
S.  Dictare haec celeriter me cogit boni quidem, sed parum
considerati hominis incogitantia, qui filios istuc missurus non
ante me admonuit de eorum discessu, quam dum eos volebat
dimittere.
Nunc magno dolore levatus sum, ex quo calculum sum
enixus nucleo avellenae fere parem.
Quia mihi valde molesta erat
ruinae retentio,  equum consilio medici conscenderam, ut agitatio
ad calculum eiiciendum me iuvaret; domum reversus ecce sanguis
faeculentus loco urinae.
Postridie calculus e vesica in canalem
prorupit, hinc acerbiores cruciatus.
Longius dimidia hora totius
corporis concussatione conatus sum [me] liberare nec tamen
quidquam profeci nisi subsidio aquae calidae adiutus.
In[terior]
canalis undique exulceratus fuit, ut largus sanguis proflueret.
Nunc mihi revixisse videor, quia data est bidui relaxatio.
De statu Galliae copiosius scriberem, si plus suppeteret otii.
Lugduni reddita sunt templa sacrificis, quatuor tantum nobis
relicta, ex quibus unum astute falso praetextu impetratum fuit.
Qui ante urbi praefuerat, revocatus est, homo sedati mansuetique
ingenii, papistis exosus, quia nobis favet.
Animos ubique pii
colligunt.
Multis in locis hostes adhuc tumultuantur, ac tam
incendiis quam caedibus exultat eorum rabies.
Eo tandem
prorumpent, ut suos quoque patronos sensuri sint implacabiles.
Conestabilis mitescit in dies.
Regina tametsi principi blanditur,
levis tamen et versuta nullam spem vel perquam exiguam nobis
facit.
Etsi autem nihil in ea sincerum, morem tamen gereret, si
videret hominem cordatum et magnanimum.
Quanquam curia
Parisiensis tandem consiliarios, qui profugi erant, admisit,
multi tamen se munere abdicarunt, hoc est pecunia commutarunt.
Id
aegerrime fert cancellarius, qui vellet illic quam plurimos esse
nostrae partis; itaque severe istas resignationes, quantum in se
est, prohibet.
Admiraldus domi adhuc quiescit.
Frater eius in
aula est.
Connestabilis vix tandem extractus, ut contra Anglos
exercitum ducat.
Aut Condensis mollitie et ignavia nihil turpius,
aut brevi continget mutatio.
Vale, ornatissime vir ac observande
frater.
Dominus te incolumem tueatur, donis suis magis magisque
locupletet ac labores tuos secundet.
Saluta diligenter omnes
symmystas.
Collegae etiam mei, qui nunc apud me sunt, et e quorum
coetu ad haec dictanda paulisper me subduxi, vos omnes salutant.
Genevae  2. iulii 1563.
                                                       Iohannes
Calvinus tuus.
Ne Lutheranismus vel obrepat vel invehatur in Galliam sedulo
advigilo, mihi crede.
Aptissima ratio visa est si confessio
Condensis et aliorum procerum nomine a me scripta nunc edatur,
qua fidem famamque suam obstringat et conetur Germanos principes
ad nos pertrahere.
Exspecto dum mihi respondeat.
Admiraldus eum
urget.
Si elicita fuerit subscriptio, haec res pariet nobis
iucundos ludos.
Interea melior est ecclesiarum conditio quam
existimes, et maior libertas: quia sua illis religio manet
intacta.
Confessio regi oblata cum Catechismo illis permittitur.
Denique nulla mixtura.
Timendum vero non est ne papistae
Augustanam confessionem, si centies obtrusa fuerit, recipiant.
Quia meae in Ieremiam praelectiones proximis nundinis edentur,
librum placuit Palatino dicare.
In praefatione breviter
complector totius controversiae summam.
Ita fiet ut Brentius se
contra me vertat.
Pater puerorum qui has tibi reddent rogavit ut eos tibi
commendarem.
Porro molestiam tibi exhiberi non cupit, sed quum
tulerit occasio, ut inquiras quam modeste se gerant et cures in
officio contineri.
Ionvillaeus tuus te reverenter et ex animo salutat.
Io.
Calvinus tuus.
