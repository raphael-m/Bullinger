<nr>[42135]</nr>
<ae>Bullinger an Hans Rudolf Bullinger.</ae>
(Zürich), 29. August 1572.
Zürich ZB, Ms F 37, 360. / Orig.(Aut.)
Gott mitt uns. Fürgeliepter sun, ich dancken dir und Susanna
umb den hasen, den
du mir die wuchen gesandt; ist mir wol kummen. Dargägen
schicken ich dir dise 2
bratfisch; nimm für guͦt, und ässendts in fröuden mitt
einandren. So schänckt
üch beiden vetter Josue dise zwen schönen keling in das bad,
wünscht üch, das ir
gsundtlich und wol badint; gruͤst üch trüwlich, bittet, ir
nämind für guͦt von imm.
Wie du begärt, also schicken ich dir da ein zedel; magst inn
wol schicken. Die
nüw zytung stadt ouch daran. Umb din nüw zytung dancken ich
trüwlich. j. Hansen
Peyer und dir wünschen von gott, das es also ergangen sye;
das der statthallter
hinwäg geritten, so es war, were das sigel an brieff. Gott
gäb gnad und sig. Grüß mir trüwlich j. Hansen.
Die uß Italia kummend, sagend, die Venediger habind Zaram
nitt verloren; sige
wol nach gstanden, aber behallten. Sy habind alein mitt iren
schiffen on hilff
der Hispanier den Ochiali geschlagen und gefangen und imm
scharmuͦtz uff 40
schiff den Türggen erlegt und gefangen mitt herrlichem sig.
Obs war sye, werdent
wir bald vernemmen. Von Leon, Genff, Straßburg, Nürenberg
und Augspurg hab ich
diser zyt nüt, ouch nüt von Chur, warten imerdar etc.
Daß veßli zum alantwyn hat dir nächt min Dorothe hinuß
geordnet; wenn wir
erläbend den herpst und du mir ettwas guͦts daryn
thuͦst, wil ichs umb üch
verdienen. Gott sye mitt dir, Susanna und kindern. Alle
gruͤssend üch.
Datum in yl  29. augusti 1572.
Bullinger der allt.
Minem fürgeliepten sun Hansen Rodolffen Bullingern,
pfarreren zuͦ Berg.
