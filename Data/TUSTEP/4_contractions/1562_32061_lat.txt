<nr>[32061]</nr>
<ae>Bullinger an Johannes Calvin</ae>
Zürich, 19. April 1562.
<vo>Zürich StA, E II 342a, 424. / Orig.
(Aut.)
Ep.Calv. 3773 (XIX, 391f)
S. D. Summo cum desiderio accepi tuas, domine colendissime et frater charissime, sed maximo cum dolore legi, dum cerno universam inter se Galliam commissam.
Libenter audio illustrissimum principem Condensem bene instructum esse.
Oremus ergo dominum, ut adsit exercitui eius et ut mature faciat deo duce, quod facturus est; est enim in mora periculum ingens.
Verum est conscribendum regi militem e Helvetiis; ideo enim comitia indixit ad 26. aprilis Saloduri.
Sat tamen scio aliquot modestiores
missuros potius pacificatores quam interfectores.
Urgeo hic, quantum possum, ne nostri cum Urbibus suo desint officio.
Rursus scio Quinquepagicorum multos iam esse paratos ad quamvis crudelitatem exercendam.
Cur vero non scribit Condensis ad urbes 4, et causam suam paucis aperit eis? Scriptum quod misisti impressum iam curo converti in Germanicum, ut Brentius legere vel audire et intelligere possit.
Dudum vidi omnia adversariorum huc spectare ut funditus excindamur.
Sed sumus in manu domini.
Quod ei visum fuerit fiat.
Conferat is saltem nobis constantiam in vero.
Quaeso, mi frater, effice ut mature intelligamus quousque res in Gallia sit progressa, ut si bonum sit curae nostrae leniantur et gaudeamus in domino, aut si malum sit condoleamus et oremus, et nostram operam illis fideliter conferamus.
Non recusabo ego facere quod vires meae poterunt perficere.
Utinam vero possim plurimum.
Missa est superioribus diebus huc citatio et fides publica ex concilio.
Vocantur enim urbes Helveticae in concilium.
Semel enim statuerunt isti homines progredi in suo instituto, et si deus permiserit omnia cruore innoxio replere.
Dominus servator noster tueatur nos a malo.
Vale et nos in Christo ama.
Dominus defendat te et servet.
Celerrime has scripsi.
Tiguri  19. aprilis 1562.
                                    Tuus ex animo Bullingerus.
Clarissimo viro d.
Ioanni Calvino, Genevensis ecclesiae fideli ministro, domino honorando et fratri charissimo suo.
