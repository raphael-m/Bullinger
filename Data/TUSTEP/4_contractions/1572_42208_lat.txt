<nr>[42208]</nr>
<ae>Johann Konrad Ulmer an Bullinger.</ae>
(Schaffhausen), 17. Dezember 1572.
Zürich StA, E II 377, 2528. / Orig.(Aut.)
S. D.  Epistolam 12. decembris abs te scriptam, clarissime
vir et pater in
Christo summe colende, 15. eiusdem mensis accepi una cum
his, quae Sangallo ab
amico accepisti, pro quibus reverenter gratias ago. Non
dubito dominum praeter
omnium expectationem propediem excitaturum, qui suam
ecclesiam quasi iam
desperatam defendat. Metuo, ne nostri in comitiis Badensibus
nimium legato
versipelli credant, qui mellitis suis verbis et antea saepe
nostros decepit.
Quod de scripto pontificio a me converso et brevibus
commonefactionibus
consperso mones, eodem quo ad me epistola tua delata est,
perfeci; misi enim
scriptum illud ad d. Martinum Peyerum habitantem in agro, ut
Basileae imprimi
procuret; nihil autem inspersi, nisi quae illius Rapsacis
verba extorserunt, ea
moderatione usus, ut Germanos omnes tam evangelicos quam
papisticos excitarem,
ne deserant patriam et libertatem nostram avitam tyrannidi
pontificum, Gallorum
et Hispanorum contra fidem imperio datam prodant etc.
Remitto nova, quae
Sangallo accepta nobis quoque communicasti, sicuti petebas.
Mitto simul carmen
Germanicum a me noctu potius quam interdiu compositum,* (*
a.R.: "ein solches
mit Datum v. 22. Nov. 1571 im gleichen Band f. 2513f. ['Ein
Gedichte, wie
man des leidigen zancks im h. nachtmal möchte abkomen.'].)
non ut his nugis
humanitatem tuam indigere putem, sed ut, quae meae et
amicorum cogitationes
sint, cognoscas. Utinam nostri a foedere Gallico liberentur,
ne cum latronibus propediem misere pereant.
Vale in Christo cum tuis omnibus. Resalutant tuam
humanitatem et symmystas d.d.
consules, doctores Burgoverus et Peyerus omnesque fratres.
Datum festinantissime  17. decembris anno domini 1572.
Tuae humanitatis studiosissimus Iohannes Conradus Ulmerus.
Clarissimo viro atque eximio Iesu Christi servo d. Henrico
Bullingero seniori,
ecclesiae Tigurinae antistiti fidelissimo, domino et patri
suo in Christo summe
colendo.
                          Zürich.
