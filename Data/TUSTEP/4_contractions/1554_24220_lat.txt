<nr>[24220]</nr>
<ae>Sebastien de l'Aubespine an Bullinger</ae>
Solothurn, 26. Oktober 1554.
Zürich StA, E II 359, 2908. / Orig.(Aut.)
S.P. Domine, quum/quid nobilis hac per postas transiens mihi
narravit sibi obviam factum esse dominum Vergerium et cum eo
collocutum, ego statim cogitavi, quod ergo ad te equitaret
et inde ad me; cupio enim illum videre et de multis cum eo
colloqui, antequam ducatum Wirttembergensem ingrediatur.
Quod maxime desidero ut intelligat. Ego adeo Friburgum, ubi
sum per tres vel quatuor dies commoraturus et statim
rediturus. Quodsi forsitan non possit ad me venire, ut per
suas spem fecit, scribat mihi, quo tandat et qua via et
ratione meas ei reddi poterunt. Nova a me preter ultimo
scripta nihil expecta; arma cano et gravissima bella; nam in
pace et induciis nulla spes. Caesar vocat filium et parat se
pro certo ad iter, ut beatus ille imperium hereditarium
reddat scilicet. Si queras, cur Caesar non pacem rescendat
in Germania, audi: certum est in fine novembris venturum,
si per principes et suam valetudinem liceat. Interea magnis
donis, artibus, practicis tentat pro filio matrimonium
Anglicanum; resistunt fortiter magnates, sed tamen nonnulli
victi sunt donis, et ipsa regina non videtur aliena; spero
tamen deum reipublicae christianae adfuturum.
Ex Germania habemus regem Romanum et filios cum principibus
contra Caesarem et istam monarchiam consentire. Sed laudo
syncerum tuum de istis conventibus iudicium; a quindecim
annis omnibus fere interfui, sed certa esse scio, que de
illis scribis. Propterea timeo semper, ne Caesarum artes
vincant fratris bonitatem et principum multorum
simplicitatem et tandem fiat ex re seria collusio quedam
inter eos in preiudicium imperii et totius reipublicae
christianae. Quare lubenter haberem tuum super istis
iudicium, an scilicet credas fratrem et principes serio
agere. Vale bene, vir optime. Ex Soluturo  26a octobris
festinanter.
Tuus semper Bassafontaneus.
Princeps Hispanię instituerat filiam Portugalię
ducere; sed audita morte regis Anglię illa  statim
omisit.
Optimo viro et amico domino Bulingero.
            Tiguri.
