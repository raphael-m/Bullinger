<nr>[40034]</nr>
<ae>Tobias Egli an Bullinger.</ae>
Chur, 24. April 1570.
Zürich StA, E II 376, 179 . / Orig. (Aut.)
Graub. III, 182f. Exc.
S.  Etsi nullas hac vice a te acceperim, reverendissime
domine, tamen eruditum et elegantem istum, quem mihi paterne
commendaras, absque meis literis nolui dimittere. Plaerosque
dies, ex quo hic fuit, apud d. legatum exegit, caeteras
adversa valetudine ego ita consumpsi, ut ne micam quidem
officiorum beneficiorumve in illum conferre potuerim, etsi
maxime voluissem. Continuavi hactenus functionis meae
labores, sed quam aegre, quam difficile, quam sine ullo
adiutore, novit ille, quem nihil celari potest. Rerum
Italicarum nihil, quod sit certum, habeo prorsus. Pacem in
Galliis factam mihi non fit verisimile, maxime dum utrinque
tantus fiat apparatus, quamvis legatus noster id asseverare
videatur; utinam syncera et stabilis sanciatur!    -     Emi
a d. Leonardo<f1>Leonhard Erni.<fe> tuo, dulcissime d. pater, 8 modios farinae
eosque Altorffii dolio quam exacte composui. Fuit in officio
plus quam frater Leonardus, et quicquid id fuit
supellectilis (quae tamen mera ex farina fuit, nulla alia
materia admixta), Rapperswilam avehi curavit. Ibidem opera
cuiusdam boni viri vix et ne vix quidem a nautis,
sceleratissimo hominum genere, navibus receptum est. Nautae
revoluto saepius dolio rati sunt, non farina tantum, sed
graviore aliqua materia, utpote ferro aut stanneis
instrumentis et intestinis, dolium repletum esse, ali[o]quin
tanti ponderis ex farinae solius vectura minime futurum.
Propterea sic statuente nauarcho Glaronense, Iacobo
Gallatheo, decreverunt reculas meas dolio quam optime
compactas non ultra vehere quam ad Pontem Lateritium, ubi
dolium [sint] effracturi et perscrutaturi, quo, si quid doli
in dolio lateret, magna mea [igno]minia et iactura
deprehendant. Deum immortalem, tantam istorum [Gla]ronensium
esse audaciam, ut bono viro mercem suam studio etiam
corrumpant, abalienent eiiciantque, quasi vero dolosum me
intra hoc decennium, quo eiusmodi itineribus sum usus,
unquam deprehenderint, ut tam male mihi fidere nunc
incipiant! Sic cogor praeter meritum et sine aquae maleficio
naufragium facere, sciens, quid periculi subsit, si hac
ratione vim inferre velint. Haec ideo scribo, ut, si quando
d. Ernius<f1>Leonhard Erni.<fe> appulerit, de mea integritate testari possit   -
nihil enim doli adiunximus   -, deinde, sicubi contingat
per occasionem d. quoque consuli, cui totum negocium
perscribam, ex ore d. Ernii<f1>Leonhard Erni.<fe> testimonium mihi ferre queas.
Praeterito anno non minori periculo et damno dolium
frumentarium plane corrump     in statione et portu Duggensi
voluerunt, quod deinde dupplici naulo et mercede persoluto
vix potui lacerum et madefactum diutina tempestate domum
attrahere. Tantam iniuriam tantumque dispendium ferre
amplius vix possum; id enim data opera et studio, non casu
aut fortuna aliqua evenit. Ignosce autem, reverendissime
domine, qui te tantis laboribus distentum non erubescam
onerare et obtundere rebus familiaribus meis. Obiit pridie
d. Remigius a Schouwenstein apoplexia. Haec ocyus.
Curię 1570.  24. aprilis.
Tuae dominationi
subiectissimus Thobias Iconius.
Petit denuo d. Carolus ex te erudiri, an doctores etiam
creentur Basileę. Scripsi fratribus Italis hisce diebus
et
quotidie nunc aliquid exspecto, quod impertiam. Salutant
tuam humanitatem d. consul, d. Pontisella, Gantnerus, d.
Garolus Carolus etc.
Ex cuiusdam papistici canonici literis significavit mihi
Carolus brevi matrimonium iri contractum inter Navarrenae
reginę filium et Palatini filiam aut e diverso, ferri
insuper inter papistas ducem Augustum missae sordes
recepturum, ut eo citius coronetur etc.
[Ohne Adresse.]
