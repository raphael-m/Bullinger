<nr>[25039]</nr>
<ae>Hans Ratgeb an Bullinger</ae>
Ferrara,  14. März 1555.
Zürich StA, E II 340, 221. / Orig.(Aut.)
Laus deo semper, adij  14. martzo 1555 in Ferara.
Mein gantz früntlicher gruͦtz und allzeitt mein
undertenige
dienst sej aüch von mir pereitt, ersammer, günstiger, lieber
herr und bruͦder in Cristo Jesu, her Hainrich Bullinger.
In
langer zeitt hab ich aüch nit geschriben noch ich fon üwer
wolstand vernomen, und wo es aüch und denn aüwer wol güenge,
wer mir ein fröyd; das hoff ich zuͦ gott, es stand wol umb
äuch. Sömlichs hof ich von äuch zuͦ vernemen. Nun, mein
herr
und lantzman, so ich auf die stund ain allso gewüsen potten
hab, so hab ich nit underlasse könen und äuch mein wolstand
und gesundthait anzeigen, gott hab lob, er und dank in
ewigkaidt. Amen. Der zeiger diss ist ein borger von Ferara,
hast Hans del Segrado, ein gar junger frommer mettsg[er] und
ein weitt gewandleter gesell, und wil durch Frankrich hieher
in Spangnia und in Engelland und Niderland und wider duerch
Taütschland ziehen und die lender pesehen; ist mein
früntlich pit an aüch, yr wellen ym ein guͦter mensch
zuͦgeben und in losen epes sehen yn der loblichen stat
Zürich, darmit er ouch unser natzion mög guͦtz nochsagen.
Dann fürwar, wer durch Zürich zücht, der seyd lob und er fon
yr; dri haben mir dess jungen fürsten fon Ferara folk alle
gesagt und alles guͦtz und zucht und er, die inen pewisen
ist. An demm tuͦnd yr mir ein dienst doran, und wormit ich
aüch kan dienen, so schaft und gepietten allzeitt; sollen yr
mich willige finden, und mer pit ich aüch, yr wellen mir
gruͤzen denn amma Fogler<f1>Hans Vogler.<fe> und Kuͦredt Gesller und
ma[gi]s[t]ro* (*a.R.: mas ro) Hans Fries und her Hainrich
Gölldli und sein hausfrowe. Darmitt sej der lieb gott mit
äüch und uns allen. Yn eil gemacht. Der bruͤdern sin 2.
Üwer allzeitt williger diener Hans Ratgeb.
[Adresse fehlt.]
