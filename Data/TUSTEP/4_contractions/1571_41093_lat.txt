<nr>[41093]</nr>
<ae>Johannes Hug an Bullinger.</ae>
Glarus, 24. Oktober 1571.
Zürich StA, E II 378, 1852. / Orig. (Aut.)
Gratia dei tecum per dominum nostrum Iesum Christum. Quoniam
tu, reverendissime dilectissimeque mi domine compater, prae
multis aliis mihi Glaronam proficiscenti tuam operam
pollicebaris, nuper tam audacter ad te scribere non veritus
eram. Impulit autem me praesens penuria, quae mihi cum aliis
multis communis est. Confido itaque te mihi hanc
importunitatem pro tua erga me benignitate facilius
condonaturum, cum urgentem necessitatem recte expenderis,
teque obnixe rogo, ut in ea re id agere digneris, quod
sedulum patrem erga filium, quem semper tenerrime adamavit,
facere consuevit. Tu enim pro tua prudentia novisti, penes
quos res mea tentanda sit. Postquam enim consul noster
Camensis piae memoriae obiit, neminem scio, cuius opem
implorare possim. Legimus apud nos nova illa, quae hic tibi
restituo, gratias tibi pariter omnes agimus ingentes, quod
de iis nos certiores feceris, rogamusque, ut idem semper
facere non cesses. Commendant se tibi d. Beldii p[raeclarae]
m[emoriae] filii cupiuntque eam familiaritatem, quam cum
patre eorum habuisti, tecum renovare et fidelissime
conservare, sicut id (ut existimo) ipsorummet literae
testabuntur. Tu, mi pater, haec boni consulito, et vive in
domino foeliciter, qui tibi tuisque benedicat in secula.
Amen.
Glaronae  24. octobris anno [15]71.
Salutem tibi dicunt d. Avienus, Frid[olinus] Schulerus et
alii viri permulti, uxor item mea te cum tota familia salvum
cupit. Iterum vale.
Tui
amantissimus Iohannes Hugo Glaronae.
Dem frommen, erwyrdigen, wolgelerten herren m. Heinrychen
Bullingern, pfarrhern zum Großen Münster zuͦ Zürich, synem
fürgeliepten, früntlichen, lieben herren und gfatteren,
zuͦ
handen.
