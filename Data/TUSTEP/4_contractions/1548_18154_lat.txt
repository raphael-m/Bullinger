<nr>[18154]</nr>
<ae>Joachim Aberlin an Bullinger</ae>
^&x Korrektur zur Biogr.: 1554 nicht mehr in Göppingen, sd.
schon 1552 im Elsass, s. Chr. Zürcher, Pellikan, S. 140^&x{
<od>Heiningen, 10. Juli 1548</od>
<vo>Autograph: Zürich StA, E II 356, 75. (Siegel....)
<dr>Ungedruckt</dr>
<re>Regest</re>
<tx>Dolorem excute, mi frater, me tantum insumpsisse
sumptuum, eo quod tabellionem ad tuam misi humanitatem;
versuram enim feci, cuius me nunquam pęnitebit. Diomedis
certe et Glauci mutatio fuit, quicquid exposui. Argentum
dedi, non aurum neque aes Corinthium, sed divina, quae
nunquam pensare possum, accepi, nempe commentarios in
Marcum, Lucam, Acta apostolorum et Seriem temporum cum 4
libris Adversus catabaptistas. Nunc aureum per Ioannem
Scholasticum calceatorem Tigurinum, qui in amaro fonte
lavit, tibi remitto, ut Froscho - vero satisfacere possis;
quod supererit, tuae uxori meo nomine loco mnemosyni dabis.
Quatuor calendarii Decem in margine tenentes praecepta sive
verba, quibus implicuit libros, perplacent. Nos brevitatis
caussa olim ea utcunque comprehendimus hoc disticho:
^$Unum, simulachrum, iuravit, sabbato sancto,
^$Ah pater, occisor, moechus, fur, testis, et optat.
^$Te sursum ac deorsum nostri caussa cursitasse, gratiam
habeo, relaturus etiam, ubicunque sese occasio obtulerit.
Quis ad te argumenta vel sophismata potius miserit, divinare
non possum. In re politica ac ecclesiastica eque instantes
video clamatores nostros, declamatores nominare hos Protheos
atque Euripos minime decet. Nunc de libris abscondendis, non
emendis solliciti sumus; adeo omnia apud nos versantur in
trivio. Octava die iulii fama ad nos venit comitem de
Beirren (sub cuius potestate ante biennium 30000 pedites
erant) brevi adducturum multos equites, qui aliquamdiu sese
apud nos vasa inexplebilia strenuosque potatores et
episcythizantes ostenderunt. Quid caput sine lingua ranaque
Seriphia coaxet sive, ut cum Aristophane loquar, frexet
cardignostis novit. Nuper quadringenti cives Wirtenbergenses
Moraviam Austriamque petiere; multi his diebus sequentur
eos, nisi copiam mutandi locum Stuͦtgardiae impetrare non
possint. Lerna et Camarina malorum, imo onus Babylonis in
civitatibus hincinde adeo fervet ac sevit ob missam non
missam, ut ille non male mihi cecinisse hoc versu videatur:
^$Cunctorum genitrix et nutrix missa malorum.
^$Bene Nestor in comoedia dixit: "O stulte popule, ut ad
speciem semper es intentus exteram", et Ludovicus Vives De
veritate fidei christiana lib. 2. cap. 13.: "Daemon vult
etiam recitari missam vel missas." Domitius Calderinus ne
missam quidem volebat audire, et quum ab amicis eo
duceretur, dixisse fertur: "Eamus ad communem errorem."
Amplectenda igitur nostris temporibus illa carmina:
^$Iam satis est, missam missam faciamus oportet,
^$Ut rem iam valeat nomen habere suam.
^$Missa quidem toties, sed nondum est facta, vocatur;
^$Nil opus est dici, ni quoque fiat idem.
^$De amuso et atheo Interim libro ad interitum evangelii
fictum libentius tacere volo quam parum dicere. Tedet
meminisse flebile hoc pondus, mundum inquam immundum a
diabolo adeo fascinatum, ut mendacio libentius quam
veritati, lucro potius quam pietati adhaereat.
^$Vale meque, ut facis, ama.
^$Heyningae 10. die iulii anno 1548.
<un>Ioachim Aberlin.
<lz>[Adresse] Docto ac pio Heinricho Bullingero, Tigurinorum
episcopo S.
