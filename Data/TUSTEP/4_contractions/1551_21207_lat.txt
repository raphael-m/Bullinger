<nr>[21207]</nr>
<ae>Johannes Haller an Bullinger</ae>
Bern, 7. September 1551.
Orig. (Aut.)
(Teildruck in CO 19, 177f.
{Ep. Calv. 1529} )
S.  Hodie tuas accepi per iuvenem illum, qui Vergerium illuc
comitabatur. Mitto hic ad illum, quas interea a Vireto ad
illum directas accepi. Dicas illi me sedulo curaturum esse,
quae mihi per literas mandavit, et procedere Apiarium ultra
omnem spem nostram. Fratres Augustanos expectamus hodie.
Proh deum, quis erit concilii finis, cum talia habeat
principia? Metuo, ne in nobis quoque tandem haec cudatur
faba. Misereatur nostri dominus et dissipet tandem
Neronianos istos conatus!
Quod motum illum Gallorum nostrorum attinet et causam
Maurisii, scias velim et illum et adversarios suos nobiles
Gallos iam hic esse in urbe. Hodie causa ipsorum coram
senatu est acta, et ad consistorium simul et omnes ministros
et professores transmissa. Die Mercurii audietur. Metuo
valde, ne inter nos quoque discordiam sit paritura, sicut
causa Zebedęi olim inter praedecessores nostros. Vix enim
papae nomen puto tam odiosum esse Iodoco quam Calvini, ut ex
proximis meis facile intellexisti. Rediit heri ex Geneva.
Nescio dum an Calvinum fuerit allocutus necne. Ad nos quidem
Calvinus scripsit pro nobilibus illis Maurisii adversariis,
quorum unus est consobrinus episcopi Noviodunensis, alter
affinis d. Iacobi a Burgundia domini Fallesii etc., tertius
nepos ex fratre Lazari Bayfii, hominis literatissimi. Sed
metuo ne literae illis illae plus sint apud multos
incommodaturae quam profuturae. Laborabimus tamen diligenter
quantum possumus ut in pace transigantur omnia.
Lausannę pestis adhuc saevit et subinde magis ac magis
invalescit. Rodolphus Wonlichius quartana sua, quam secum
Tiguro attulit, adhuc vexatur et tantopere ut nunquam magis
antea, nec convenit illi Gallorum vivendi ratio. Optaret a
vobis, ut ad tempus liceret illi Tigurum redire, donec
convalesceret iterum. Quod et ego pro illo oro ideoque
literas, quibus suum mihi dolorem exponit, ad te mitto, non
ut tu legas, cum aliis sis occupatus, sed ut aliis legendas
tradas et tuis consiliis iuves, ut quamprimum accepta
pecunia, quam diu expectavit, revocetur. Si alium placeret
Notzio addere, consulerem, ut Vinslerus, qui hic iam solus
est, illuc mitteretur, qui etiam magis se Gallorum moribus
posset attemperare. Haec ad te, quoniam ad d. Ammianum iam
scribere non vacet. Sint hae illi tecum* communes. (* a.R.:
Die letzten Worte sind unterstrichen. Am Rd. die Bem.: "Nisi
forte propter Iodocum tibi retinere velis, id quod magis
placet:") Fratri meo quoque has reddi curabis. Dominus sit
tecum et cum omnibus tuis. Salutat te Musculus cum omnibus
suis; salutant te mei quoque.  Vale.
Bernae  7. septembris 1551.
Tuus Io[annes] Hallerus.
Musculus mittit tibi exemplar suorum de concilio
[dia]logorum.
Clarissimo viro d. Heinrycho Bullingero, Tigurinae
ecclesię pastori fidelissimo, domino et compatri
observando.
Tiguri.
