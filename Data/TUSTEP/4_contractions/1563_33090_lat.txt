<nr>[33090]</nr>
<ae>Bullinger an Ambrosius Blarer</ae>
(Zürich, ca 15 . Juli 1563).
Zürich StA, E II 341, 3372. / Orig.
(Aut.)
Bl.
III, 777 R.
S. Nisi vero dominus, qui hucusque caussam evangelii sui
renitentibus hominibus partim, stertentibus vero partim per
potentissima regna promovit, nunc in Gallia fortem admoverit
manum, nescio quid effectura videtur synodus illa episcoporum et
doctorum infausta.
Quid isti pronuntiaturi sint, dubitare non
possumus.
Orandus est ergo dominus, ut caussae suae et miseris
oppressisque papae tyrannide adsit.
Mitto tibi chartam
supplicationis, opinor, et libellum confessionis; poteris tu
summam postea rerum mihi indicare.
Gratificaretur mihi d.
Rombol[etus], si summa rerum capita in confessione mihi annotaret
in chartam.
Caussam illam matrimonialem dum propius aspitio videntur maritus
ille sororis demortuae et uxor filii alterius sororis in 2. gradu
esse affinitatis eamque ob causam non posse coniungi iuxta leges
nostras, quae 2. gradum in affinitate prohibent.
Etenim primus
affinitatis gradus est duarum sororum; affines sunt mariti
illarum sororum.
Secundus gradus est connubium filiorum et
filiarum sororum illarum; uxor filii eadem dicitur caro cum filio
marito; videtur ergo esse in 2. gradu affinitatis ad maritum
illum sororis alterae respiciendo.
Gregorius 35. quaestione 5.
sic dicit: "Porro de affinitate, quam dicitis parentelam esse,
quae ad virum ex parte uxoris seu ex parte viri ad uxorem
pertinet, manifestissima ratio est, quia, si secundum divinam
sententiam ego et uxor mea sumus una caro, profecto mihi et illi
mea suaque parentela propinquitas una efficitur.
Quocirca ego et
soror uxoris meae in uno et in primo gradu erimus, filius vero
eius in secundo gradu erit a me, neptis vero tertio, idque
utrinque in caeteris agendum est successionibus.
Uxorem vero
propinqui, cuiuscunque gradus sit, ita me oportet attendere,
quemadmodum ipsius quoque gradus aliqua foemina propriae
propinquitatis sit, quod nimirum uxori de propinquitate viri sui
in cunctis cognationis gradibus convenit observari.
Qui vero
aliorsum sentiunt, antichristi sunt, a quibus tanto fortius nos
oportet cavere, quanto apertius deprehenditis illos divinas leges
oppugnare" etc.
Haec ibi.
Videretur ergo commodum, si suaderetur
viro illi, qui propinquae suae misceri cupit, abstineat, maxime
cum in tam arcta propinquitate multi possint male de illo loqui
et iudicibus quoque maledicere, qui in 2. gradu affinitatis
coniunctos alias admittatis ad connubium.
Meliora non habeo nunc;
si tibi meliora  obvenerunt, frui iis licet; videtur tamen caute
agendum.
Vive et vale aeternum.
Tuus Bullingerus
[Ohne Adresse].    Aut.
Entwurf?  Über das Datum s.
. . . . .
