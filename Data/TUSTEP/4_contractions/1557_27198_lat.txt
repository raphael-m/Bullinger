<nr>[27198]</nr>
<ae>Francesco Lismanini an Bullinger</ae>
<od>
Tomice, 8. September 1557.
ZÃ¼rich StA, E II 335, 2305. Oroig.
(Aut.)
Teildruck: Ep.Calv.2703(XVI, 607f)Exc.
Wotschke 69.
Stanislaus ille tibi et notus et charus referet inter prandendum, quae ego vix triduo ad te perscriberem.
Interfuit omnibus, quae dominus toto hoc tempore (quo ego velut alter Saturnus latitavi) in causa religionis effecit.
His igitur in Stanislaum reiectis te rogo, mi domine et frater colendissime, ut tua authoritate adducas piam et egregiam matronam d.
Luciam Belloram Locarnensem, ut comitetur meam coniugem.
Scribo de hac re multis, sed novi, quam efficaciter persuadere soles, quae vis, hoc
est optima.
Valdensium Apologia quam tibi nunc mitto opus habet commendatione vestrae ecclesiae aut censura, quare omnium hic piorum nomine te et omnes tuos symmystas rogo ut serio hic nobis adsitis, quo tolli possint remorae quas Sathan iniicit ne pulcherrimum hoc aedificium assurgat.
Dedi Stanislao memoriae causa descriptos locos qui examine indigent.
Qui confessioni Augustanae sunt addicti abhorrent doctrinam Valdensium.
Et a d.
a Lasco sententia quoque dissentiunt.
D. a Lasco rursum Valdenses per omnia
non probat nec cum confessioni Augustanae addictis sibi convenit, ut ex eius libello, cui titulus est: Purgatio Ministrorum etc.
apparet.
Valdenses vero ne tantillum a confessione sua et apologia discedent, nisi iudicium primorum in ecclesia dei virorum, idque ex verbo dei, accesserit.
Iis adiuncti sunt primarii ex proceribus et nobilitate viri complures, qui ita ex eorum praescripto et sentiunt et vivunt, ut malint exulare, quam aliorum uti ministerio.
Mihi hoc remedium praesentaneum videtur,
ut quam primum exhiberi possit istarum ecclesiarum iudicium.
Ad hoc mitto aliquot exemplaria Apologiae et duo in quibus est quoque confessio.
Commendo tibi diligentissime d. Iulium Maresium, Dlusios fratres et hunc Conradum tibi a patre, viro pio et nobili, commendatum.
Si d. Ioannes Beccaria susceperit eius curam, faciet rem piam et puero valde utilem; opus enim habet severo curatore.
Quodsi is abnegarit, non video, cui committi possit, praeterquam d. Wolphium, idque multis rationibus adductus cuperem, ea tamen lege, ut novercam potius agat erga eum quam matrem; nosti carmen.
Biennium egit Patavii nullo cum fructu, utinam non summo
cum damno; ad vos mittit(ur) tanquam ad perfectissimos medicos animarum.
Quod mei amanter in tuis ad magnificam d.
Dlusiam memineris, habeo tibi quas possum gratias, quando referre non datur.
Vale, vir dei, ecclesiarum Polonicarum Lismaninique tui in tuis ad deum precibus memor.
Ex Tomice 8. septembris 1557.
Saluto amanter et reverenter primo tuam coniugem, filios, filias, generos, natos natorum et, si fieri possit, eos etiam, qui nascuntur ab illis, dein omnes, qui tecum laborant in fertilissima ista vinea, dominos et fratres meos colendissimos.
Franciscus Lismaninus tuus.
(f. 2305b.) Doctrina et pietate praestantissimo d.
Heinrycho Bullingero, Tigurinae ecclesiae pastori fi(delis)simo, domino et fratri observandissimo.
^$Tiguri.
