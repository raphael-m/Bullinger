<nr>[42004]</nr>
<ae>Bullinger an Tobias Egli.</ae>
Zürich, 18. Januar 1572.
Zürich StA, E II 342a, 651. / Orig. (Aut.)
Graub. III, 286f.
S. D.  Non potui per varia impeditus negotia ante dies 8,
cum tuas bene longas
de ca[uss]a Rezuntiana scriptas accepissem, respondere.
Mandavi ergo
Lucio nostro tibi significaret tuas mihi redditas esse, sed
et illas, quas
Gessnero tradideras, per me esse curatas; misi eas Basileam
ad d. Zvingerum.
Licet ille nihil responderit, tamen illum spero fecisse
officium.
Expectamus te, frater, cupide. Sed audi meam solicitudinem:
Scis ingenia
adversariorum nostrorum subdola et vafra esse, denique
maligna. Quid si Rhezu*
(* a.R.: Rezi .. od. Rezu m. Abkürzgszeichen Reziensis,
Rezunziensis?) ille
tuus adversarius te deferret apud Svizios, per quorum
ditionem te transire
oportet, illique caussis effictis, ut facile inveniunt, te
interciperent?
Meliora spero, sed tamen amore et studio tui meas
cogitationes forte inanes
celare te non possum in hoc, ut in profectione sis
circumspectior. Reliqua omnia
in tuum differo adventum. Forte post octiduum copiosius mihi
scribendi argumentum suppeditabitur.
Optime vale. Dominus te protegat ab omni malo. Saluta d.
Campellum, d. consules,
Gregorium, Pontisellam, Bonetum, d. Ruinellam et omnes notos
atque bonos.
Tiguri  18. ianuarii 1572.
Bullingerus tuus.
Salutant te mei omnes.
Ornatissimo viro et fideli ecclesiae Christi apud Curienses
ministro d. Tobiae
Eglio, domino meo honorando et fratri charissimo.
Chur.
