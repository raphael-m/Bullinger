<nr>[21191]</nr>
<ae>John Burcher an Bullinger</ae>
Straßburg, 10. August 1551.
Zürich StA, E II 343a, 444.
Zur.lett. III, S. 680f.
Ep.Tig. III, S. 440f.
Orig. (Aut.)
Argentinae  10. augusti 1553.
S. P.  Quod optarem proximis literis, Bullingere amicissime,
en mitto ad te, d. P[etri] Martyris disputationem et
libellum de eucharistia. Nolui te fraudare tanta laetitia
diutius, nescio tamen, an forsan antea acceperis; quodsi
acceperis, functus tamen sum officio meo. Viri undequaque
doctissimi laudabis diligentiam et labores. Acriter
dimicatum est cum hominibus acutis nimium et perversis;
palman tamen tulit, quod certe omnibus bonis gaudio maximo
est. Simili si posset Cantabrigia ornari viro, quam
foelicissima foret Anglia nostra! Optant nonnulli primi
ordinis in Anglia viri Musculum eius loco substitui; renuit
tamen ipse, ut audio, conditionem. Ausim tamen ipse
promittere, ut si velit hoc munus obire, non minorem apud
regem bonosque omnes assequuturum gratiam quam ipse Bucerus,
neque tam perverse doctos Cantabrigiae atque Oxoniis d.
Petrus inveniet. Suspecti enim semper erant huius academiae
alumni haereseos, ut vocant, apud veteres doctos et
indoctos, quo facile iudicare posses horum studia synceriora
Oxoniensibus semper fuisse; inde enim eruperunt Coxei,
Hoperi et, quem primo loco nominari debui, Cranmeri
caeterique id genus doctissimi viri, neque est, cur tam ab
hac vocatione horreat; honestius enim est regno quam
civitati subvenire. Quare omni dubio humano abiecto officium
meo iuditio christiani faceret, si toties vocatus tandem
acquiesceret; quodsi non fecerit, vix suspicionem
pusillanimi et minus strenui aufugiet. Quod superest, non
dubito, quin tu cum viro acturus sis; si posset persuaderi,
fac sciam; curabo, ut ei provideretur de viatico, et quae
praeterea necessaria sunt. Uxorem et liberos salvos cupio.
Saluta amicos omnes. Bene vale. Nova proximis ante triduum
hinc ad Valentinum Nußboum missis omnia commemoravi, quae
scirem, nec interea quicquam accidit.  Vale.
I[oannes]  B[urcherus] tuus totus.
Libellum tuum, quo respondisti calumniis ultimis Lutheri,
cum adiuncto eiusdem calumniae libello cuperem quam avide.
Sunt, qui habent responsum tuum, sed carent libello Lutheri;
quare coniunctum utrumque vellem, quo possent et calumniae
erroresque Lutheri vestrumque responsum cerni.
D. H. Bullingero, amico charo.
                  Tiguri.
