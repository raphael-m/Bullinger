<nr>[19165]</nr>
<ae>Baldassare Altieri an Bullinger</ae>
<od>Chur, 8. Juli 1549</od>
<vo>Autograph: Zürich StA, E II 365,471.(Siegel...)</vo>
<dr> </dr>
<re> </re>
<tx>Christianissimo Bul[l]ingere, servet te Dominus in
ministerio verbi sui. Vereor, ne meę tibi redditę non sint;
nam trinas misi, binas ex Sangallo, alteras vero isthinc, neque
enim tu solitus es non respondere his, qui te in Domino diligunt
atque observant. Quare literas tuas mirifice expecto, quę me
erudiant de rebus omnibus. Efflagitaram abs te causas, quare hoc
fędus recusastis simul cum articulis a rege Gallorum vobis
propositis; utrunque mihi maxime necessarium fore arbitror apud
dominos Venetos, cum ad eos venero. Itaque te rogo, ut in hac re
mihi inservias ac simul addas, quę postea fuerint insecuta in
eadem causa, deinde significes, num literas meas omnes
acceperis, postremo ut has quam primum Basileam transmittas ac
tibi curę sit transmittere ea exemplaris, quę Geneva isthuc ad
F[r]oscoverum mitti debebant. Ego a domino Blasio, quas dedisti,
iamdudum accepi. Saluta (amabo) istos Dei sanctos meo quidem
nomine meque in Domino diligas, in quo recte valeas. Manebo hic
usque ad comitia, quę futura sunt in his partibus ad 17. huius
mensis. Salutant te ii ministri.
^$Datum Curię, ad 8. iulii 1549.
^$Tui studiosissimus Balthasar Alterius.
<lz>[Adresse .......]: Doctissimo ac piissimo ecclesię
Tigurinę antistiti domino Henryco Bul[l]ingero, domino suo
semper colendo. Tigurum.
