<nr>[43062]</nr>
<ae>Tobias Egli an Bullinger.</ae>
(Chur), 21. april 1573.
Zürich StA, E II 377, 2556. / Orig. (Aut.)
Gr. III, 418  Exc.
S.  Ago humanitati tuae gratias immortales, colendissime d.
pater, qui paterna
indulgentia et suavitate morem nobis gerere quotidie novi
aliquid auspicati ex
Gallia nobis mittendo non dubites. Vicissim, ut dispari
tamen ratione vices
rependam, ea, quae collegi de rebus nostris antegressis,
submitto et hodie demum
a pastore Thusano historiae seriem et nucleum exspecto, quem
proxime mittam. Tu
interea dominum pro nobis et salute rerum rogabis, ut is
omne dextre et
fructuose finiat in nominis sui gloriam et huius ecclesiae
salutem. Non miror
autem, si facultas mihi discedendi hinc daretur, homines
adeo mendaces mihi
affuturos, qui turbarum istarum me autorem essent dicturi,
cum et Christus
seditiosus vocatus fuerit et eo nomine fere condemnatus. Sed
quid veritas et
innocentia hominum diabolicorum mendacissima moratur
iudicia? Nemo tamen, ne
impudentissimus quisque, hic hanc turbarum molem nobis
imputat: et id facturi
essent vestri, quorum assertio et vindicatio solatio nobis
esse debebat, cum
optimi quique dubitare haud queant, quam inique nobiscum et
cum ecclesia agatur? Caetera alias.
Salutat te optimus noster consul Willius et d. Rodolphum
Gvaltherum itemque Carolus et boni non pauci.
Ocyssime.  21. aprilis 73.
Tuae amplitudini subiectissimus Th[obias] Ic[onius].
D. Hallero historiae, quicquid est, legendum transmittas,
sicuti assoles.
Amplissimo viro d. d. Heinrycho Bullingero, Tigurinae
ecclesiae antistiti
primario et clarissimo, domino suo singulari reverentia
colendissimo.
Zürich an h. pfarrer zum Großen Münster.
