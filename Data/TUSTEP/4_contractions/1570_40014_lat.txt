<nr>[40014]</nr>
<ae>Bullinger an Tobias Egli.</ae>
Zürich, 10. Februar 1570.
Zürich StA, E II 342a, 585. / Orig. (Aut.)
Graub. III, 177 R.
S. D.   Accepi tuas, dilecte frater, ac gratulor tibi, quod
dominus nova te prole parentem fecerit; dominus idem
benedicat ei tibique et uxori, quam incolumem peperisse
gaudeo. Toties vero expertus, quid sit augeri liberis et
habere puerperam et quanta incumbant negotia, facile tibi
condono, qui sis scribendo brevior. Literas Basileam
destinatas per primum quemque tutum tabellionem expediam;
sensi enim pecunias esse inclusas, unde intelligo maiore
fide opus esse et diligentia. Faciam ergo, quod potero.
Campellum et ordine omnes, quos mihi commemoras, oro ut
familiarissime resalutare digneris. Literas accepi satis
copiosas Lugduno, Geneva, Berna, Nerobergo, Heydelberga et
aliunde. Summa omnium agitari de comitiis imperialibus
Augustam Vindelicorum conscribendis, quae alii quidem
processura putent certo, alii abdubitent. Ego propter res
Turcicas aliquando indicendas puto, nisi iam sunt indictae.
Badam quoque ad 26. huius mensis generalia Helvetiorum
comitia a nostris sunt conscripta, ut scis. In Gallia
scribunt in hybernis agere admirallium non procul a Tolosa;
regios sese accingere et reniti illis; regem Lutetiae esse;
agitari de pace, quam alii dolosam fore suspicantur, alii
tollerabilem, quod utraque pars bello sit fatigata. Dominus
concedat bonam pacem! Albanus in Belgio saevit inhumaniter.
Creditur seditionem in Anglia excitasse aliis quoque
adiuvantibus. Northumbrus collegerat ad 18000 seditiosorum
contra reginam. Haec supra 30000 duxit; priusquam
confligeret, pacem obtulit et veniam omnibus reversis domum.
Ergo plus quam 3. pars defecit a Northumbro; alii et residui
dicuntur dilapsi, authores malorum in arce quadam obsessi.
Northumbrus tamen captivus ductus est in turrim Londinensem.
Dicitur seditio compressa. In Hispania feliciter Mauri
dicuntur procedere, rex Madrillo derelicto progredi
Cordubam, grandem magistrum Maltae ab Hispano petere
auxilium. Huius generis infinita sunt alia, quae scribere
non vacat. Oremus dominum, ut nostri misereatur.
Dominus tecum. Festinantissime has scripsi. Saluta etiam
doctorem Ruinellam.
Tiguri  10. februarii 1570.
Tuus Bullingerus.
Ornatissimo viro d. Tobiae Eglio, Curiensis ecclesiae fideli
ministro, domino meo honorando et fratri charissimo.
Chur.
