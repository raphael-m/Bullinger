<nr>[26091]</nr>
<ae>Bullinger an Petrus Martyr Vermigli</ae>
<od>Zürich, 1. Mai 1556</od>
<vo>Autograph: Zürich StA, E II 342, 323.(Siegel...)</vo>
<dr> <dr>
<re> </re>
<tx>S. D. Gratulor mihi ipsi, vir clarissime idemque domine
colendissime et frater charissime, quod Apologetica mea
expositio tibi sic placuerit, quin imo gratias ago domino deo
nostro, ad quem unum referenda sunt omnia, quaecunque a nobis
fiunt digna laude, atque utinam sapiant aliquando adversarii
nostri et de crassa illa opinione sua altercari materiamque
exultandi adversariis nostris communibus suppeditare desinant.
Audisti [wiederholt] haud dubie clarissimum et sanctissimum
virum d. Conradum Pellicanum, coniunctissimum fratrem nostrum,
ipsa resurrectionis dominicae die migrasse ad dominum. Fuit hic
Hebraicae linguae in schola nostra professor et d. Theodori
Bibliandri collega in expositione Veteris testamenti. Iam ergo,
cum de alio viro bono in optimi viri demortui locum surrogando
consultatum est, principio quidem a deputatis, mox ab integro
collegio semper concordibus suffragiis designatus est d. Petrus
Martyr, tandem et unanimitate ne uno quidem dissentiente
electus. Res pro more patrio delata est ad amplissimum senatum
reipublicae nostrae, qui et ipse votis concordibus electionem
approbavit et confirmavit. Scribit is ad clarissimum reipublicae
Argentoratensis senatum, orat, ut bona cum ipsorum gratia liceat
tibi vocationem sequi divinam atque legitimam. Idem scriptis ad
te quoque literis te vocat et omnem humanitatem pollicetur. Mihi
quoque a fratribus iniunctum est, ut totius collegii fratrumque
nomine te vocem atque adeo obtestarer, ne ad tui amantissimos
venire dedignareris. Id quod praesentibus literis facio
hortorque, ut venias et mentes omnium potius respicias tibi
devotas prorsus quam verba non pro dignitate rei loquentis aut
scribentis expendas.
^$Sunt quidem innumera, quae te ad recipiendam hanc conditionem
oblatam invitare possunt, inprimis vero divina, legitima et
concors electio, deinde quod liberatus aliquando a
contentionibus et tibi infestis symmystarum animis illorum
aggregaris collegio, qui te amant et contentiones oderunt.
Habebis hic et invenies veterem tuum amicum et fratrem
Bernardinum, habebis et invenies Italicam ecclesiam, qualem te
non putto ullam inventurum in Germania ... (...) ...eris in
vicinia Italiae, ut, si quid agere volueris cum tuis illis,
commodius hinc possis quam aliunde. Habebis et stipendium satis
liberale ac munificum. Labores sustinebis non graves; habebitur
ratio aetatis tuae; si aegrotare tibi contigerit, non erit hoc
tibi fraudi, et si senio confectus tuae confessioni impar
adeoque tibi et aliis inutilis fias, portio canonica, hoc est
stipendium tuum nihilominus ad ultimum usque terminum vitae
manet. Audisti alias ab aliis Tigurinos inter omnes Helvetios
non extremum in humanitate locum observare. Sunt aliae
commoditates innumerae, quae commovere possunt, ut ad nos
concedas. Si rebus tuis compositis ad festum d. Ioannis
Baptistae adfueris, satis mature adfueris.
^$Sed dum haec scribuntur, offeruntur literae a d. Vergerio
significantes te vocari aut invitari ab illustrissimo principe
Heydelbergam, ut ibi profitearis. Afflixit me atque alios
nostros hoc nuncium non parum; verum; dum propius singula
expendo, spem rursus concipio, fore ut ad nos potius concedere
eligas quam Heidelbergam. Didicisti in Anglia, quid sit uni
alicui principi inservire, atqui iuvenis erat serenissimus
Eduardus; Palatinus senex atque adeo, qui alterum pedem iam
habet in cymba, quod dici solet, Charontis. Scis, quantus
mutationes secum trahat mors principis, expertus es, quantis
laboribus obnoxium sit inservire universitatibus, atqui tuam
illam aetatem iam diu nimis adflictam laboribus sublevatam
oportuerat, non aggravatam magis ac magis. Non nescis principes
imperii pendere plus nimium a Caesaris nutu et pro huius edictis
multa mutari in ecclesiis Germaniae. Si ad vos veneris, eris in
gente libera, quae nihil negocii habet cum Caesare et cum
versipellibus imperii comitiis. Hanc religionem, quam haec
ecclesia recepit ante annos 30, retinet etiam hodie et abhorret
et abhorruit semper a novationibus et altercationibus. Non puto
homini pio et piarum literarum studioso obvenire posse bonum
praestantius, quam si libertate frui possit vera et habitare
inter amicos, imo inter amicissimos eius. hoc ipsum nunc tibi
evenire posse vides. Non est ergo, quod pluribus tecum agam.
Omnes te oramus, ut ad nos, tui amantissimos venias; pollicemur,
quod et praestabimus, tibi omnem humanitatem et benevolentiam.
Saluto te omnium nomine. Dominus noster Iesus Christus animum
tuum commoveat et adigat, ut venias. Vale aeternum
^$Tiguri calendis maii anno 1556.
^$Bullingerus tuus.
^$Caeterum, si operam tuam omnino impendere volueris principi in
reformanda ecclesia et schola Heydelbergensi necdum addixisti te
principi, age postula a clarissimo huius urbis senatu, ut tibi
spatium aliquod concedatur, te venturum deo volente ante hyemem.
Postula scriptis literis a collega tuo d. Theodoro Bibliandro,
ut ipse interea utriusque munere fungatur, sicuti nunc ad festum
usque Ioannis vices obit optimi viri d. Pellicani. Expectabimus,
donec hoc perfeceris; sed et vera et sancta excusatione apud
principem uti poteris; scis enim te operam tuam prae aliis
addixisse nostrae ecclesiae per literas ad me scriptas, cum
redires ex Anglia. Verum vale et veni.
^$Ipse d. Theodorus, cum haec illi lego aut recito, pollicetur se
libenter inserviturum tibi, modo tu aliquamdiu inservias Christo
in schola Heydelbergensi, modo ad nos tandem concedas. Salutat
te singulariter et orat, ne aegre feras, quod ipse non scribat;
per me scribit.
<lz>[Adresse ...]: D. Petro Martyri.
