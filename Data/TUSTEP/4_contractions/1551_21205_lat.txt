<nr>[21205]</nr>
<ae>Celso Martinengo an Bullinger</ae>
Chur, 31. August 1551.
Zürich StA, E II 365, 88f.
Gr. I,  S. 210f.
Gratia tibi ac pax a deo patre nostro et domino Iesu
Christo.
Cum mihi nunc sit commodus tabellarius, non potui non te de
rebus meis, imo ecclesię, imo Christi, te, inquam, ac
tuos
certiores facere, et ut a principio omnia repetam, scito
nos, postquam a vobis discessimus, recta Curiam venisse, et
quia hic circa comitia nec publica nec privata aliquid
omnino actum est propter discordiam Fęderis Superioris,
quod cum aliis non potuit concordari, ideo statim domum
concessimus. Sed quid accidit: quatuor vel quinque diebus
elapsis nobis per certissimos nuncios significatum est,
diętam generalem, ut aiunt, indictam esse. Visum est
fratribus, ut ego iterum ad comitia pro fratribus et
ecclesia venirem. Ego non parcens labori nec pertęsus
itineris, quod asperrimum est, rursus veni. Iterum incidi in
ipsos discordantes; et, quod plus est:  omnia nobis desunt,
homines deserunt evangelium et, proh dolor! cum homicidis et
ob sua scelera exulibus tutam ac liberam habitationem
promittant, nos, qui propter Christum exulamur, prorsus
eiectos et profligatos volunt. Et si domini hoc vellent (de
eorum tamen consilio et voluntate adhuc incerti sumus),
ęquo ferremus animo; sed subditi (ut aiunt) hoc contra
nos, imo omnes diaboli ac Sathanę in destructionem
evangelii hoc procurant. Sed dicemus cum Tertulliano:
"Fortior est Christus ad nos protegendum, quam rabulus ad
impugnandum, nedum ad expugnandum." Quod ad me spectat,
animo lęto expecto sententiam domini per hunc legitimum
magistratum proferendam. Dico cum Davide: "Si invenero
gratiam in oculis tuis, reduces me et liberam habitationem
mihi concedes; si autem dixeris: mihi non places, pręsto
sum." "Quod bonum est in oculis suis, faciat; dominus est",
alter dixit. Quantocius res meę illum finem fuerint
consecutę, quem illis dominus ab ęterno statuit, at
nobis nondum patefactus est; propterea semper et sine
intermissione orare debemus, ut domini voluntas fiat, statim
de omnibus te, utpote tanquam meum carissimum fratrem,
certiorem faciam. Quod ad te pertinet, ora instanter cum tua
ecclesia deum per Christum, ut nos adiuvet in
tribulationibus nostris; ipse enim nobis promisit per
Davidem, dicens: "Invoca me in die tribulationis; eruam te,
et honorificabis me", et: "Ubi fuerint duo vel tres" etc.
-  De meis libris digneris Frisio dicere, ut bibliopolę
referat, ne illos ad me mittat, antequam vos de his rebus
certiores faciam, quia fortassis in Tribus* (* a.R.: .. ...)
Fęderibus non potero manere; adeo Sathanas adversus me
furit. Rogo etiam te, ut velis hospitem, cuius insigne est
ciconia, rogare, ut, quantocius flumen decreverit, meę
pecunię curam habeat. Gvalterus et Frisius tibi omnia
significabunt. Ego illi pro labore dabo id, quod vobis
placuerit, etsi decreveritis me debere illi dare dimidium
vel tertiam* (* a.R.: ... ...) partem; vobis id negocii
remitto. In reliquis totus vester sum, quia et vos estis
Christi. Nomine meo salutem dicas* (* a.R.: korr. dicit[o]?)
Bibliandro, Pellicano, Frisio, Gethznero et omnibus viris
bonis. Dominus per Christum vos diu incolumes ecclesię
suę servet. Amen. Omnes boni viri vobis salutem dicunt ac
optant. E Curia, pridie calendas septembris, anno salutis
nostrę 1551. Hanc vellem* (* a.R.: -les?) com[m]unicare
cum viris bonis a me in literis salutatis; non potui enim
cum propter negocia, tum maxime propter nuncium plura
scribere. Iterum: Dominus vos servet.
Totus tuus Celsus Martinengus.
Doctissimo et fidelissimo Christi ministro Heinrico
Bullingero, domino meo osservandissimo.
