<nr>[23261]</nr>
<ae>Bullinger an Johannes Calvin</ae>
ZÃ¼rich, 13. Dezember 1553.
Druck.
Ep.Calv. 1870 (XIV, 696ff.)
Breves amplissimus magistratus Genevensis literas ad
clarissimum urbis nostrae senatum scripsit. Quia vero
Gallice scriptae erant, ornatissimus d. consul Galtero
nostro vertendas in Germanicum misit: ita factum est ut et
ego viderim et legerim. Tres proponunt quaestiones
nostratibus.  1. Quomodo ex praecepto dei et secundum
scripturas illibatamque religionem exercenda sit
excommunicatio.
2. Annon alia ratione quam per consistorium exerceri possit.
3. Quid hac in re in ecclesia nostra fiat. Lectae sunt in
frequenti senatu literae: mox deputati sunt d. cos. et ex
senatoribus illustres viri tres, qui ascitis tribus huius
ecclesiae pastoribus de responsione commoda danda
consultarent. Consultaverunt et concorditer omnes
consenserunt, scribendum amplissimo senati Genevensi, dolere
nobis sic ipsorum turbari ecclesiam, ut lis et contentio ex
lite et contentione seratur. Dudum audivisse nos de legibus
istius ecclesiae consistorialibus, et agnoscere illas pias
esse et accedere ad verbi dei praescriptum: ideoque non
videri admittendum ut per innovationem mutentur. Satius esse
ut integrae conserventur, hoc praesertim saeculo, in quo
subinde homines fiunt deteriores. Et quanquam nostra
disciplina vestrae per omnia non respondeat, illam tamen pro
ratione temporum, locorum et personarum esse temperatam, nec
ideo vestram velle subversam. Quoniam vero, quid a nostris
fiat, vestri scire postularunt, paucis consignata summa
mittitur. Haec hodie concorditer statuta sunt, et cras
responsio haec ad totum referetur senatum. An hic illam
probaturus an reprobaturus sit, ignoro. Dominum ex animo
oro, ut omnia bene vertat ad gloriam nominis sui. Nos certe
summis annixi viribus laboravimus, ne quid fieret a nostris
quod in derogationem bonarum legum ecclesiae vestrae
tenderet. Vos quoque hortamur, ut pergatis esse fideles
domino, et modum adhibeatis rebus omnibus, ne rigore nimio
perdatis quos servatos cupit dominus, qui arundinam
comminutam non confringit, neque linum fumigans exstinguit.
Vale, vir colendissime, et frater in domino carissime.
Valeat aeternum Budaeus noster: valeat comes a Martinengis
: et cum his d. Gallasius et reliqui symmystae et fratres.
Festinantissime.  Tiguri,  12. decembr. 1553.
Iam mittitur ad me copia, ut vocant, literarum ex amplissimo
senatu nostro: simul nunciatur approbasse senatum heri a
nobis paratum responsum. Video in summa nihil variare
scriptum publicum senatus ab iis quae heri in hisce
consignavi literis: imo vestros studiose hortantur, ut in
his permaneant quae semel sunt recepta. Nos nostrae
disciplinae formam non mittere ut vel tantillum
praescribamus: praestare ut in semel receptis, et sancte
quidem ex scriptura receptis perseverent ecclesiae. Protinus
ergo iam scribo literas d. Simperto Vogtio et d. Simoni
Sultzero pastoribus Schafhusianae et Basiliensis ecclesiae,
de concordi responso magistratus nostri, ne quid huius isti
ignorent, ut et ipsi pacem quaerant et aedificationem
ecclesiae Genevensis, licet non per omnia similia habeant in
suis ecclesiis. Dominus per spiritum suum benedicat negotio
huic, et dirigat corda vestra in viam pacis. Amen, amen. Iam
scribam et Bernam ad d. Hallerum et Musculum. His istas
mitto, orans, ut mature curent ad te perferri.  Ama nos in
domino, mi Calvine, et ora pro nobis una cum fratribus.
Salvus sit optimus senex et optime meritus de ecclesia d.
Farellus, primus istarum partium apostolus. Vide, mi
Calvine, ut diligenter et pie omnibus piis describas
Servetum cum suo exitu, ut omnes abhorreant a bestia.
Tiguri,  13. decemb. Salutant te ac tuos nostri omnes.
