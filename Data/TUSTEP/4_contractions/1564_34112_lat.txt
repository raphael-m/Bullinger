<nr>[34112]</nr>
<ae>Girolamo Zanchi an Bullinger</ae>
<od>(Chiavenna?), 21. Juli 1564</od>
<vo>Zürich StA, E II 356, 798-801/ Orig. (Aut.)</vo>
<dr>Gr. II, 520f. R.</dr>
<re>Regest</re>
<tx>S. Gratulor vobis, optime pater, singularem dei benedictionem, qua vos a communi fere omnibus pestilentia servat.
Grassatur illa etiam Bergomi mirabiliter.
Clavennę videtur remisisse,  quod satura sit septingentis et amplius hominibus; supersunt enim paucę aliquot reliquię; proinde non possunt multi
amplius nobis tolli, et si aliqui corripiantur, illorum plerique iam convalescunt.
Deo sit laus.
Cęterum, ut video, non tam cito colligetur iterum ecclesia,
quam fuit dissipata.
Dominus me quoque et familiam mirabiliter servavit.
Cum discederem Clavenna, reliqui in ędibus quendam optimum fratrem cum uxore, ut eas
custodirent.
Non ita multo post fuit locus, ubi purgari solebant nostri panni, a nebulonibus quibusdam, qui multas quoque aliorum fores et aedium pessulos adipe
nescio quo pestifero infecerant, eodem veneno infectus.
Bona matrona ubi cepit pannos purgare, mox correpta dolore capitis incidit in febrim, deinde maritus,
qui et mortuus est; sed uxor convalescit dei benefitio.
Ego in monte quodam solitarius et verus heremita cum mea familia valeo optime et totus orationi et
lectioni atque scriptionibus vaco expectans, dum me revocet dominus.
Videor mihi Ionas esse in hoc monte ex adverso meę ecclesię, nisi quod ille eversam
cupiebat Nineven, ego vero restitutam et salvam meam Clavennam.
Maximo certe dolore me confecit hęc calamitas nostrę ecclesię, sed non minori, ne dicam
maiori, at procul dubio maiori mors nostri Calvini praesertim hoc tempore.
Misereatur dominus suę ecclesię.
Quinque columnas intra paucos annos eripuit
nobis dominus, Philippum, Martyrem, Musculum, Hyperium, Calvinum, beatos quidem illos, qui fruuntur conspectu tandem exoptato illius boni domini Iesu, pro quo
multa sunt passi; sed interim misera ecclesia non facile inveniet alios Philippos, Martyres, Musculos, Calvinos.
Servet ergo te dominus et in aliis suis servis
non contemnendis, qui superstites sunt, adaugeat donum, perdat vero hęreticos ac sectarios omnes vel ad meliorem mentem convertat! Sentiet Brentius manum
domini, nisi resipiscet.
Aveo intelligere, qualem exitum habuerit illa disputatio Heydelberg[ensis] cum Tubingensibus.
Vehementer mihi gratum fuit, quod
scripsisti de compositione dissidii, quod fuerat inter vestros Pagos et de spe, quam habes pacis inter Bernates et ducem Sabaudię; proderit Genevę.
Quod
Galliam attinet, dominus proficiet, quod incepit, utut mundus et omnes portę inferorum fremant, ringantur, insaniant.
Scripseram quidem iampridem literas Bezę illas, quas ad me miseras, a me remitti, sed postea eas includere in meis oblitus fueram; nunc ergo eas habes hic
inclusas.
Ignosce.
Cupio vero resalutari fratres et amicos omnes.
Ego vero, quos iussisti, salutabo.
Perlegi partim Clavennę, dum ferveret pestis, partim in hoc meo eremo omnes
nostri Rodolphi in minores prophetas et in Marcum homilias non sine voluptate et fructu; sed quędam habeo, quę ad illum scribam, cum plus otii habuero;
nunc non vacat.
Illi salutem dices meo nomine.
De nostro Iosia nihil audio, scripseram tamen ad illum Clavenna paulo ante meum discessum, nihil etiam de Iulio
et an convaluerit filiolus.
Vale, optime pater, et dominus te servet nobis diu incolumem. Amen.
Ex Eremo  21. iulii 64.
<un>Tuus totus H[ieronymus] Zanchus.
Salutat te Fridericus tuus totus.
(v.a.Hd.)
<lz>[Adr.
fehlt.]
