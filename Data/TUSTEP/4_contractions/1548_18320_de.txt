<nr>[18320]</nr>
<ae>Johannes Haller an Bullinger</ae>
<od>Bern, 22. Dezember 1548</od>
<vo>Autograph: Zürich StA, E II 370a, 548</vo>
<dr> </dr>
<re> </re>
<tx>
Gotts gnad zuͦvor!Hütt umb acht vormittag hatt mir Melcher Schloßer, miner
herren von Zürich löuffer, mir üweren brieff bracht; ist necht kommen, und so er
mir den brieff bald überantwort, welt ich wol etwas wyters geschafft haben; dann
do mir der brieff ward, was jederman imm rath, deßhalb ich mitt nieman darvon
reden konnt. Als ich uff das rathus kam, saßend min herren ob dem Zofinger
abscheid, das ich nieman mocht herus bringen. Jetz yllt der bott wider hinweg;
ist mir kum so vil wyl worden, zuͦ mim her seckelmeister<f1>Sulpitius Haller.<fe> zuͦ kommen und
zuͦ erkunnen, wie es stand.
Der sagt mir also: Min herren schribind jetz nüt wider gen Zürich, von wegen das
si wartend, weß si wyter von Zürich brichtet werdind der Basleren halb. Sonst
syend si wol zuͦ friden; allein habend si den handel uffgschlagen, wie dann
inen auch jetz gschriben von minen herren von Zürich, das man gen Basel schrib,
das si sich nitt sünderind imm botten schicken, und was man bi inen erhebe,
welle man auch min herren hie zuͦ Bern berichten. Daruff wellend si nun
warten. Ein früntliche gschrifft hett auch nüt gschadet; aber es ist uff dißmal
versumpt, zguͦtem theil durch den löuffer. Deß zuͦhin setzens halb werdend
si, min herren, indenck sin; ich wil auch bi anderen anhalten.
^$Ich welt gern, wir wüßtind etwas entlichs vom Blarer, deßglich von Xysto; er
ist hie bewilliget anzuͦnemmen, gipt noch kein antwurt. Ich bitt üch, so ir
bottschafft hend, manend inn von mintwegen. Musculi sach stat, bis man weißt
von Blarer ein entlichs. Üwer Vocabularius wirt diß wuchen grecht; wil üch
exemplaria schicken. Schick üch hie üweren rathschlag, hab inn abgschriben. Gott
mitt üch. Gruͤtzend mir her Lafater. Es gruͤßt üch auch beid wider min her
seckelmeister; bi dem fenner bin ich noch nitt gsin. Gruͤtzend üwer gantz
husgsind von mir und den minen.
^$Bern 22. Decembris prima pomeridiana.
<un>J[ohannes] H[aller] tuus.
<lz>[Adresse:] Sinem lieben herren undt gevatteren M. Heinrych Bullinger,
vorstenderen der kilchen zuͦ Zürich.
