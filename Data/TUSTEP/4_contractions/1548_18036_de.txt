<nr>[18036]</nr>
<ae>Ambrosius Blarer an Bullinger</ae>
<od>(Konstanz), 18. Februar 1548</od>
<vo>Autograph: Zürich StA, E II 338, 1446f.</vo>
<dr>Bl. II, 685ff. R.</dr>
<re> </re>
<tx>
Alles guͦts von gott sampt meinem hertzbruͤderlichen willen zuͦvor! Ewere
schriben sind mir worden, daruff in yl antwurt wie folgt: Der argwon, so uff den
verzug by euch fellt, ist nitt on grund; dann es ouch by unß diß rechnung hat,
es stecke untrüw darhinder. Der truw gott aber kans und wirts ouch (hoff ich)
dermassen fuͤgen, das untrüw iren aignen herren schlachen wirt; er gebs unß
mitt duldt zuͦ erharren! Man sperrt und drengt unß ye lenger ye hefftiger,
das man ouch verhuͤt, damitt kain brieff herkommen und wir allso nitt erfaren
mögind, was man im sinn habe.
^$Diß tag hat ainer von Urach brieff mitt im gefuͤrt an mine herren und vetter
Conrat Zwick, ouch sonst an ainen seiner schweger, so er hie hat; alls er aber
gen Uberlingen kommen, hatt man inn recht gefertiget und gesagt: welle er nitt
in angst und lyden kommen, solle er die brieff widerum hinder sich schicken; das
hat er thon, wiewol sy derselbig yetz widerum durch ander weg her geschafft. So
kommend kaine schriben nienen her mehr usß dem Schwabenland, und wann man
gleych etwas schreibt, so schreibt man unß doch kain sytung. Yetz ist ain bott
zuͦ Augspurg gewesen; hab ich Lęto geschriben etc., aber nitt ain wort
hinwider empfangen; hett gern gewisst, wie es um das colloquium stuͤnd, ob
Philippus da ankommen were, wie man sagt etc. Es wirt ja, wie ir schreibt, ain
seltzam bruͦderessen und ain trilch ex lana et lino. Gott helff uns, das wir
by der warhait unser lebenlang bestandind, mag es ye nitt anderst gesein; die
nachkomen werdend vyllicht ouch bessers oder bösers erfaren.
^$Um die wurtzen sag ich euch höchsten danck. Mich wundert aber,
ob ir mir im schertz schreibind, das man dem febricitanten nichts davon sagen
und der wurtzen äben drey sein muͤssen; es were ain grosser abergloub, wan es
war were. Ich wills versuͦchen und aber dem krancken mitt seinem vorwüssen
anhencken lassen; hilffs, so ists grecht.
^$De Onere ecclesię no porro sis sollicitus; nactus sum exemplar satis
commodum. Valde oblector illius libri tumultuaria lectione, quoniam adeo omnia
respondent nostris temporibus et scripturarum prophetiis; profecto, si quis sano
iudicio legat, plane intelliget non prorsus vanum esse librum.
^$Vom landtvogt hab ich noch diße tag nichts gehört, wie ers hellt mitt dem
ehvölckle; wills wol erfaren und dann euch wyter berichten. Were guͦt, das er
die guͦten leut allso mitt stillschweygen belyben liesse.
^$Ioachimum<fn>Der Mathematiker Joachim Rheticus.</fn> nostrum meliuscule habere supramodum illi gratulor. Servator noster
diaboli opera prorsus in illo dissolvat ac totum suum quamprimum faciat, quem
admodum claris argumentis colligere est domini illum esse et non poenitendum
ecclesie suę membrum nobisque propositum divinę castigationis egregium
exemplum, ne in tanta nostra incuria gravius aliquando domini iudicium
sentiamus.
^$Der Grauwen Pündter und des pass halber hapt ir ain schreiben empfangen, davon
ich nichts gewisst byß darnach. Vyllicht kompt der bott, eh ich disen brieff
ausschreib.
^$Möttelis sach, glob ich wol, werde sich noch lang verziechen; dann er mitt
grossem gelt iren vylen Argentinenses machet, das iren angina das zepflin inn
halss fellt und sy nitt reden konnen. Es lofft im unglöplich grosser kost und
gelt uff die sach. Gott welle inn und uns alle bald mitt vyl gnaden verbessren!
^$Das ewere herren der fursten und herren pundtnissen muͤssig gon und sich
entschlachen wellend, darinn bestäte sy gott und in allem guͦten!
^$Pro nummo illo galli nostri effigio insignito maximas tibi gratias ago et tua
caussa, non ut tui meminerim, cuius est alioqui apud me praesentissima semper
memoria, sed quod tu illum donaveris et munus illud per se mihi valde gratum
magis etiam tua dilectione commendaveris. Puto a Constantiensi episcopo Blaurero
olim fuisse excusum vel certe Sangallensi abbati. Valde capior istiusmodi
monumentis.
^$Die lieder lasß ich allenthalb erkundigen, wer sy hie haben möcht; so vyl ich
zuͦ wegen bring, will ich euch schicken by disem botten. Ach gott, ich wellt
euch gern ainmal ain grossen dienst thain, der mich ubel ankem; ich byn euch vyl
vyl ze thain. Der herr seye selbs ewer ewiger beloner hie und dört!
^$Der predicant von Ermatingen ist nitt by uns gewesen; nitt waiß ich, ob er
noch kompt oder nitt.
^$Wes ir euch dann unser halb zuͦ ewern aidgnossen versecht, will ich ouch gern
das besser verhoffen, daneben das vertrauwen allain uff gott setzen, den rucken
under das creutz schicken und mich meinem gott zuͦ ainem opfer ergeben; er
well das vatterland in gnaden uffnemen und die ehr seines nammens an uns
erhalten, das wir aintweders mitt dapferm, dultmuͤtigem leyden (will ers allso
haben) oder in ander weg, deren er vyl waist, uberwyndind; es muͦß doch
ainmal gestorben sein. Seelig ist der, dem gott die ehr gundt, das er die welt
mitt duldt uberwyndt. V[etter] C[onrad] Z[wick] hat vyl ain ander rechnung mitt
seiner kunst, dann das sy yetzund in disem fal ze brauchen. Bittend gott mitt
ernst, glouben und allen truwen fuͤr unser statt und kirchen sampt allen
frommen. Die mandata werden ymmer ye strenger gehalten; von Lyndauw kompt unß
gar nichts zuͦ; es darff unß nieman da dannen schreiben. Doch wissend wir,
das ettlich ire tochteren gen Arba schickend, daher wir achtend, sy versechind
sich ains frombden volcks. Die practica sind wunderbarlich; aber vyl
wunderbarlicher ist der herr gott Zebaoth. Der verstaht all allt und neuw,
teutsch und welsch practica; dem werden sy kains uber ain aug geben. Im seye
preyß in ewigkeit; sein wellen wir sein, wir lebind oder sterbind.
^$Diß hab ich geschriben uff hütt zinstag, hab gemaint, unsere karrer weltind
morn inhe; so wellends erst von morn uber acht tag hinein. Waiß nitt, ob ich
mittler zyt bottschafft haben mag, wyll fleyss ankeren.
Ain weyb hat aussgeben, sy hab ain guͦt onzweyfelig wissen, das ain
musterplatz by Wiel im Hegöw innerhalb vier wochen sein werde, und man maint,
diß wyb hab vyl kuntschafft.
^$Uff purificationis Marię ist der kaiser mitt den fursten zuͦ kirchen
geritten; sind die churfursten mitt im zum Baalsdienst hiningangen, habend da
verharret; allain der pfaltzgrauff Friderich, bald er byß zur kirchen kommen,
ist er widerum hinder sich in sein herberg geritten, habe predig gehört.
^$Yetz schick ich euch diß schreiben by unserm maister Jacoben. Der ist doch gar
in ain ander hut geschloffen des trinckens halber; gott bestät inn in allem
guͦtem und unß alle! Dem sie hie und dort bevolchen.
^$Der lieder hab ich zum wunder kains können finden noch erfaren weder by unserm
buͦchfuͤrer noch by den andern, da ich doch gemaint hett, si werind damitt
verfasset gewesen; ist mir warlich sehr laid.
^$Her Thomas Gasner zuͦ Lyndauw, der fromm, yferig, truw gottes und
seiner kirchen diener ist auch im herren entschlaffen. O wie ists der kirchen
zuͦ Lyndauw alls gantz ubel gangen; gott erbarm sich iren und aller kirchen!
sinen halb ist am besten gangen. Beati mortui, qui in domin moriuntur; wie gantz
selig ist, der yetzund stirbt!
^$Datum den 18. februarii 1548.
<un>Tuus A[mbrosius] Bl[aurerus].
<lz>[Adresse:] Eximio valde viro D. Heinricho Bullingero, amico et fratri
incomparabili. Tiguri.
