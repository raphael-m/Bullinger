<nr>[26009]</nr>
<ae>Simon Sulzer an Bullinger</ae>
<od>Basel, 21. Januar 1556</od>
<vo>Autograph: Zürich StA, E II 336, 404.(Siegel...)</vo>
<dr> <dr>
<re> </re>
<tx>S. Silentium tuum excusavit Sultzerus, praesentium lator.
Quod tanto aequius fero, licet tuarum literarum cupidissimus,
quod negociorum tuorum aestimationem ex meis facio, quae quum
tuis nequeant comparari, saepe tamen obstant, quominus queam
officia, quae velim, erga amicos praestare. Precor tamen te, ut,
quocies vacat, pro more tuis literis me oblectare pergas. Quod
nuper de legatione 7 Ordinum ad papam scripseras, nonnihil me
sollicitum reddidit, ne illa in fraudem religionis aliquid
moliatur et architectetur, quamquam hoc ipsum inusitatum non
obvenit neque perinde obesse posset, si, quantum ab illis
praepostero in impediendo et demoliendo, tantum a nostris iusto
sanctosque decente zaelo in promovendo Christi regno vigilaretur
et incumberetur. Sed, quod merito dolemus, coeperunt languere
non paucorum animi et neque frigidi neque calidi esse, evomendi
aliquando a domino. Eum precemur nos tanto ardentius, ut sui
amoris ignem <gr> <gr> dignetur et impiorum consilia dissipet.
Comicia iterum Augustam destinata sunt. Caesaris abitionem
sparsam rumore conficto satis patet, quando adhuc in Germania
haeret, forte ne hoc quidem anno discessurus, nisi fatali
necessitate eiiciatur. Videntur tamen principes, abeat, maneat,
nonnihil animorum resumpsisse et de instauranda republica
Germanica serio cogitare, quibus orandum est cum primis verae
pietatis constans studium Ferdinandus Stiriis, Carinthiis et
Austriacis aliquid in religionis libertate concessisse
constanter dicitur metu Turcae adactus, quo suos habeat adversum
eum paratiores. Gallus immaniter contra Christum furit neque
desinit Turcam in viscera christiani orbis evocare, quod satis
nuper legatio ad Venetos Turcica declaravit eo in amicitiam
Galli sollicitans et transitum per eorum fines postulans in
ditionem Ferdinandi. Sed haec tibi, mi Bullingere, non dubito
esse compertissima. Interim nos eo tam prophano deoque inimico
baculo innitimur et hoc numen religiosissime colimus, utinam non
ad communis patriae certum exicium. Locarnensibus exulibus
tandem collecta apud nos publica in parrhochiis habetur; quae
ubi absoluta fuerit, statuetmagistratus, quid ex aerario
adiiciendum sit, ut etiam hinc pientissimi fratres aliquid
subsidii accipiant. Commentaria tua in evangelistas et concionum
Decades comparare mihi cupio, et quia bibliopolae nostri precium
iusto impensius augent, precor, ut tuo interventu Froschoverus
tuoque nomine ad me mittat, quo minus nostri offendantur; cui
ego, cum hac Francofurtum transibit, fide optima satisfaciam et
persolvam, quod ipse precium indicaverit. Pro epistolis
obscurorum virorum gratiam habeo; habent eum certum usum, ut
corrupti et barbarique seculi extet imago, quamquam satis elucet
autorem nec obscurum nec barbarum fuisse, qui, si voluisset,
poterat (nimirum) his dissimilimas, eruditas, graves et vere
disertas epistolas dare. Sed bene vale in Christo Iesu.
^$Basileae 21. ianuarii anno 56.
^$Saluta tuos omnes meis verbis.
^$T[uus] Sulcerus.
<lz>[Adresse ...]: Clarissimo viro d. Heinricho Bullingero,
ecclesiae Tigurinae antistiti vigilantissimo, domino et
symmistae colendissimo suo.
