<nr>[27030]</nr>
<ae>Philipp Gallicius an Bullinger</ae>
<od>Chur, 20. Februar 1557</od>
<vo>Autograph: Zürich StA, E II 365, 632f.(Siegel...)</vo>
<dr>Gr. I, S. 465f.<dr>
<re> </re>
<tx>S. Literas, quas tua humanitas post menses aliquot denuo
est dignata ad me scribere, de quibus, priusquam acciperem
illas, dixerat mihi D. Fridericus a Salicibus qui istinc
rediens plurima nobis retulit de doctiorum omnium, qui istic,
tuaque cum primis humanitate et hilaritate, illas inquam
literas, scriptas die Februarii quinta, ego accepi mensis
eiusdem die 17., ut mirari non debeas, si eciam nunc serius
scribam. Illud autem mirari potes, quod diu iam ninil ego
scripserim; sed admiracioni nullus apud te locus esset, si,
quibus a scribendo fuerim absterritus, scires: verba quorundam
hic, vestratium voces a vobis veniencium ad nos, longum et
pertinax tuum silencium, ut literas taceam, quas Basileam
contra me miseris; nam certioris nihil habeo, audicionem
tantum. Ex quibus omnibus facile mihi sum visus olfacere me
meaque tibi iucunda amplius non esse et ob id animum offensum
non esse molestandum. Te tamen non potui non amare semper nec
desinam, dum spiritus hos regit artus, scribas ad me vel non
scribas. Quoniam autem video suspicionem meam esse inanem
tuamque humanitatem meas nenias habere velle, scribam
deinceps, quaecunque videbuntur tuis auribus non ita indigna.
Igitur ea, quae scire desideras, abunde satis percepisti ex D.
Friderico. Hoc enim quis cercius aut explicacius potuisset
narrare? Licet autem nihil nunc sit, quod scribam, faciam
tamen, ut alias scribam. Hoc addidero: decollarunt Foedera
nostra capitaneum quendam Ilantii, non tam quod milites contra
edictum duxerit ex Foederibus Mediolanensi, quam quod furta
plura fecerit. Misi prius ad te librum quendam impressum, quem
lusit ludi nostri magister, quem expectamus. Iterim vale, vir
modis omnibus colendissime, et Philippum tuum redamare non
desine.
^$Ex Curia, die 20. Februarii anni 1557.
^$Tuus non minus quam semper Philippus Gallicius.
<lz>[Adresse ...]: Vere magno viro D. Heinrycho Bullingero,
domino ac fratri suo bonis omnibus longe colendissimo. Tiguri.
