<nr>[18233]</nr>
<ae>Ludwig Lavater an Bullinger</ae>
<od>Paris, 21. September [1548]</od>
<vo>Autograph: Zürich ZB, Ms F 39,737</vo>
<dr> </dr>
<re> </re>
<tx>S. D. P. Scio te expectare literas uberrimas, vir
praestantissime de meis rebus omnibus et scholae nostrae statu, et qua in
republica versemur. Quae omnia quo pact se hoc tempore habeant, breviter ad te
scribam. Studii mei eadem est, quae hactenus fuit, ratio; a dicendi artibus,
quas, quantum conditio mea patitur, ni fallor, intelligo, me ad physica contuli,
reliquum tempus in Latina et Graeca lingua consumitur; Isocratis enim orationes,
Herodianum et Philippicam 1. Ciceronis sub doctissimis viris audio, si se maior
occasio offerat, me totum mathematicis disciplinis consecrabo. Me [dic]inam et
iurisprudentię (si tantum temporis conceditur) principiorum notitiam
comparabo, ut deinceps certam aliquam mihipsi vivendi rationem praescribam.
Mense Iulii tumultus a studiosis excitatus fuit ob ereptum p... tum, quod
clericorum apellant; sed quoniam rector academię studiosos ab armis iussit
abstinere, res ad manus non venit. Post paucis diebus regis d... et dexteritate
senatus Parisiensis tumultus conquievit, non tamen sine magno illorum
detrimento, a quibus pratum aedificiis occupatum fuit; domos enim demoliri iussi
sunt, agros cultissimos studiosi devastarunt. Praeterea calendis Augusti in vico
Mobortino viri 4 ex Lingonum oppido propterea, quod pontificiis ceremoniis
bellum indixisse et ad Lutheri partes sec[essisse] credebantur, suspensi et
combusti sunt. Sorbonam audio maiora quam hactenus habuit, privilegia a rege
Henrico impetrasse, quibus freti forte in Lutheranos rabiosius grassabuntur, qui
in hanc quidem aestatem summa tranquillitate vixerunt. Studia artium et linguarm
brevi nostra academia florentissima videret, ni theologorum Aristoteles
obstaret; quotidie tamen melius quid et perfectius ex his studiis existet.
Sed paucula quaedam de meis...  libet hic adiicere. Mensem Octobrem auspice et
duce deo pauculis pecuniis acceptis, alioquin enim sumptus satis excreverunt,
peregrinando consumam, Aureliam et Pictavium legum iurisque studiis
florentissimas urbes videre meae vivendi rationi utilius fore intelligo, quam si
interim domi haererem, postea Burdegalam, ni frigus et pecuniae inopia
obsteterint, invisere constitui. Ubi si non incommoda rationibus meis se
conditio forte obtulerit, multis mihi de causis manendum existimo; nam a
mercatoribus, cum maritima sit, multa importuntur, praeterea florent
philosophię studia... docti peregrinos maxime magno favore prosequuntur, nec
inutile fuerit, si privatim erudiendis discipulis operam navem; hac enim ratione
artes dicendi animo altius imprimerem, plus his initiis adderem et me hoc modo
ad saeveriora studia praepararem. Nunquam tamen me in pistrinam aliquam detrudi
patiar; sin autem votis meis eventus non respondeat et haec discendi occasio
subterfugiat, pulchrum tamen erit multorum hominum urbes et mores vidisse.
Aquitania certe de religione liberius sentit et loquitur quam reliqua Gallia.
Postea, si ea, quae intelligo, in philosophiae studiis irnare velim et ad
theologiae studia adhibere meque plurimis studiis exercere, forte quid
excellentius praestare potero. Haec de mea vivendi et studiorum in posterum
ineunda ratione ad te scripsi, quoniam in meis rebus diligentiorem habeo
neminem; patri, qui minus de studiis iudicare potest non scripsi, unum idemque
tamen iudico, si ad te scribam, qui accuratius singula et diligentius meis
parentibus, quibuscum tibi summa necessitas est, referre poteris. Interim meam
industriam et operam tibi polliceor et omnino velim tibi persuadeas me in omni
officio literario fungendo diligentissimum fore, nec est, quod metuas, ne
itineris pericula incurram; scio enim, quibus me adiungere debeam et qua ratione
peregrinandum sit. Id enim docuit me peregrinatio Lutetiana; minore enim
molestia et sumptibus 300 nunc quam ante 50 miliaria velim emetiri. Praeterea
hoc iter a studiosis frequentatur.... est. Sed quomodo res successerit, brevi
uberius exponam. Existimant omnes pestem mox grassaturam, quae invitum etiam
urbe expellet. Scripsi superioribus diebus ad te et parentes; utrum literas
acceperitis [necne] ignoro; vestras a legato Tigurino novissime accepi. Lutetia
non frequentes habet, qui ad vos commeant, quae res nostras literas ad vos
[raro] venire sinit. Deus optimus maximus te bonis studiis provehendis diu
servet incolumem.
Parentibus meis, uxori tuę, liberis totique familiae a me salutem dicere ne
dedigneris.
Lutetię Parrhisiorum anno 15[48] 21. Septembris.
<un>Tuus ex animo Ludovicus Lavaterus.
<lz>[Adresse:] Clarissimo Tigurinę ecclesiae antistiti D. Henrico Bullingero,
Mecaenati suo colendo. Zürich.
