<nr>[19078]</nr>
<ae>Thomas Leyner an Bullinger</ae>
<od>(...), 6. April 1549</od>
<vo>Autograph: Zürich StA, E II 355, 131</vo>
<dr> </dr>
<re> </re>
<tx>
Mein underthenig gutwillig dienst sy euch bereyt, insonders günstiger, wiser,
lieber herr. Euch ist zu wissen, wie ich bey eüch sampt Gwalltero in euwer
behausung, ouch meynem vettern, gewesen, euch mein handlung der äptißin halb
anzeygt, euch sampt Gwalltero inn rath gehabt, wie der handlung zu thunn ware.
Nunn was der rath gewesen, ist eüwerer wyßheyt noch woll zwißen, derhalb nit
noth darvon zu schriben. Witer aber so tregt es sich zu, das mir durch ettlich
guͦt gynner unnd ander lüt fürkhumbt, wie das ettlich unnitz lüth sollen
sagen, ich gebe für, ir haben mich gonn Zell gwysen, welches nit ist. Derhalb
mein gantz underthenig pitt unnd begeren ann eüwer wißheyt ist, wellen also
denjenigen, so euch villicht solches wurden schriben, oder anzeygen wellen, inen
sagen, welcher solches rede, der thüe mir gwallt unnd unrecht. Wirt sich ouch
mit kheyner worheit erfünden. Was aber villicht die ursach ist, das ettlich
unitz lüth mir sollichs zulegen, khann ich nit dencken, das es uß einem andern
ursach beschehe, dan das man villicht gern wette machen, domit eüwer wyßheyt
ein haß unnd widerwillen auff mich legte; bynn aber guͦter hoffnung, eüwer
wißheyt werde solchen lüten khein glouben geben, pitt ouch auffs
allerunderthenigst, eüwer wißheyt welle solch mein schriben im allerbesten von
mir auffnemen unnd mich ouch gegen denjenigen, so mir solches zulegten,
verantwurten.
Dan der sach nit also ist. Nitt mehr, dann gott verlihe eüch sin gnad, frid unnd
eynigkheyt, ouch crafft unnd macht, do[mit] ir also eüwere schäffly in eüwerer
lerr mögen erhallten.
^$Datum sambstag noch Le[tare] anno etc. 49.
</tx>
<un>E[wer] undertheniger und gehorsamer diener Thomas Leyner.</tx>
<lz>[Adresse:] fehlt
