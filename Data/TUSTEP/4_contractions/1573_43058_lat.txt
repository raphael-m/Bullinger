<nr>[43058]</nr>
<ae>Johann Konrad Ulmer an Bullinger.</ae>
(Schaffhausen), 16. April 1573.
ZÃ¼rich StA, E II 375, 877. / Orig. (Aut.)
S. D.   Literas ab humanitate tua, clarissime vir et pater
in Christo summe
colende, 4. aprilis scriptas  12. demum eiusdem mensis
accepi, quibus et
amicorum literas ex Anglia, Heidelberga et Argentina ad te
scriptas humanissime
communicas. Quae cum mihi gratissimae fuerint, pro iis
gratias quam possum
maximas ago; usus autem illis sum, quemadmodum mihi
praescribis. Quas et nunc
per bonae fidei nuncium remitto. Accepi nuper quatuor
Rapsaceni scripti exempla;
nam 6 tantum ad d. doctorem Martinum Peyerum miserat doctor
Samuel Grynaeus,
quorum 2 sibi reservavit Peyerus, unum donavi d. doctori
Meyero, quaestori urbis
nostrae, tuae humanitati duo offero dono, unum mihi
reservant. At spero brevi
plura me accepturum esse. Scribit d. Grynaeus ad d. Peyerum,
quotquot
Francofordiam devecta fuerint, mox ad unum omnia fuisse
divendita editionemque
omnibus doctis et bonis maxime probatam esse. Quod
coniecturae meae potius quam
sententiae de nova stella tuae humanitati aliisque doctis
non displicuerunt,
haud fuit ingratum cognoscere. Hodie mane illud revera
domini ostentum
conspiciens haudquaquam brevi dispariturum arbitror, ut d.
Dasypodius de hoc
mense divinabat. Unde et quintum mihi argumentum exhibebit
eius diuturnitas, ut
negare audacius possim esse cometam; nam Cardanus reliquis
de cometis ita
scribit: "Longissimum eorum tempus (nisi pro miraculo sex
menses excedit,
plerumque autem finitur ante 30. diem, nunquam ante
septimam." Quod admiratione
dignum iudico, adiicio: Haec stella cum Iove 21. martii
primum ciniuncta usque
ad 6. maii, hoc est intra 46 dierum spacium, cum omnibus
planetis coibit
praeterquam cum Saturno, qui perpetuo huius stellae
oppositum signum occupat, et
intra hoc tempus multae etiam aliae planetarum coniunctiones
fient, quo et multa
in terra comitia habentur, et orandus dominus, ut propediem
et sua magna comitia
de coelo delata celebret in mundo.       Iacobi Andreae
partus si prodierit, forte maiores turbas dabit.
Vale in domino salutem omnibus dominis fratribus dicens.
Resalutant reverenter
tuam humanitatem singuli, quos salutasti.
Datum festinantissime  16. aprilis, quo die cum sole nova
stella coibit, anno domini 1573.
Tuae humanitatis studiosissimus Iohannes Conradus Ulmerus.
Clarissimo viro atque eximio Iesu Christi servo d. Henrico
Bullingero, Tigurinae
ecclesiae antistiti fidelissimo, domino et patri suo in
Christo summe colendo.
