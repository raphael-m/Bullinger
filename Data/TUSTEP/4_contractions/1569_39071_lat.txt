<nr>[39071]</nr>
<ae>Bullinger an Pietro Parisotti.</ae>
Zürich, 30. September 1569.
Chur, Ktsbibl.  Ms. B 1818, 33. / Orig. (Aut.)
Graub. III, 166f. R.
Abb. in: Bündner Monatsblatt 4/2004, S. 250
S. D.   Ne arbitrareris, dilecte frater, tuas me contemnere
literas neque ulla me tui rationem habere, en brevibus ad
illas respondeo ac oro, ut brevitatem boni consulas, quod
pluribus innexus negotiis aegre haec scripserim. Oras, ut
filium tuum d. Evangelistae, Locarnensi sericario,
commendem. Id dum feci satis diligenter, respondet ille:
"Certe commendatissimus ille mihi fuit hactenus; docui
illum, alui ac vestivi; sed pro illi meis beneficiis nihil
mihi rependitur. Si saltem aliquid gratitudinis mihi
exhiberetur, libenter perseverarem in benefaciendo; sed
doleo hic omnia admodum esse sicca. Accedit his aliud, quod
magis me urit: Si aliquanto tempore illum hic foveam,
proximum erit, ut cum putarit se evolare posse, erumpat et
non maneat apud me promissos annos atque ita perdam oleum
atque operam. Si ille per viros bonos mihi sponderet, quod
manere velit apud me iusto et consueto annorum numero, iam
libenter illi benefacerem. Hoc scribas patri ipsius, oro."
Id quod his volo praestitum. Deinde, quantum libros attinet,
de quibus in tuis literis mentionem facis, sunt illi satis
magni precii neque amplius inveniuntur omnes; licet enim
saepe sint impressi, saepius tamen distracti sunt. Nescio,
quid facturus sit typographus, an iterum sit impressurus
necne. Scribunt iam alii, qui longe doctius et melius omnia
tractant quam nos, qui primi glatiem fregimus.        Oro
valde tuam humanitatem, ut digneris amicissime salutare
amplissimum virum d. Friderychum a Salice una cum filio suo
Ioanne, quos ex animo amo et veneror. Dic illi nova ex
Gallia ita variis scribi sententiis, ut, quid credas,
ignores. Cavete, vos Rheti, ne militem regi amplius detis;
multae sunt c[aus]ae graves, cur hoc scribam. Plura iam non
possum.
Vale una cum tuis omnibus et symmystis quoque omnibus.
Tiguri festinantissime ultima septembris 1569.
Heinrychus Bullingerus, Tigurinae ecclesiae minister etc.
Ornatissimo viro d. Petro Parisoto Bergomati, ecclesiae
Pontrasinae ministro fideli, domino et fratri meo honorando
et dilecto.
