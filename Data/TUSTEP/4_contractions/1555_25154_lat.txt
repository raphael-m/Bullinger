<nr>[25154]</nr>
<ae>Johannes a Lasco an Bullinger</ae>
Frankfurt,  19. September 1555.
ZÃ¼rich StA, E II  347, 480. / Orig.(Aut.)
Ep.Calv. 2295 (XV, 771).

Tantis nunc obruor occupationibus, vir sanctissime, ut, que
maxime vellem tibi cognita esse, ea iam perscribere ad te
non possim; sed intra dies aliquot ad Martyrem scribam et
tum quoque ad te plura. Libellum a me nunc primum aeditum
tibi mitto, ut legas et iudices. Westphalus in Calvinum
scripsit virulentissime; partem libelli percurri, partem
nondum vacavit perlegere; sed putant quidam, qui legerunt et
Calvino favent, necesse esse, ut Calvinus calumnias illas
per aliquam occasionem refutet, non quidem ut libello
peculiari aliquo respondeat, sed ut aliud agens obiter
Westphali calumnias sine nomine convellat, praesertim ubi
Calvini ipsius verbis Calvinum premere conatur. Filius tuus
Henricus nobis adfuit, cum Philippi Melanchthonis gener apud
me esset. Huic illum igitur adiunxi, suntque una iam
Witebergam profecti cum mea ad Philippum commendatione.
Magnae sunt et inter Saxones ipsos turbae, quod ad doctrinam
attinet, quae res forte faciet, ut Witebergenses nobis
aliquanto aequiores habituri simus. Nos hic iam divino
beneficio Flandricam quoque ecclesiam impetravimus, ad quam
instituendam Micronius noster huc ad me ex Frisia venit,
rediturus tamen rursus in Frisiam post institutum ecclesiae
ministerium, ad quem modum in Anglia institutum habebamus.
Estque revera ingens dei beneficium, quo hic tam nobis
faventem magistratum habeamus. Plura iam non possum per
temporis inopiam. Commendo me precibus vestris
diligentissime et fratres istic omnes officiosissime salvere
iubeo. Raptim Francfordiae  19. septembris anno 1555.
Micronius multam vobis istic omnibus salutem adscribi
voluit.

Ioannes a Lasco manu propria.

Sanctissimo iuxta ac doctissimo viro domino Henrico
Bullingero, ecclesiae Tigurinae pastori vigilantissimo,
fratri in domino observandissimo.

