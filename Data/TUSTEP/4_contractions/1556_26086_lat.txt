<nr>[26086]</nr>
<ae>Bullinger an Johannes Calvin</ae>
<od>Zürich, 29. April 1556</od>
<vo>Autograph: Zürich StA, E II 342, 314.(Siegel...)</vo>
<dr>CO XVI, 121ff; Nr. 2442<dr>
<re> </re>
<tx>S. D. Valde me cruciat quod foedus hactenus coire non
potuit. Orandus est nobis sedulo Dominus ut negocium hoc arduum
ispe moderetur et ad salubrem nobis omnibus finem perducat. Nunc
in senatu sunt legati vestri. Quid responsi sint accepturi
nescio. Hoc scio, vestros amari a nostris. Gratulor vero mihi,
quod mea expositio apologetica tam fuerit tibi, fratri meo
percharo? et colendissimo, accepta. Gratias item ago Deo meo qui
mihi hanc concessit gratiam, ut libellus hic etiam ab aliis
viris sanctis et doctis approbetur.
^$In Austria et Bavaria valde crescit numerus vere fidelium.
Interim mirifice premuntur Regis Ferdinandi exactionibus. Heri
ex Vienna Austriae nuncius ad nos rediit qui et syriacum
Testamentum novum impensa Regis syriace et eleganter quidem per
Tigurinum quendam mihi notissimum et nunc Viennensem civem
impressum attulit et narravit, inducias emptas a Turcis precio 8
tonellorum auri, atque nunc importune postulari magnam pecuniae
vim a miseris et alioqui exhaustis subditis, ac in his apparere
nunc indignationis et impatientiae perspicua argumenta. Relatum
est superioribus diebus, papistas moliri bellum contra
evangelicos in Germania, atque ea de causa varios fingi
praetextus. Amplissimus huius urbis magistratus (nescio quid
suspicetur) iubet suos esse paratos ad singula momenta.
^$Clarissimus vir D. Ioannes a Lasco de spe colloquii nonnulla ad
me quoque scripsit. Nihildum illi respondi: tabellione enim
carui. Respondebo ad primam occasionem. Ego (sicuti et tu) parum
aut nihil spero: quinimo timeo ex mediocri incendio oriturum
incendium amplissimum. Illi sane, cum quibus colloquendum erit,
vel vehementioris adeoque plane Lutherani sunt ingenii, ut
Schneppffius, Brentius, Westphalus, et huius farinae innumeri
alii, vel moderatioris, ut Philippus, Pacaeus, et pauculi
aliquot. Hi vero pro ingenii sui natura aut mollicie nolent
illos offendere. Illi ne latum quidem culmum cedent, imo pro
barbariae sua conviciorum plaustra in nos exonerabunt. Sed et
post colloquium (quod et post Marpurgense colloquium factum
videmus) scriptis epistolis et in cathedris suis triumphabunt.
Neque est quod imaginatione quapiam suavi aliud et melius
quidpiam polliceamur nobis. Nimis bene noti sunt nobis Lutherani
isti iam ab annis 30. Verum sperant nonnulli rem hanc moderandam
principum modestia, qua facile mitigari possit barbara
concionatorum asperitas. Sed audi quid hic sperem. Si de
sententia nostra cesserimus, aut quod hactenus perspicue
docuimus nescio quibus involucris involvamus, benignos sentiemus
principes, ac forma concordię erit confessio Augustana. Hoc si
non receperimus, dimittemur ut cervicosi et superbi. Ingenue
vero dico nunc me non posse recipere et agnoscere confessionem
Augustanam cum ob alias causas, tum ob Apologiam coniunctam, et
quod modo ex Westphali scripto expertus es quid isti sentiant de
Augustana confessione. Quod vero ille scribit et dicit, id
caeteri omnes sentiunt. Ac experieris ne Philippum quidem hac in
re facturum quod speras. Cur autem de principibus ita iudicem,
audi. Principes plerique ex professo sunt Lutherani. Omnes
pendent a Caesare Augusto. Huic exhibuerunt confessionem
Augustae: in iisdem comiciis damnarunt Zvinglianos. Nec est quod
putemus syncerius illos egisse posterioribus comiciis. Nam
ultimis istis Augustanis rursus exclusi sumus Zvingliani. Quid
quod princeps Wirtembergicus, qui iam tenet primatum et totus
pendet a Brentio, in synodum Tridentinam confessionem bene
Lutheranam in hoc capite misit eandemque germanice et latine
excudi curavit. Recessus imperiales omnes habent Zvinglianorum
condemnationem. Hic ego nunquam persuaderi potero ut credam
istos tantillum de his cessuros quae Imperatori et Ordinibus
imperii tanta constantia et perspicuitate sententiarum
concesserunt. Quid ergo restat aliud quam ut ex hoc colloquio
ingens detrimentum et dedecus redeat ad ecclesias nostras? Nec
est qui non intelligat, cum discessum fuerit re male sarcta,
scandalum gravius futurum quam fuerit hactenus. Quid quod non
frustra timeo contentiones de pluribus dogmatum capitibus
movendas quam ipsi nunc putemus. Praeterea terrent me exempla.
Nam ut nihil dicam de Imperialibus, quantum, obsecro, mali dedit
D. Bucerus Helveticis illis colloquiis? Quaesivit sane pacem et
bono quodam zelo videbatur curare velle vulnus filiae Zion: sed
eventus docuit illum imprudenter et male egisse. Id quod ipse
demum subobscure significavit, dum non semel rogantibus viris
sanctis de hac controversia respondit: Video Deum nolle per me
hac in causa doceri ecclesiam.
^$Opto itaque D. a Lasco prudentiam et ne aliquid tentet cuius
postea per omnem vitam poeniteat. Quod attinet ad D. Vergerium,
si is aliquid hac in causa agit, et D. a Lasco aliquid ab ipso
sperat, certissimum est optimum virum a Lasco toto errare coelo
et falli. Ipse enim D. Vergerius manu sua ad me scripsit, D. a
Lasco satagere pro colloquio sed frustra. Haec verborum
sententia fuit: verborum non amplius memini. Bernenses puto non
consensuros in ullum colloquium, utpote qui adhuc memores sunt
quantum ipsos exercuerint, quantisque periculis involverint
Buceri colloquia. Quod nostros attinet, si miserint legationem,
non alia lege mittent quam ut audiant, nostram doctrinam
proponant et defendant, acta referant rursus ad senatum est
plebem. Hic enim patrius mos est, nec aliud sibi persuaderi
permittent. Sunt enim et ipsi colloquiis supra modum infensi,
idque maxime propter colloquia tot et tanta Buceri cum ministris
Helveticis magno cum periculo et magnis cum impensis habita.
^$Haec solito copiosius ad te perscribo ut probe intelligas quid
sperem aut sentiam de colloquiis istis cum illis hominibus. Si
audires collegas vel symmystas nostros, longe acriora audires.
Hoc tamen ingenue dico, malle me colloqui cum papisticissimis
quam cum hoc hominum genere. Video enim hos omnem exuisse
humanitatem, ac deploranda se armasse pertinacia, ut nihil dicam
acerbius. Experiatur vero ipse D. a Lasco cum suis, quid apud
eos possit. Si benignos invenerit et spes aliqua affulserit,
scripto plus effecerimus quam colloquio. Nec ingratum feceris si
haec mea narraveris per tuas literas D. Ioanni a Lasco.
Desiderat enim meam audire sententiam. Ac scripturus sum illi,
sed quando tabellionem habere possim nescio. Tu forte commodius
ipsi haec nunciaveris. In locum optimi viri et beatae memoriae
senis D. Pellicani cogitamus vocare clarissimum virum D. Petrum
Martyrem. Dominus faveat nobis. Ora pro nobis Dominum. Ama nos,
nam te ac tuos amamus. Vale cum omnibus symmystis. Salutant te
ac tuos nostri omnes.
^$Tiguri 29. Aprilis. Anno 1556.
^$Bullingerus tuus.
<lz>[Adresse ...]: Clarissimo viro D. Ioanni Calvino Genevensis
ecclesiae fideli pastori domino colendissimo et fratri carissimo
suo. [G]enff.
