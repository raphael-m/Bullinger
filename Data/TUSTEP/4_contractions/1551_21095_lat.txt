<nr>[21095]</nr>
<ae>Pierre Viret an Bullinger</ae>
<od>Lausanne, 25. April 1551</od>
<vo>Zürich StA, E II 337, 487. / Orig.(Aut.)</vo>
<dr>Ep.Calv. 1486 (XIV, 110f) Exc.</dr>
<re>Regest</re>
<tx>S. Quum nuper postremae tuae literae huc sunt allatae aberam
ab urbe. Profectus enim eram cum Farello Orbam ad componenda
quaedam cum eo eius ecclesiae negotia. Quae mea absentia in
causa fuit ut nullum potuerim officium praestare viro bono
qui tuas attulit literas, quemque tuis mihi literis
commendabas. Felix agit nunc apud Scorum, virum optimum et
doctissimum, vicinum meum. Quo fit ut melius sperem de eius
studiis. Ego sicubi videbo nostram operam usui fore, nihil
eorum a me patiar desiderari, quod quidem fieri poterit,
quę a me postulas, neque tibi ulla opus esse putes
excusatione apud me, si liberius, ut tibi videris, meam
requiras operam, sed hoc tibi persuade me accipere pro certo
mutę inter nos initę et confirmatę amicitię et
benevolentię monumento et testimonio, quoties meum
aliquod
officium requiris. Voluissem profecto nuper argumentum
habuisse plausibilius, de quo ad te scriberem; sed mea me
fides, quam vobis et ecclesię debeo, id coegit. Nunc vero
cogimur rursum vobis scribere molestiora de vestris
beneficiariis et ecclesię alumnis aliquot, qui nobis
maxima offendicula excitarunt, de quibus pauciora scribam,
quia existimo vos cętera copiosius intellecturos ex
communibus collegarum meorum et professorum literis. Utinam
Ioannes Hala, ut socius huc advenit Iosę Pistorii, ita
probi illius iuvenis se studiorum semper socium adiunxisset
et morum imitatorem. Scripsi non ita pridem de Iosua, quę
non arbitror vos moleste audivisse. Sed longe aliud vobis
expectandum est nostrum de Hala testimonium, qui videtur
quasi ex professo certamen suscepisse adversus pręclaras
illas dotes et virtutes, quas ab iis Paulus exigit, qui
ecclesię sunt ministerio pręficiendi, ne scilicet
quicquam sibi reliquum fecisse videri possit dignum tam
sancto munere. Atque utinam non in eo desideraremus fidem et
probitatem, quę vel ab ethnico homine, dei ignaro, non
tamen penitus barbaro, sed aliquo tincto honestatis et
humanitatis colore vix desiderantur. Taceo eius vinolentias,
quarum nomine pessime audit, taceo manuarium tormentum, quod
nocturnis horis vagans per urbem gestare aliquando
deprehensus est, et scortum, quod in beneficiariorum
Bernensium hospitio abdidit, de quibus latius ad vos
scribetur. Sed etsi hęc sunt gravissima, nihil tamen me
magis commovet quam eius in suum quendam hospitem perfidia,
cuius ędes adeo turbavit, ut iustam ipse suppeditare
potuerit divortii materiam aut certe gravissimi et
periculosissimi dissidii inter maritum et uxorem, nisi
dominus prospexisset. Homo est ventri deditus, impudens,
mendax, in multis gravissimis mendaciis et criminibus
deprehensus neque videtur magni facere monita eorum, quos
valde debuit revereri. Hęc fortasse tibi durissima
videbuntur; sed duriore dignus est accusatione. Non dubito,
quin multa mentiatur apud vos; sed nos comperta et
deprehensa loquimur. Quod autem ab historia tota recensenda
abstineo, id facio modestię causa, et ne quid
existimationem lędam familię eorum, quos gravissima
affecit iniuria. Hoc solum adiicio meo iudicio nihil esse
consultius, quam ut statim hinc revocetur et a vobis eam
laudem et mercedem reportet, quam meritus est. Certe, si
tales haberemus scholasticos quam plurimos, magnas remoras
iniicerent nostro ministerio et turpem inurerent infamię
notam honestis studiis. Non dubito, quin hęc vobis
vehementer doleant; sed ea est sors ecclesię et nostra
omnium. Si unus aliquis vestram fefellit expectationem,
aliorum vos exhilarent studia, qui se vobis et nobis dignos
praebuerunt. Unus est, cui consortium Halę parum profuit;
alter est studiosus et probus iuvenis meo quidem iudicio.
Scribo de omnibus hisce rebus ad te liberius, quia
experimento sępe didici, quam sit necesse nos eorum nosse
mores, qui sunt ecclesię praeficiendi, ne cuiquam temere
manus imponantur et pestes pro pastoribus ecclesię
obtrudantur. Qua in re noluimus vestram de nobis
expectationem fallere, praesertim vero cum videamus nostram
tibi fidem, libertatem et candorem probari. Sed de his plus
satis.
Accepi nuper exemplar Consensionis apud vos editę, quod
ad
me misisti, cuius nomine habeo multam gratiam. Eodem fere
tempore excusa est Genevę Latinis et Gallicis typis.
Spero
ecclesię plurimum profuturam. Ego quid de ea sentiam non
arbitror vos dubitare, et quantum ea mihi probetur.
Ecclesia Genevensis bene habet. Pestis nostros homines valde
perturbat et scholas nostras valde dissipavit, quamvis
nondum grassetur violentius. Sed mira est nostrę gentis
trepidatio in huiusmodi calamitatibus, quę nostrum
ministerium variis impedit difficultatibus. Sed hunc metum
illis non possumus extorquere.
Audies plenius de nostro omnium statu ab hoc tabellario,
homine nostri amantissimo et viro optimo, cuius negocium et
pueros, quos vestrę disciplinę commissurus est, ut
commendatos habeas vehementer oro.
De Cęsaris et pontificis consiliis idem et nos
suspicamur,
quod scribis. Quid enim ab illis hominibus expectemus?
Nullus tamen eius apparatus videtur. Quid futurum sit, in
manu est domini, qui impiorum concilia et consilia dissipare
potest. Recte mones seriis precibus adversus tales hostes
pugnandum esse. Dominus nobis omnibus suppeditet spiritum
fidei, fortitudinis et constantię. Fratres et symmystę
mei te et tuos omnes collegas et symmystas salutant
officiosissime. Bezam, ut iusseras, tuo nomine salutavi.
Dominus Iesus diu te suę ecclesię servet incolumem!
Hęc tumultuarie.  Vale.   Lausannę  25. aprilis 1551.
<un>Tuus Petrus Viretus.
<lz>[Adresse:] Pręstantissimo Iesu Christi servo d. Henricho Bullingero,
Tigurinę ecclesię antistiti, fratri et symmystę
plurimum colendo.                 Tiguri.
