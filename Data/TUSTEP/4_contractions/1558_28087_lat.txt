<nr>[28087]</nr>
<ae>Johannes Fabricius an Bullinger</ae>
<od>
Chur, 25. Juni 1558.
<vo>Zürich StA, E II 376, 5. / Orig.
(Aut.)
Gr.
II, 85 Exc.
Nihil iam diu habeo, reverende in Christo pater, quod cognitione tua magnopere dignum duxerim; propterea etiam a scribendo me continui, ne tibi, viro prudenti et alioquin occupato, vacuis meis literis molestus essem.
Christianus, qui a Basiliensibus ministris tibi commendatus est, ubi locorum sit, ignoro.
Negotium eius fideliter synodo proposuimus; receptus est ea lege in consortium fratrum, ut examinaretur.
Is labor mihi cum aliis duobus iniunctus est; sed eruditionis adeo nullius est, ut
mirari satis non potuerim.
Quid multa? ne prima elementa tenet; legit hactenus nescio cuius postillam, epistolas Pauli ne inspexit quidem.
Negotium iustificationis prorsus non tenet, et in sacramenti negotio deprehendimus eum plane papistam, non quod nollet doceri meliora, sed quod in praesentia meliora nesciret.
Hoc ipsum tamen, quod sentiebat, defendere non potuit.
Latinam linguam non intelligit.
Si alicuius fuisset eruditionis, cogitaremus eum promovere ad Davosianos, qui stipendium
pollicentur satis amplum pro ratione harum regionum; sind das houpt im Dritten Pundt.
Opus habent viro cordato, non novitio, in primis tamen sobrio et modesto.
Celebrantur ibidem loci et comitia per vices.
Ambiunt nos boni viri; sed quem demus, non habemus.
Si Glastius sibi nondum prospexit (modo vitae sit inculpatae), non dubito, quin recipiatur.
Fac, quaeso, brevi sciam, quid de illo actum sit.
Sed quod ad Christianum redeam, sancte nobis affirmavit se dies noctesque in studia incubiturum;
miserti ergo eius commendavimus ecclesiae in Kübliß, quae eum receptura fuit, si prius concionatus esset.
Ille ergo eo proficiscens se ad nos rediturum, ut literas ad te acciperet, mihi promisit; sed ubi maneat interea temporis, ignoro; dubito, an sit receptus.
Literas tuas tibi remitto.
Legatus regius, qui ad nostros missus est, dicitur esse abbas altero pede claudus.
Ego hominem non vidi; intra episcopi claustra se continet.
Timeo non parum eius practicas.
Milites petiisse a nostris dicitur;
quid autem impetrarit, ex consule audire poteris.
-   Perfertur ad nos, incertis tamen rumoribus, Gallum cogitasse insidiis Argentoratum capere spe proditionis intestinae.
De quo si quid certi habes et per ocium potes, nos edoce.
Habeo adhuc mecum indusium d.
Heinrici filii, quod proxime mittam, cum nactus fuero, cui commode dem.
Quae praeterea scribam, non habeo; te ergo tuosque omnes salvos et incolumes opto.
Salutem tibi dicunt d.
Philippus et d.
Pontisella.
Vale, pater reverende.
Curiae 25. iunii anno 1558.
                                   Ioannes Fabritius tui observantissimus.
Eruditione et pietate excellenti viro d.
Heinrycho Bullingero, ecclesiae Tigurinae episcopo vigilantissimo, domino et patrono suo plurimum observando.
An herren Heinrych Bullingern.
