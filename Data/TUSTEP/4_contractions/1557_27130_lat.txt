<nr>[27130]</nr>
<ae>Celio Friedrich von Salis an Bullinger</ae>
<od>Basel, 4. Juli 1557</od>
<vo>Autograph: Zürich StA, E II 365, 656.(Siegel...)</vo>
<dr> <dr>
<re> </re>
<tx>S. D. colendissime domine bullingere, hisce meis tibi
foelicem meum in patriam reditum significo, eoque laudandus
deus, qui iter meum prosperavit. Caeterum post triduum sic
volentibus dominis meis Venetias versus proficiscar, idemque
dominus deus optimus et maximus me deducat et reducat
foelicissime. Si itaque, dum abfuero, te meis literis,
incomptissimis quidem, at tibi ob amorem, quo me prosequeris
singularem, sat scio, gratissimis, non visitabo, me ut
excusatum habeas, rogo, quippe cum prae tabellariorum inopia
tibi, etiamsi maxime velim, non liceat scribere. Ero tamen ad
hoc intentus, sive fuerim Venetiis sive alibi, ut, cum sese
mihi aliqua nuncii opportunitas obtulerit, ut meas ad te dare
possim, non omittam, quin id sedulo fiat, te certiorem reddam
novarum rerum, si quę emergent, et successus meae legationis.
Interea vero, ornatissime domine Bullingere, etiamsi filium
meum commendatiorem tibi, quam ipse eum habeas, reddere non
possum (es enim ei instar patris benignissimi, idque subinde
re ipsa declaras), attamen rogo, curae sit tibi, ne, cum sit
caeraseorum, pomorum et huiusmodi novorum fructuum
appetentior, appetituri nimium indulgeat, ne scilicet aliquam
exinde labem contrahat. Itemque interdicas, ne aquis
immergatur frigidis. Sed quid sum sollicitus, cum filium meum
bullingerus pater foveat?
^$Novi nunc quod scribam, nil habeo. Illustrem virum d.
Matthaeum Cognettum, prout iusseras, conveni, seque, quicquid
ut faceret iusseras, dixit vel ante adventum meum peregisse.
Ad d. Fabritium in reditu non vidi, quamvis aedes eius tertio
accesserim; foris enim erat vocatus ad nuptialia quaedam
symposia; itaque accessus mihi eo, quo Churiam perveni die,
non patuit, et sequenti mane primo diluculo, quo hucusque
pertingerem, quod et feci eo ipso die, fuit iter ingrediendum,
et quamquam eo insalutato Churia abierim, tamen, quae
iusseras, per domesticos eius ipsi sedulo significavi.
Reliquum, quod scribam, hoc est, ut me tibi iugiter habeas
commendatum ac meo nomine plurimum salvere iubeas
honestissimam coniugem tuam cum liberis et tota familia
itemque egregios et undequaque praestantissimos viros dominos
generos tuos, d. Bernardinum Ochinum, d. Petrum Martirem ac
cunctos alios nobis bene faventes, quibus omnibus opto vitam
nestoriam.
^$Vale etiam atque etiam, optime et colendissime domine
Bullingere, meque, ut soles, ama.
^$Datum Samadeni die 4. iulii 1557.
^$Tibi tuisque omnium deditissimus Federicus a Salice.
<lz>[Adresse ...]: [Dem h]ochgelerten und fürnemen herren
....chen Bullinger, minem in[sonders] günstigen, lieben herren
[und gu^%]ten fründt. Zu^% Zürich.
