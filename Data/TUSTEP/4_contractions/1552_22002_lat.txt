<nr>[22002]</nr>
<ae>Bullinger an Ambrosius Blarer</ae>
(Zürich), 5. Januar 1552.
St. Gallen VII,  176. / Orig.(Aut.)
Bl. III,  149 R.
S. D.   Non sine fastidio scribo, colende mi frater, quod ex
tuis postremis intelligam meas tibi sero et semper post
festum, quod dici solet, reddi, cum tamen ad molestiam usque
illis, quibus committo, inculcem, ut mature ad te perferri
curent. Verum haec est huius temporis corruptissimi sors.
Scripseram nuper paucula de vocatione tua ad Vitudurensem
ecclesiam dissuadens, ne illam recipias vocationem; nunc
autem quid cogitare possum quam et has ne nunc quidem ad te
esse perlatas? Et in diem se . . . . . . . . . . . quaedam,
ut existimem multo prudentius te manere apud eos, ad quos
non ita pridem vocatus es, quam ut ad hos concedas, qui modo
vocarunt. De qua re iam non est locus et tempus dicendi.
Quoniam vero intelligo Antithesim meam tibi ex manibus
ereptam, priusquam legeris, en aliam tibi mitto.
Significabis autem, an existimes potissima a me capita esse
recensita, de quibus merito aut iure dimicationem
suscepimus. Valemus et vivimus nos per gratiam dei ut
semper. Ioannes Wolphius superioribus diebus concordibus
omnium votis allectus est in pastorem inferioris collegii in
locum d.d. Heinrychi Engelhardi, qui feliciter migravit ad
dominum. Ex Augusta aut de Caesare aut concilio nihil nunc
certi habeo, quod te ignorare existimem. Mira sparguntur de
novis motibus in Saxonia excitatis et de expeditionibus
episcoporum Moguntiae et Wirtzburgi; quae quam certa sint,
dubito. Video undique suboriri bella et rumores bellorum
ideoque spero appropinquare redemptionem nostram. Vale cum
tuis omnibus et cum symmystis et amicis, quos omnes
salutabis. Gott verlych üch allen ein guͦt jar.  5.
ianuarii 1552.
Bullingerus tuus.
Praestantissimo viro d. Ambrosio Blaurero, Biennensis
ecclesiae pastori vigilantissimo, domino et fratri suo
colendissimo.                       Byell.
