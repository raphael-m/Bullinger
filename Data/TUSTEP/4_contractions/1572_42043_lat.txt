<nr>[42043]</nr>
<ae>Tobias Egli an Bullinger.</ae>
Chur, 21. M채rz 1572.
Z체rich ZB, Ms F 182, 1857.
Gr. III, S. 313ff.
Er dankt f체r Bullingers Brief und die wahrhafte
Freundeshilfe des Z체rcher
Rates. "Miror autem, num sit verum Lucernenses primo id
turbarum nostrarum vobis
denunciasse; nimirum papatui et monachis eorumque capiti,
Rhetiensi, anxie
timent et, sicubi possunt, ne quid damni patiantur, studiose
aliorum etiam opera
praecavebunt. Vereor autem, ne incassum omnia; ita enim
rustici fervent nostri,
ut magistratum parum curantes vices eius nunc agere ac
reformationem novam
inducere proposuerint commoti immani illa iniustitia ac
quorundam impudentibus
corruptionibus, quibus et patriam et religionem venalem iam
diu habuerunt ac
sanguinem innoxium pontificiorum insidiis et evangelicorum
oscitantia
circumventum impunitum parvi penderunt. Tredecim iam et
primaria signa omnia ex
Domo Dei et 10 Iurisdictionibus advolarunt, quorum sententia
fixa est non
decedere, donec infelicia aliquot lolia stirpitus
eradicaverint. Rhetiensis, qui
Superioris Foederis patrocinio hactenus est usus, hodierno
die adducetur. Is
nimirum, ubi extrema fortuna steterit, plures alios secum in
ruinam trahet. Non
patientur Superioris sive Cani Foederis proceres durius
aliquid capiti ac domino
suo fieri, nisi ex aliis etiam Foederibus corruptissimi in
apricum proferantur.
Hinc plurimorum iactura timenda venit. Quibusdam evulsio
pensionariorum profunde
insedit; sed si in istum oceanum sese dimiserint, plus
negocii habebunt, quam
exhaurire unquam poterunt. Urgent autem quidam regi
fortassis minus propitii,
maxime cum d. Conradini Plantani (qui fuga sibi consuluit)
libidine stipendiis
suis privati tanto sunt ardentiores, quanto iacturam
iniquiorem fecerunt.
Milites omnes et proceres eorum sese multis rationibus
declarant nemini praeter
fas ac nefas ne pilum quidem laesuors, sed moderatrice
iustitia punituros
decenti iuris servato ordine, quoscunque proditores patriae
et religionis
deprehenderint. Ex proceribus rustici plures secum
attraxerunt et signis
totisque exercitibus seu duces praefecerunt invitos, modo,
si opus sit, sint
praesentes et pares cum aliis poenas subeant. Inde factum
est, ut aliquot ex
Domo Dei, qui d. Rhetiensi accedere primo videbantur, nunc
mutata velificatione
contra ipsum cogantur agere ac militare. Ita vero minus
fidei, plus vero negocii
erit, tantoque omnia periculosiora existent, quanto hoc
verius: Nusquam tuta
fides. Nisi efficaces intervenerint intercessiones, quibus
furor ille pauxillum
remollescat, vereor, certe vereor, ne quorundam capitibus
melior status sit
redimendus. Mihi etiam hactenus tutiori esse licuit, eo quod
omnes
appropinquantes amici nobis fuerint. At cum hodie Rhetiensis
suorum fautorum
armis custoditus in exspectatione sit, tot mihi videor
hostes accedere, quot ex
Superiore Foedere illius gratia laborant. Iam pridem enim
gener ipsius
Rh[etiensis], homo furiosus ac divitiarum cumulo ebrius,
exitium mihi minatus
est. Quid igitur fiet, ubi de vita periclitatur gygas ille,
pro quo non pauci in
periculum capitis atque vitae suae sese inferent? Sed in
manu domini vita et
nostra, qui defluxum quoque capillorum in numerato habet.
Non multum autem me
publico committerem, nisi monachorum Italorum causa, quam
plures tueri
meditantur, impugnanda nobis incumberet. Nunc enim nisi
eiiciantur, altiores
postea radices agent; quam sint etenim impudentes ipsorum
legationes
nudiustertius ingressae, satis declarant eo, quot manifesta
latrocinia extenuare
non erubescant, propterea supplices pro nebulonibus sint
intercessuri.
Rhucantiorum signa propensa sunt in monachorum exitium,
quibus nec Ingaddinenses
nec Praegallienses deerunt. Si unicum hunc fructum
reportaverimus, satis nobis
pugnatum erit. Episcopo, qui ex morbo quodam surdaster
evasit, non multum
periculi imminet, utpote cuius castrum ab urbe praesidio
mediocri munitur,
maiorque sacrificorum quam nostri ratio habetur. Nobis certe
a magistratu nostro
nihil indicatur, quo loco res sint sitae aut quid nobis, si
ad arma res venerit,
agendum fuerit, fortassis parum fidentes nobis, eo quod
militibus non publicos
hostes nos praebeamus, quos ab urbe depulsos quocunque
ratione quidam saucii
intra praecordia optarent. Non satis enim quibusdam est,
quod copia militum non
intromittitur et pauciores adhuc intromissi, portarum
clausarum custodia
exquisita habetur, nisi etiam domesticos in media urbe
angulos ac domos suas
armis ac bombardis instruant, sicuit d. consul Ambrosius
superioribus diebus
fecit. Mirantur quidam hoc consilium ac parum fausta hinc
inde colligunt, nec
satis meo quidem iudicio concordes sunt cives nostri omnes,
quibus non omnia
aperiuntur, omnes autem ad vitam suam exponendam, si necese
fuerit, adiguntur.
Nunquam hactenus sociis licuit exponere communibus civibus
intentionem suam
huiusque causas impulsivas. Unde multi conqueruntur se rerum
ac periculorum aut
potius verarum huius mali causarum nescios ac ignorantes ad
propugnationem
incendi. Verentur, ne secum eodem modo agatur, quo
superioribus annis, cum
Hispanica legatio pecunias multas profudisset ac quidam
loculos suos ad ora
usque implevissent. Postea, cum Ingaddinensium furor
instaret, reliquis civibus
authores erant ac suasores, ut fortiter urbem defenderent,
cuius saluti
Ingaddinenses insidiarentur. Quod tamen verum non erat; sed
paucis
corruptissimis negotium exhibebatur, qui, ut tuti esse
possint, cives novo
iuramento defensionis sibi obstringebant. Ita verendum
hodie, ne pauci aliqui
ulcera sua aliorum omnium periculo sanare ac obtegere
cupiant. Nos ambo ministri
nescio quid subdubitantes nudiustertius d. consulem
accessimus ac, quo loco res
sint constitutae aut quid nobis faciundum et quomodo nos
gerere debeamus,
expiscati sumus etc. Respondit amicissime nobis omnia se
honesta ac bona nobis
confidere ac bene sibi inter se ac cives convenire nec
quicquam violentiae (nisi
provocati) se usurpaturos, imo se plures etiam (si aliter
fieri nequeat)
intromissuros cumque aliis iustitia freti malum e medio
paratos esse exscindere;
si ad arma vero res venerit, quod neutiquam credant, sperare
se nos communem
operam civibus eiam praestituros. Respondimus: cum nesciamus
nos, quid rei
semper moliantur, paucos propter aegerrimos communi miseriae
se involvere non
aequum nobis videri. Satius potius est sontes punire
insontibus servatis, non in
eundem lutum attractis.    -     Haec ideo ac secretissime
ad te scribo (nolo
enim Rhaetis communicari vestris, qui omnia (scis, quid
dicam) huc rescribunt
mihique famam nescio quam aspergunt, quasi plenus rimarum
omnia tibi aperiam   -
ac hoc nomine non ita pridem Pontisella me iniquissime
laceravit, sicuti
coram aliquando cum dolore audies)    -, haec inquam ideo
scribo, ut pro tua
singulari perspicacia ac prudentia intelligas, quid spei aut
periculi hisce
turbis incumbat. Si amice agere perrexerint nostri, sperarem
iudicii rigore
peracto meliorem formam et reipublicae et ecclesiae, quae
paucorum libidini
hactenus servierunt. Si uni vita eripitur, non impune hoc
ferent alii. Sumtus
bellicus adeo increscit, ut sperarim quoque maiorem partem
militum, quamprimum
iudicii forma instituta ac eformata fuerit, decessuram
relictis non paucis, qui
iudicium et exequantur et armis defendant. Catastrophen
autem dominus solus
novit, qui dignetur optatum eventum largiri. Nunc animus
nobis est consules
adire ac denuo quaerere,  quo loco res sint constitutae ac
quid literarum a
dominis vestris acceperint, monituri etiam, ne legationibus
monachorum faciles aures praebeant."
Curiae Rh[aetorum], anno 1572,  21. martii.
(P.S.) "Conscripsit d. collega meus miraculum in sole datum;
sed quia ab aliorum
ore pendere coactus est, ego quoque perquiram ac, si quae
minus Germanicis
auribus grata videbuntur, mutabo et ad te imprimenda mittam.
Plurimum afficeret
nostros homines hoc tempore exarcebato."
