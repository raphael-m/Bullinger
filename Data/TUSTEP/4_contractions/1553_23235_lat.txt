<nr>[23235]</nr>
<ae>Philipp Gallicius an Bullinger</ae>
Chur, 20. November 1553.
ZÃ¼rich StA, E II 365a, 515.
Gr. I,  S. 336f.
Ep.Calv. 1852 (XIV, 668).
S.  Exemplar consilii et sententiae vestrae tibi remisi per
Vergerium una cum literis meis ad te scriptis, alterum vero,
Basiliense nimirum, statim, ut descripsi, siliginario cuidam
ad te perferendum dedi; sed ecce, reddit is mihi diebus his
asseverans et excusans multa; mitto ergo nunc. Agimus
gracias, quod tam humaniter omnium cerciores nos reddideris.
Scimus quoque pestilentem illum Cacum suo fumo ignique
combustum; factum laudamus. Ricius ille nostrates sedulo
tentat; sed nihildum fecit nec quicquam (quantum videre
possumus) efficiet. Florentinorum dux eciam nuncium hic
habet necnon et Romanus pontifex; neuter tamen voti sui
compos est factus. Ab istiusmodi legatis abhorrere videntur
tam papistae, quam qui sint nostri.  -   Caeterum quoniam
inutilis (quod dicitur) viro egenti est verecundia: sunt
mihi filii quinque, filiae vero quatuor; salarium annuum
aureorum est Renensium centum vel paulo minus exacta
racione. Filiorum quatuor literis operam dant me magistro
satis feliciter; quintus minor est, quam ut doceri possit.
Domi omnes alere vix possum; maximus natu saltem aliquo nunc
mihi mittendus est, ut et alium aliquando docentem audiat,
quomodocunque id facere possim. Certe mendicatum eum mittere
non est animus neque convenit; annum enim egressus est
vicesimum. Mater illum hic perdere pergit usque cogens eum
et famulum et ancillam agere, quo modo libris incumbere
liberius nunquam potuit. Oro igitur, vir humanissime, ut hac
in re mihi sis auxilio et dispicias, an partem aliquam cibi
sui istic possit nancisci, partem enim cum amictu
suppeditarem ego, aut alicui Basileae illum modeste
commendes, quum eum pauculas post hebdomadas ad te misero;
alioqui enim tam importunus non sum, ut procacem te fieri
pro me cupiam petitoremque molestum. Si quid facile possit
fieri, peto. Vale in domino Iesu, vir bonis omnibus
colendissime, et Philippum tuum redamare non desine. Salutat
te pater Comander, Haimius senio confectus, Tschernerus et
Pontisella. Ex Curia, die  20. novembris 1553.
Tuae humanitatis Philippus Gallicius.
Vere magno viro d. Heinrycho Bullingero, domino suo bonisque
omnibus colendissimo.
                                   Tiguri.
