<nr>[24082]</nr>
<ae>Bullinger an Johannes Calvin</ae>
Zürich, 26. März 1554.
Autograph: Zürich StA, E II 369, 123.
Zur.lett. III,  S. 743f.
Ep.Tig. III,  S. 482ff.
CO XV 8q = Ep.Calv 1934.
S. D.  Maximas tibi, colende et frater carissime, gratias
ago, tum pro literis amicissimis, tum pro exemplo libri tui
mihi dono dato. Hallerus, cui tu miseras illud, intra
octiduum demum misit; unde nondum illud licuit perlegere.
Tota enim hac septimana totus concionibus sacris fui
occupatus. Obiter tamen inspexi, et reperi te nostram
inseruisse epistolam non sine honorifica mentione nostrae
ecclesiae; pro qua re gratias tibi agimus. Nihil dubito quin
omnia tractaris summa et integerrima fide. Unum metuo, ne
liber parum sit gratus futurus  multis simplicioribus, et
tamen tui et veritatis studiosissimis, propter brevitatem,
et ideo etiam propter obscuritatem gravitatemque argumenti.
Et quidem stilus tuus, praesertim in hoc opere, videtur esse
gravior. Nihilominus magnas tibi gratias debere omnes bonos
fatemur, maximas vero eruditiores. Boni sat scio consulis
hanc meam audaciam; nam ex animo te diligo. Quid Scoto isti
a te nobis commendato responderimus, hisce inclusi.
Remittes, cum per opportunitatem licuerit.
Commendo tuae pietati et humanitati hos Anglos duos; quorum
alter, d. Thomas Leverus, coram rege concionabatur, alter
vero nobilis privatus est. Ille vir est doctus et insigniter
pius: hospitati sunt apud me circiter dies 14. Vehementer
illorum oblectatus sum pietate. Decreverunt apud vos
aliquandiu habitare. Oro itaque ut digneris illis, si potes,
hospites sanctos et commodos indicare. Quicquid in illos
contuleris, in me collatus putabo: imo conferes in
Christum. Spero te libros meos "De gratia dei iustificante
nos propter Christum per solam fidem, etc." dudum accepisse;
nam miseram ad d. Hallerum. Vive et vale aeternum, nostri
semper memor in tuis precibus. Salvi sint omnes symmystae.
Grave bellum paratur a Caesare contra Gallum: et Germani in
multas dissecti partes poenas dant suae ingratitudinis.
Tiguri,  26 martii, anno 1554.
Tuus, Bullingerus.
Clarissimo viro d. Ioanni Calvino, Genevensis ecclesiae
pastori fideli, domino meo et fratri colendo et caro.
                                          Genff.
Responsum Scoto cuidam datum, ad quaestiones aliquot de
regno Scotiae et Angliae.
1.  Utrum filius regis, patre rege mortuo, iure nativitatis,
utcunque propter pueritiam regnum administrare non possit,
habendus sit pro legitimo magistratu, cui iure divino
oporteat parere?
Pro legitimo rege is mihi habendus videtur, qui secundum
leges patrias non iniquas ordinatus est. Ita vero constat
ordinatum esse beatae memoriae Eduardum
VI.  Hunc enim pater moriens designavit regem, ac ita
deposcebat ius regni, quod aiunt esse haereditarium:
receperunt illum regni ordines: id quod coronatione testati
sunt. Instruxerunt illum consiliariis, alioqui magnis dei
dotibus praeditum.
Nec defuit ei regno quicquam, quod in felicissimo alioqui
regno requiri solet: legitimus ergo rex fuit, et parendum
est illius legibus et constitutis. Sanctius ille regnum
instituit, quam tres prudentissimi et felicissimi huius
regni reges, qui ante ipsum regnarunt.
2.  Utrum foemina iure divino regno praesidere et hoc
gubernare possit, adeoque marito suo ius regni tradere?
Lex dei foeminam subesse, et non dominari iubet: id quod
clarum est in utriusque Testamenti libris. Si vero, legibus
et ritibus regni permittentibus vel iubentibus, recipitur
foemina regina, iure haereditario regni ita exigente, quae
marito nubat, interim per consiliarios moderetur imperii
habenas; periculosum erit piis se obiicere legibus
politicis, maxime cum evangelium non videatur haereditarium
ius et regnorum leges politicas convellere aut abrogare:
neque legimus Philippum iure evangelii deturbasse Candacem a
regno Ethiopiae. Si Debora non sit, sed impia magis quae
praeest, et tyrannide consequuta imperium, habent pii
exemplum et consolationem in Athalia. Iniustas dominus
dominationes per suos, quos ad hoc instruit facultatibus, ut
olim Ierubbaal et Machabaeos et
Ioiadas, suo tempore deturbat.
An vero haec tradere possit ius regni marito suo, commode
respondebunt, qui leges et ritus regni noverunt.
3.  Utrum magistratui, imperanti idololatriam et damnanti
veram religionem, obtemperandum sit; et an proceres,
tenentes adhuc oppida et arces manu armata, vim istam impiam
a se et suis propulsare possint?
Non obtemperandum esse regi aut magistratui impia contra
deum et cultum eius legitimum mandanti, sed potius et corpus
et vitam et fortunas in periculum obiiciendas esse, docet
historia Danielis, et disertum dei mandatum, Matth. 10. et
exemplum apostolorum, Act. 4. et 5. et multa martyrum in
ecclesiastica historia.
Haec potestas est potestas tenebrarum, ut dicit in evangelio
dominus. Ac Eusebius, Hist. Eccles. lib. 9. cap. 8.
commemorat Armenios arma sumpsisse contra legitimum suum
magistratum, contra imperatores Romanos cogere volentes ad
idololatriam. Nec improbatur illorum factum. Illi ipsi
Armenii, multos post annos, propter impietatem regum
Persicorum, defecerunt ad Iustinum imperatorem, caesis
praesidiis impiis: quod commemorat Evagrius, Eccles. Hist.
lib. 5. cap. 8.  Nam et scriptura sancta iustam
necessariamque defensionem non modo concedit, sed etiam
mandat magistratui.
Caeterum cum sub assertionis vel defensionis iustae et
necessariae praetextu saepe quaerantur alia, et bonis se
misceant pessimi, temporaque sint periculosissima, difficile
est pronunciare de causis singularibus. Circumstantiae enim
bene cognitae hic plurimum conferunt, quae cum nobis
perspectae non sint, stultum esset iubere aut definire hic
aliquid certi. Nam et Paulus Romanorum armis contra
coniuratos legitur esse usus, et recte quidem usus, qui
tamen alibi in eadem fere aut simili causa, patientia tantum
pugnans, nullius armis usus legitur.
Multi ergo hic precibus, multa sapientia opus est, ne quid
praecipitantes et affectibus pravis tentemus, quod in
multorum bonorum detrimentum vergat. Interim vero mori
praestat quam idololatriam recipere.
4.  Utri parti adhaerendum sit piis, si religiosi proceres
bello resistant regi idololatrae?
Hoc relinquimus piorum iudicio aestimandum, qui et totum
negotium perspectum habent, et in omnibus verbum dei
respiciunt, nihil tentant adversum legibus dei, spiritus
sancti suggestionibus obtemperant, et ex loco, tempore,
occasione, personis, rebusque capiunt consilium, neque
quicquam temere tentant, ideoque ex suis ipsorum quam
alienis conscientiis certius iudicium petunt. Suademus tamen
ante omnia, ut tollantur causae, propter quas regnant
hypocritae, scelera; ut, inquam, per veram poenitentiam
redeamus cum deo in gratiam, et huius auxilium et consilium
imploremus. Hic est liberator unicus et verus; qui in libris
Iudicum et Regum, et in ecclesiasticis historiis, nunquam
defuit suae ecclesiae. Ad hunc attollamus oculos,
exspectantes illius redemptionem. Abstineamus interim ab
omni superstitione et idololatria, facientes illud quod
verbo suo nobis revelat.
