<nr>[27076]</nr>
<ae>Simon Sulzer an Bullinger</ae>
<od>Basel, 4. Mai 1557</od>
<vo>Autograph: Zürich StA, E II 336, 429.(Siegel...)</vo>
<dr> <dr>
<re> </re>
<tx>S. Recte facis, mi Bullingere suavissime, quod curam
afflictorum in domino fratrum tam ardenter prompteque
suscipis; digna est haec Christum profitentibus omnibus
occupatio ac quod in Pedemontanorum negocio a nostris
conclusum sit, a tuis nimirum cognovisti. Significarunt operam
suam, sicut par est, libenter praestaturos, sed cogitandam
esse rationem, qua belua incensa mitigetur aut saltem non
irritetur impensius et inflammetur. Interea non desunt, quibus
molestum sit, ut supplices regi fiant, qui contra pacta et
permissiones militem suum in peregrinas regiones abduxerit.
Verum ei malo alia quaerenda medicina esset, quae non sit
defutura, si non desunt fortes animi, qui de reipublicae et
ecclesiae detrimento adeoque et certo exicio rectius statuant.
Me certe graviter adfligit eius aerumnae intuitus. De Anglis,
sicut scripsisti, iam ante acceperam et pastoris pariter
Lev[eri] et aliorum fidem et pietatem complurimum testimoniis
cognoveram, quo magis cupivi etiam tua cohortatione incitatus
eorum negocium hic promovere idque non ipsorum modo, sed
symmistarum et fratrum meorumque nomine senatui quam potui
diligentissime commendavi. Sed responsum tuli ob certas causas
hoc tempore ei coetui locum apud ipsos fieri non posse, eos
tamen, qui hactenus confluxerunt, animas circiter 50,
servaturos. Percelluit hoc me responsum vehementer, utputa
maxime improvisum, cumque spes non sit obtinendae quamlibet
pię postulationis, consilium nostrum requisivit Leverus,
sicubi forte apud alios locus impetrari disperso gregi Christo
posset. Proposuimus Bernam, Bielnam, Schaphusium, Sangallum,
Mülhusium, sed ante omnia (quod et ipsi probabatur), ut te
conveniret denuo et sententiam super hac re tuam
sciscitaretur, quem magistratum ex his omnibus primum
interpellandum esse censeas, tum ut tua commendatione
instructus tentet negocium, qua in re neque nos defuturi
sumus, si quid possumus intercedendo. De rebus Polonicis et
Italicis magnam habeo gratiam quod scripseris, sed paria tecum
facere non possum, quod ex Belgicis nihil quicquam accipio et
de rebus Germanicis altum est silentium, nisi quod colloquium
et comicia Vormaciae processura affirmant. Philippum aiunt a
Palatino electore vocatum, ut scholam Heidelbergensem
instauret, forte illic mansurum, Illyricum autem Ienas
migraturum esse.
^$Bene vale in Christo Iesu cum tuis omnibus.
^$Basileae 4. maii anno 1557.
^$Tuus Sulcerus.
<lz>[Adresse ...]: Viro praestantissimo d. Heinricho
Bullingero, domino colendissimo et fratri in domino dilecto.
