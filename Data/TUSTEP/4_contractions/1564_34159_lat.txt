<nr>[34159]</nr>
<ae>Johannes Haller an Bullinger</ae>
Bern, 15. November 1564.
ZÃ¼rich StA, E II 370a, 331. / Orig.
(Aut.)
S.  Accepi tuas, charissime pater, et summo illae me affecissent gaudio, si non mentione novi tui doloris in fine fuissent permixtae.
Gaudebam enim, quod denuo
tuas acciperem, cuius me semel literas amplius accepturum esse desperaveram; doluit vero, quod simul cognovi obitum charissimae tuae filiae Margaretae et novum
vulnus, quod ex illius funere accepisti.
Condoleo ergo tibi multum et oro dominum, ut his contentus te tuosque porro custodiat nec alias deinceps tristitias
hisce addat.
Quod ad nos, sumus adhuc salvi in nostra familia per domini gratiam; quod alios concernit, mediocriter pestis passim per urbem grassatur.
Correpti
sunt etiam nudiustertius duo vestrates eo morbo, qui apud d.
Valentinum Ampelandrum, Musculi generum, victitabant, Amandus scilicet Piscatorius et Samuel Fattli.
Nescimus adhuc, quid dominus de ipsis statuere velit; nulla alias eis cura deest, et sunt de salute et gratia dei in Christo optime persuasi.
Decumbunt
cum his etiam alii duo nostrates in collegio.
Dominus omnibus succurrat! Quidquid ego illis praestare possum, facio.
Alias ex nominatioribus nemo adhuc
correptus est.
Per agrum passim moriuntur multi.
Dominus avertat a nobis iram suam et sic propitiis peccatis nostris.
Literas porro tuas omnes diligenter curavi omnesque, quibus scripsisti, magnas agunt gratias sibique, tibi et ecclesiae gratulantur de tua restitutione.
Diesbachius ipse scripsit; quaestor Hallerus per me hoc tibi significatum vult se summopere tibi condolere propter amissionem christianarum uxoris et filiae
agereque tibi maximas gratias, quod illius in hoc morbo tuo et precibus tuis tam diligenter memineris, orareque, ne desinas illum gratiae dei commendare; se
vicissim quoque hoc idem tibi praestaturum.
Bezae literas tuas misi per Linerum Sangallensem.
Pro exemplari vero sermonis Lafateri ago tibi gratias; multa horum
exemplaria in his nundinis hic distracta sunt.
Dominus ipsum quoque porro custodiat!                    Quod ad res novas, nihil habemus.
Silent omnia; nulli
fere sunt sermones nisi de peste ubique grassante.
Friburgi audimus Gallos alium conventum celebraturos propter renovandum foedus; nondum tamen audivimus, quem
diem constituerint.
Quid nostri sint facturi, adhuc nescio; in bona tamen spe sum fore, ut sibi caveant, praesertim cum videant dominum iam nobiscum
belligerari.
Requisitas a quibusdam meas quoque cogitationes scripto complexus sum easque tibi mitto, ut inspicias et corrigas; ad tua me alias ubique argumenta
refero.
Socer, amici et fratres, uxor denique et mater te tuosque omnes salutant.
Orate pro nobis dominum; orabimus nos quoque pro vobis.
Bernae  15. novembris 1564.
I[ohannes] Hallerus, tuus semper.
Piscatorius hac nocte obiit; Fatlius adhuc decumbit; dominus ipsius misereatur!
Clarissimo viro d.
Heinrycho Bullingero, Tigurinae ecclesiae pastori fidelissimo, domino et compatri summa mihi semper observantia colendo.
