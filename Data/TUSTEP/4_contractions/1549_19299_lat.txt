<nr>[19299]</nr>
<ae>Baldassar Altieri an Bullinger</ae>
<od>Im Gebiet von Brescia, 31. Oktober 1549</od>
<vo>Autograph: Zürich StA, E II 365, 479.(Siegel...)</vo>
<dr> <dr>
<re> </re>
<tx>Pręstantissime Bulingere. Amor tuus erga me incredibilis
etsingularis humanitas ex pluribus certisque argumentis
iampridem antehac satis mihi perspecta est; officiosiorem enim
quam tu adhuc cognovi neminem, qui nihil unquam prętermittis,
quantumvis laboriosum ac difficile sint, in quo tu vel etiam
ignoto gratificari te posse intelligas, eaque in re celestis
parentis naturam perbelle imitatus, qui pluit super iustos et
iniustos solemque suum oriri facit super bonos et malos.
illustratque non parum ministerium tuum christiana hęc
benignitas ac modestia, qua te ipsum infra omnes deiicis, ut
omnibus inserviens lucrifacias omnes; velles enim cuiusque
personam agere, dummodo Christum in cordibus hominum formare
posses per spiritum ipsius. Ii sunt, qui piscatores hominum iure
appellantur. Faxit deus, ut diu vivas, quo plures filios ipsi
compares per evangelium.
^$De me autem, quid agam, vel ex his literis potuisti cognoscere,
quas binas ad te dedi post reditum meum in Italiam. In summa:
literę illę commendantitię plus molestię quam commodi mihi
attulerunt; iccirco procuratorias mirifice optabam. Dominus
autem noluit, ut probaret fidem meam. Quod si spes ulla reliqua
est, ut ibi vel alibi impetrentur, da operam, ut eum erga me te
plane sentiam, qualem antehac prę te tulisti; scito enim me in
magnis molestiis ac vitę periculis versari, neque locus mihi
est ullus in Italia, ubi cum uxore et puero tutus esse possim,
augeturque in dies metus de me ipso. Impii enim nunquam
conqiescent, donec me vivum deglutiverint, tametsi dominus sępe
mihi in cordis penetralibus insusurret, ut bono sim animo
affirmans se mihi non defuturum. Tu vero cum tua ecclesia sedulo
rogabis ipsum, ut ita sit ac cedant omnia in eius gloriam
meamque salutem. Quodsi nihil novi ad te scribo, in causa sunt
meę latebrę, ubi miserrimam vitam duco. Vale in domino et
reliquos fratres salutabis meo nomine.
^$Datum ex agro Brixiano pridie kalendas novembris 1549.
^$Si rescripseris ad me, quod etiam atque etiam rogo, literas
Clavennam mittes ad Franciscum Nigrum.
^$Tui studiosissimus B. Alt.
<lz>[Adresse ...]: Integerrimo ac doctissimo Christi ministro in
ecclesia Tigurina, domino Henrico [Bu]lingero, domino suo
plurimum colendo. Tigurum.
^$<Daneben von Altieris Hand:> Literę Basileam quam primum
mittantur.
