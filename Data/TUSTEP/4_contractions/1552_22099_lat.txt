<nr>[22099]</nr>
<ae>Franciscus Dryander an Bullinger</ae>
Straßburg, 2. Mai 1552.
Zürich StA,  E II 369, 120b.
Zur.lett. III,  S. 354f.
Ep.Tig. III,  S. 234f.
Orig. (Aut.)
S. D.   Etsi non frequenter ad te scribo, tamen tibi certo
affirmare possum eundem mihi adversum te animum esse, qui
semper fuit, id quod multis rationibus probare possem, si
opus esse iudicarem. Nam et tua insignis virtus excellensque
doctrina meretur omnium bonorum perpetuum favorem et
honestos decet prudenter eligere, quos ament, et constanter
amicitiam retinere. Ac nisi me istae bellorum turbationes
domi retinuissent, constitutum mihi erat vos invisere, ut
post diuturnum laborem languescentem animum communicatione
vestra recrearem. Sed manendum mihi est in statione mea et
cum republica periculum subeundum, quod impendere videtur,
nisi dei benignitate a nobis avertatur. Cum igitur esset
profecturus Tigurum adolescens Paulus Fagius, filius viri
doctissimi et memoriae honestissimae Fagii, statui ad te
breves literas scribere, ut veterem amicitiam renovarem et
ipsum adolescentem tibi commendarem. Venit superioribus
diebus ex Anglia, qua in regione dedit operam literis; a quo
poteris cognoscere de eius regni statu, quod fortasse
aliorum literis non significatur. Et quoniam apud nos
scholae non sunt admodum frequentes, de amicorum consilio
voluit se ad scholam vestram conferre, ut isthic in doctrina
literarum et religionis instituatur. Curabis igitur pro tua
innata pietate, ut in aliquo bono loco collocetur, ubi
multum in literis et pietate possit promovere. Cuperet
habitare apud d. Gvalterum, quem arbitror non gravatim ei
locum in aedibus concessurum. Quid hic feratur, ab
adolescente cognosces, ac si deus permittet aliquam
tranquillitatem, vel ad vos veniam vel scribam copiosius.
Interea hoc tantum dico, quae olim ad me scripsisti Basileam
de Frisio, vaticinia fuisse verissima; sed ego deceptus sum
specie pietatis, quam in homine esse putabam, cum
experientia me docuerit nihil eo esse magis impium. Saluta
meis verbis d. Pellicanum, d. Bibliandrum, d. Gesnerum,
Lelium et reliquos amicos.  Bene vale. Argentinae secundo
die maii 1552.
Tuus ex animo Franciscus Dryander.
Clarissimo viro d. Henrico Bullingero, ministro verbi dei
fidelissimo.       Tiguri.
Darunter v. Bull.s Hd.:  "Ultima d. Francissi Dryandri,
Hispani."
