<nr>[40010]</nr>
<ae>Bullinger an Rudolf Gwalther d.J.</ae>
Zürich, 31. Januar 1570.
Zürich ZB, Ms F 37, 487. / Orig. (Aut.)
S. D.  Literas, quas praeteritis diebus natalitiis scribebam
tibi, chare fili, arbitror te iam accepisse. Patri tuo,
affini meo coniunctissimo et dilectissimo curandas tradidi.
Nunc quod illis adiiciam, non habeo, nisi ut te horter in
studiis illis tuis pergas strenue oresque dominum sedulo, ut
ingenium, facultates et voluntatem tibi concedat proficiendi
in literis et virtutibus, maxime cum parens nunc te
Heydelbergam transferre cogitet omnemque occasionem iuvandi
te et studia tua fideliter quaerat.
Res nostrae omnes apud nos gratia dei satis bono sunt loco.
Dominum oro, ut eam felicitatem velit esse diuturnam. Tu, mi
fili, totum te deo consecra et commenda; benedicat is tibi
et servabit te.
Mei omnes te salvum et incolumem optant. Vale.
Tiguri ultima ianuarii 1570. Saluta viros bonos.
Bullingerus senior.
Dilectum meum Albertum a Stetten salutabis meo nomine
humanissime; omnia ei mea deferes officia. Cui si qua re
gratificari potero, libentissime me totum ei impendam.
Dilecto meo filio Rodolpho Gwalthero iuniori, Lausannae
bonis literis operam danti.
Losanna.
