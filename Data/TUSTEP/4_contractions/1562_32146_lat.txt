<nr>[32146]</nr>
<ae>Adolf von Baars (genannt Olisleger) an Bullinger</ae>
<od>Wesel, 4. September 1562.
<vo>Zürich StA, E II 377, 2366. / Orig. (Aut.)
S.P. Clarissime domine Bullingere, ultimas literas t[uae] h[umanitatis] quinta martii datas una cum libellulo, ubi respondetur d.
Brentio recepi magno cum gaudio.
Verum doleo certe Brentium ob tam leves causas in t[uam] h[umanitatem] calamum,  cumque perlegissem, animum mihi alacriorem reddidit, quod tua humanitas tam christiane et prudenter responderit sibi et hoc absque ullis conviciis.
Hoc enim est recte benefacere eis, qui nobis male volunt.
Optarem, ut, si
quid huiuscemodi t[uam] h[umanitatem] volunt, ut coram personam se preberent et abstinerent calamo, ne vulgo offendiculo essemus nos inter nos non posse convenire, quomodo alios institueremus.
Verum hec apud doctos facile curantur.
Desiderarem Brentium cum suis ut abicerent philaphtiam, tum facile posse curari hoc vulnus.
Interim oro filium dei ex infimo pectore, ut Brentio et reliquis lumen spiritus sancti oculis iniciat, si non velint extrinsice ut saltem intrinsice cogantur,
quod verum sit, fateri.
O domine Bullingere, quam bene fecisti et multorum animos recreasti et edificasti, quod tam modeste Brentio respondisti; non enim plane humanum, sed divinum certe, si quid latius volunt tibi, utere zelo dei.
Mitto tibi pugionem; estimatur enim is hic valde ob cultrorum bonitatem.
Rogo, mi Bullingere, amice consulas; non adeo pulcher est quam bonus.
Optarem nostris in ditionibus aliquid esse, quo tibi gratificari possem, ac simul oro, ut pro me tua humanitas celestem patrem invocare velit nec non et vestra ecclesia, ut propter ipsius filii, domini nostri Iesu Christi, aspectum in se mei tandem semel misereri velit et liberare ab omnibus malis, ut contingat mihi piam et timentem deum uxorem; nescis
enim, quam anxius et sollicitus sum pro bona sponsa.
Habeo enim parentem, qui Scipionem iam agit, cui ego unicus baculus senectutis sum; ille in dies urget et recte facit.
Rogo, sit tua humanitas mihi adiutor in suis precibus, et dominus benedicat mihi.
Pendet enim tota progenies nostra a me solo; me enim abrebto absque prolę extinguitur nomen et tota progenies.
Hec vero non scribo, ut me exaltare cupiam, cum omnium minimus esse desidero, sed ut charissimum meum parentem, qui ob nimium laborem
et onus sibi impositum a principe semimortuus est, reficere et recreare queam.
Oro Christum, ut salutaria nobis concedat et tuam humanitatem quam diutissime cum benedictione nominis sui incolumem conservare dignetur.
Vale et me, ut facis, ama.
Obiter Wesalie  4a septembris 1562.
                     Tuae humanitati ad quevis paratissimus Adolphus a Bars.
Venerabili ac ornatissimo viro domino Henricho Bullingero, verbi dei apud Tiguros ministro, amico ac domino meo plurimum colendo.
^$Tigurię.
                                                                                           Zue Zuyrich.
