<nr>[42040]</nr>
<ae>Johannes Haller an Bullinger.</ae>
Bern, 17. März 1572.
Zürich StA, E II 370a, 456.
S.  Quae vero est hominum fides, imo quae perfidia? Copiose
et per longum
scripsi tibi proxime per quendam tubicinem, qui hic diu
nostro magistratui
servivit et de cuius fide nullatenus dubitavi, imo eo
requirente et petente
teque et fratrem illi notos esse dicente. Passus sum mihi
persuaderi, ut literas
illi copiosas et prolixas traderem, quibus etiam addidi,
quascunque abs te
prioribus temporibus accepi novitates. Nunc ex vestris, quas
per hunc misistis,
intelligo vos eas non accepisse. Itaque valde sum anxius et
perturbatus, -
scripsi enim et effudi quędam, ut soleo, quę non
vellem in aliorum pervenire
manus, - et hoc unum me solatur, quod ille mihi dicebat se
non recta illuc
profecturum, sed circuitu quodam usurum; inde spero adhuc
vobis meas istas
reddendas fore. Obsecro ergo, ut, quam citissime fieri
potest, me ista cura
liberetis. Mittam proprium nuncium per iter illud, quo ipse
usus est, si non
brevi intelligam vobis meas esse redditas, imo huncce
vestrum statui per
Solodorum mittere, ut per totam illam viam inquirat, sicubi
ille sit. Er nempt
sich Peter Oberhofer von Ulm. Caeterum quod ea attinet, quae
nunc misisti,
remitto tibi omnia et simul commune fratrum responsum. Hoc
ut boni consulatis,
oramus omnes. Simul addo hic schedam senioris Zerkinden, cui
illa scripta quoque
legenda tradidi; videbis illius paucis in verbis et iudicium
et ingenium;
remitte illam mihi, cum commodum videbitur. Pro exemplaribus
adhortationis tuae
ago tibi gratias; agit idem quoque dominus Aretius et
Musculus, cui alterum tuo
nomine tradidi. Te rogo, ut d. Gvalthero gratias agas pro
homiliis suis de
incarnatione domini versis et mihi missis; agit illi etiam
gratias dominus
Steigerus; sic pro novitatibus tuis, quas simul misisti,
domini illi, quibus eas
communicare voluisti, magnas agunt gratias.      Quod ad
nos, nihil habemus
singulare, nisi quod his diebus Sabaudiae princeps subsidium
a nostris petiit
trecentorum militum pro arce quadam, quam extruxit prope
Burgum oppidum in
Pressia; quid hoc sibi velit ignoratur adhuc, neque dum
etiam domini quicquam
voluerunt illi concedere. Ego arbitror illum tantum hoc
facere, ut videatur
nostri quodammodo potens esse et ut alios ludat nostro isto
servitio. Adest hic
in urbe novus electus abbas claustri S.Mauritii apud
Valesianos, feuda quaedam a
dominis nostris pro more petiturus. Alias nihil nunc neque
ex Geneva neque
aliunde habeo novi. Quod valetudinem attinet, mediocriter
bene nunc habeo per
domini gratiam. Is et mihi meam et tibi tuam magis magisque
confirmet. Amen.
Salutant te domini consules et quęstores, fratres item
ac socer cum Telamonio
et multis aliis. De hoc postremo ..(?) (a.R.: .. ...)
respondi tibi nuper, si modo non amissae sint illae
literae.
Bernae  17. martii 1572.
Ioh[annes] Hallerus, tuus ut scis.
Si non vidisti edictum Bipontini contra Zvinglianos, mitto
illud; poteris mihi
illud aliquando remittere, ut dominis nostris etiam, si
occasio se offerat,
commonstrare possim. Ubi manet ergo landgraviana illa
concordia?
Clarissimo viro domino Heinrycho Bullingero, Tigurinae
ecclesiae pastori
fidelissimo, domino meo honorando compatrique charissimo.
