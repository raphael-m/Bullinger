<nr>[21054]</nr>
<ae>Johannes Calvin an Bullinger</ae>
Genf, 12. März 1551.
Druck.
Ep.Calv. 1463 (XIV, 74f); englische Übersetzung: Letters of Calvin II 291f, Nr. CCLXXV
S. D.   Nuper quum irem Neocomum, nuncius cum tuis literis
in itinere mihi occurrit. Alteras postea domum reverso
quidam Italus obtulit cum quinta Decade. Quod te libros tuos
non ideo mittere excusas ut abs te discam, ego vero ut meos
labores piis omnibus cupio prodesse, ita vicissim libenter
ex aliorum scriptis proficio. Atque haec vere fraterna est
communicatio, ubi sic inter nos distributa esse spiritus
dona agnoscimus, ut nemo unus sibi sufficiat. Gratum ergo
mihi tuum munus fuit.
Plurimum etiam gaudii attulit, non mihi solum, sed etiam
Farello et reliquis fratribus, Consensionis nostrae editio.
Utinam quindecim diebus citius venissent tuae literae. Nam
his nundinis Francfordianis exiisset. Quantum ad Galliam
nostram, tempestiva erit publicatio. Valde quidem, ut spero,
utilis.
Nuper excusi sunt mei in Iesaiam et Epistolas canonicas
commentarii. Utrosque regi angliae dicare visum est.
Exemplar praefationis unius, quod Vergerio misi, abs te legi
potuit. Addidi et privatas literas, quibus generosam pueri
indolem acuere conatus sum. Interea allatus est tristis
nuncius, Hopperum in carcere teneri. Hoc pridem subveritus
fueram. Nunc vereor, ne episcopi quasi victores ferocius
multo insolescant. Itaque sicuti in recusanda unctione eius
constantiam laudo, ita de pileo et veste linea maluissem (ut
illa etiam non probem) non usque adeo ipsum pugnare: idque
nuper suadebam. Multos et potentes habet adversarios: nec
dubito quin acriter ad eum opprimendum insistant. Sed
dominum illi adfuturum spero, et quidem eo magis, quod
perfide, ut audio, nonnulli eum oppugnant, qui alioqui
simulant evangelio se favere.
Vobis tranquillum ecclesiae statum gratulor. Hic sunt
improbissimi nebulones, qui non parum molestiae et turbarum
nobis facessunt: quibus tamen exitus quem meriti sunt
instare confido. Consilia imperatoris multos anxios reddunt.
Quod nonnullae eius copiae nunc Alpes traiiciunt, merito
suspiciosum est. Si hanc regionem invadat, non alia spe me
consolor, nisi quod me dominus ex misera hac vita eripiet.
Interea gregem suum, cuius me cura praecipue excruciat, non
negliget. Vale, ornatissime vir et symmysta plurimum mihi
observande, una cum fratribus, quos nostro omnium nomine
diligenter salutabis. Gallasius etiam privatim te salutat.
Dominus te regere pergat suo spiritu, manu sua protegere ac
benedicere tuos sanctos labores!  Genevae  4. idus martias
1551.
