<nr>[36042]</nr>
<ae>Bullinger an Hans Rudolf Bullinger</ae>
(Zürich), 16. März 1566.
Zürich ZB, Ms F 37, 451. / Orig. (Aut.)
Fürgeliepter sun, ich bitten gott das er dir beständige gesundtheit gäbe, und vermanen dich, das du gott och bittist und
dich der dieta halltist. Demnach dancken ich dir gantz früntlich umb den kalberlyd und gitzlis, wil es mitt Heinrychen
und Josia ässen in dinem namen. In summa, ich dancken üch beiden, kan jetzund nitt mee; ein ander mal vergällt ichs, wie
ich kan.
Es ist mir leyd in truwen, das h. Baltassar von sinen kinden abgescheiden ist; sunst, diewyl er für und für kranck gsin,
hat imm gott wol für sin person gethan.
Min radt hab ich geschriben minem günstigen junckherren Hansen Pettern, das sy bald suppliciere an min herren, das man
ir die pfruͦnd volgen lasse uff Johann Baptist; darzwüschen erbiete sy sich durch hilff der nachpuren predicanten die
kylch zuͦ versähen, oder thuͤye man einen hinus angändts und lasse inn dienen vergäbens, wie du gethan, biß Joannis, oder
ordne man ein expectanten in sinem gwhonlichen stipendio etc. Ich wil sunst gar gern das best thuͦn, wie ich kan und
mag. Solt mir die gevatter klagen.
Diser zyt habe ich nitt wyl me zuͦ schriben. Gott mitt dir.
Datum in yl  16. martii 1566.
Gruuͤß mir Susannam, Elsbethili, Regili ouch von uns allen.
H[einrych] Bullinger.
Wenn man uns befilcht hickter dahin kumme etc.
Minem fürgeliebten sun Hansen Rodolffen Bullingern, predicanten zuͦ Berg.
