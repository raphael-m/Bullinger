<nr>[23267]</nr>
<ae>Wilhelm Gratarolus an Bullinger</ae>
Basel, 19. Dezember 1553.
Zürich StA, E II 336, 58. / Orig.
Ep.Calv. 1873 (XIV, 706f)
S.P. D.  Alloquutus sum, optime frater, tua causa
superioribus diebus piissimum d. Budaeum, et legi in eius
libello, quae scribere dignatus eras: demum tuas
humanissimas literas accepi, pro quibus gratias ago
habeoque, quum quam ad quaestionem quantum satis est
respondideris, tum quia de rebus novis participem me
feceris. Quod ad priorem spectat, credo ut mihi, sic quoque
tuae humanitati Budaeum dixisse, propediem in lucem
proditurum librum qui rationes actorum in haeresiarcham
illum affatim continebit. Qui quidem, meo iudicio, fere
necessarius est: tantam cerno inter eos, qui in doctorum
albo habentur, opinionum ac sententiarum ex diametro etiam
diversitatem. Quidam doctissimus et aeque pius nostrique
amicus (qui quidem nominari non vult) scribet contra librum
de Trinitatis erroribus. Tunc re peracta scient omnes
autorem, nisi aliud impediat. Si etiam alia Serveti opera
haberet, idem facturum contra illa puto. Etsi te harum rerum
nihil latere puto, scribo tamen quod audierim, Caesaris
filium Angliae reginae futurum brevi maritum. Optimus
dominus et pater te diutissime incolumem servet. Me tuis
precibus commendo. Ex Basilea  19. decembris 1553.
Cursim.
Undiquaque tuus
Gulielmus Gratarolus medicus.
Clarissimo et optimo Tigurinae ecclesiae pastori, d.
Heinricho Bullingero, fratri et maiori meo observandissimo.
                                              Zuͦ Zürich.
