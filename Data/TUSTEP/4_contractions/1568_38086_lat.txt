<nr>[38086]</nr>
<ae>Tobias Egli an Bullinger.</ae>
Chur, 26. Juli 1568.
ZÃ¼rich StA, E II 377, 2443f. / Orig. (Aut.)
Gr. III,  103ff. Exc.
S.  Quod tantam intercapedinem feci ad te scribendi, vir
amplissime, in causa sunt lotiones domesticae, quibus ob
valetudinem tres integras septimanas utendum fuit, et licet
infirmiori adhuc sim corpore, egrediendum tamen fuit ob d.
collegae sinistram affectionem, quam Fiderinis lotionibus
expellere tentat mihique omne ecclesiae onus relinquit.
Decrevissem et ipse saniora quaedam balnea accedere, nisi
mearum rerum contracta facies et odiosa paupertas, quae mihi
in dies magis magisque augescit (novit dominus, quorum
hactenus culpa) impedimento mihi fuisset. Quia vero iis de
causis officium scribendi nonnihil posthabui, illud ipsum
deinceps maiori studio renovare non gravabor, maxime cum
videam ad id me requiri, qui omnibus modis nonnisi onerosus
vobis esse possum. Sed tanta tamque ineffabilis est tua
humanitas et patientia, ut indignissimos quosvis respuere
minime soleas, sed potius paterne complecti, si quo modo ad
frugem meliorem perducantur. De legationum nostrarum ergo
infelici successu iampridem scripsissem, nisi ita futurum
iam antea monuissem. Quid enim lupus ovile custodiret, nisi
ad praedam sanguineam? Cur praedam iam diu optatam
monstrificis istis monachis extorqueant, qui eorundem summi
sunt populares et patroni? Corrupta hic sunt omnia, neque
quicquam sani est in tam aegro reipublicae corpore a vertice
usque ad plantam. Regnat pecunia inter magnates, et quo
magis regnat, eo minus carpi volunt; quod indicium est
minime fallax eos opinione et citius et miserius
corruituros. Monachis pecuniae sunt affatim iisque ex
liberalitate Babylonicae meretricis eos maxime impugnant,
penes quos reipublicae clavus inprimis est situs. Hinc
lachrymae, hinc vincula et adversariorum cristae, quas pro
suo emolumento super amicos et inimicos erigere non
dubitant. Quid tamen effecerint nostri quove ordine hactenus
processerint, ex adiecto collige scripto, cuius exemplar ex
dominorum consulto a subselliis in rostra sive ad
communitates deferretur. Scio pestilentissimis nostris
monachis nihil periculi imminere, qui tamen extra omne
dubium facti tam frivoli et impudentissimi autores unice
extiterunt; imo et Pluriensis nebulo non solum vinculis
C[ellarii] interfuit, sed etiam personatus praefuit. Quid
autem rerum domini cloacam illam speculatoriam, Morbenniense
dico coenobium, destruerent, qui ardentius nova extruerent
parvi pendentes hinc omne malum tanquam e Pandorae pixide
evolare? Sed fraus aliquando recidet in facientem. Mitto
etiam tibi literas Soliensis ministri, quas e Praegalia ad
me dedit, antequam legati appulissent, quibus Antonius a
S[alice] subscripsit, qui tamen Morbenniensis fecis summus
solet esse fautor; sed ille me non inescabit neque suis
dolis irretiet. Adiunxi insuper d. Lentuli, ministri
Clavennensis scriptum, quod iam diu habui, sed, quod alii in
remittendo non fecerunt officium, mittere hactenus non
potui. Inveterata tamen sunt, nisi pasquillus admirationem
vobis iniecerit. De his autem hactenus. Si quae erunt, quae
cognitione non indigna videbuntur, non committam, quin earum
semper certiores fiatis.
Nunc autem vale cum tuis omnibus, vir amplissime et decus
saeculi nostri immortale et incomparabile, nosque misellos
tuae fidei comissos semper habe. Nec ingratum etiam, imo
gratissimum mihi erit, si per te meus mihi d. f[rater?] Ernius quam
officiosissime salutetur. Salutant vicissim te omnibus modis
d. consules, d. Carolus, d. Pontisella et d. Franciscus
Bonettus, homo et amicus singularis. Vale denuo.
Curiae cursim 1568.  26. iulii.
Tuae amplitudini subiectissimus Thobias Egli.
Num 13 illa Wahalensium signa caesa sunt, de quibus scribis,
aut cui parti adhaeserunt? Propediem libros tuos mittam.
Amplissimo viro d. m. Heinrycho Bullingero, ecclesiae
Tigurinae parocho excellentissimo, d. suo aeternum
honorando.
