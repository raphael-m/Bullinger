<nr>[22091]</nr>
<ae>Oswald Myconius an Bullinger</ae>
Basel, 18. April 1552.
Zürich StA, E II 336a, 337. / Orig.(Aut.)
S.  Salutarunt me hi duo adolescentes rogantes, si quid
vellem scribere; promisi, scribo, sed quid? Tempus erat
breve; breviter igitur audi, quę te scire volo. Prutenus
princeps obiit mortem; desinet itaque forsan Osiander a sua
insania, nisi fuerit nactus alium principem ęque, ut ille
fuit, seductum, quamvis hactenus non omnino egerit
imprudenter.
De Argentinensibus satis te instruent. De illo fortassis non
admodum curarunt, quod Schwencfeldiani plus, quam decet,
multiplicantur Argentinę. Accedunt nobiles, ut, si tu
quoque velis nobilitate ornari, queas id adsequi, si fias
Schwencfeldianus. Anabaptistę similiter capita tollunt
nonnisi in odium veri ministerii. Illi vero videntur mihi
Epicuręi, adeo superbiunt; nihil a novo monachatu
differunt, ita iactant de probitate se; non habent, qui
illis resistant. D. d. Hedio laborat urtigine, Battus
calculo, Lenglius febri quartano, d. Marbachius abest adhuc
cum Christophoro Tridenti; pauci sunt reliqui, qui iustam
operam adhibeant. Senatus propter tumultus bellicos vix est
apud se. Hactenus de Argentinensibus.
De bello Svevico tu nosse potes omnia melius quam ego;
rumores tantum huc veniunt. Ab Inferioribus Germanis
certiora narrantur. Mauritius dicitur in itinere esse ad
Svevos, civitatem Metensem etiam a Monte Belligardo
occupatam nunciant. Gallus per Keysersluteren Spiram versus
proficiscitur.
Cęlius dicit Mirandulam constantem esse, carere tamen
vino
et lignis; edunt stratagemata, qualia Magdeburgenses
ederunt. Nuperrime satis cum astu destruxerunt vallum, quos
hostis extruxerat prope civitatis moenia, et hostem
fugarunt. Crastinus dies erit septimus, dum Itali nobiles
hęc retulerunt recta venientes ex Italia.
Rumor huc venerat concilium esse sublatum; scripsit tamen
Marbachius uxori suę 16. martii se cum suis venisse
Tridentum putantes proximo die futuram sessionem, cęterum
eam suspensam esse ad 1. diem maii. Philippus vocatus a
prinicpe suo per Norembergam proficiscitur in Saxoniam.
Mirabilis rumor volat episcopum Atrebatensem nonnihil
declinasse ad Gallum, a Cęsare arreptum et decollatum.
Occidendo occidet aliquando se ipsum. Vale cum tuis in
Christo. Othonem salutari iuberem, nisi nunc ageret
felicius; flebile nuncium nunciaras. Basileę  18. aprilis
anno 1552.
T[uus] Os[valdus] Myconius.
D. Bullingero, in Christo reverendo suo.
               Tiguri.
