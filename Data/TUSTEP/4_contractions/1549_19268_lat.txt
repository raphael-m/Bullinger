<nr>[19268]</nr>
<ae>Martin Micronius an Bullinger</ae>
<od>London, 30. September 1549</od>
<vo>Autograph: Zürich ZBZ, Ms. F62, 397.(Siegel...)</vo>
<dr>Zür. lett. III, S. 557f, Ep. Tig. III, S. 363.<dr>
<re> </re>
<tx>S. P. Cum non ignorem optare te admodum cognoscere, quo in
statu res sint D. Hopperi totiusque familię et viderem non
tantum ocii dari Hoppero, ut scriberet, nec tabellarius posset
ob urgentes nautas diutius morari, mei officii esse arbitratus
sum, si paucis vitę nostrę conditionem tibi exponerem.
Imprimis Hopperus summos ac perpetuos labores sumit in docendo
populo, quem habet frequentissimum et attentissimum. Singulis
diebus ad minimum legit semel, sępius bis aut ter. Episcopus
Cantuariensis redditus est illi paulo ęquior. Episcopus
Londinensis concionatus est prima septembris ad templum Pauli in
frequentissima populi concione et pro viribus inculcavit
praesentiam corporalem in coena, cui fortiter in lectione
eiusdem diei se opposuit Hopperus. Idem episcopus iussus erat in
concione proponere populo regi nostro non minus esse parendum
puero quam seni eiusdemque autoritatis esse eius statuta. Id
episcopus intermisit; citatus est igitur ad tribunal seque tam
impudenter gessit et obstinate (nam praesens vidi omnia), ut
scurram potius diceres quam episcopum; est coniectus in carceres
ob hanc obstinatam rebellionem, donec caussę imponatur finis,
qui qualisnam futurus sit, ignoramus, praesertim cum plurimos
fautores habeat. Tumultus rusticorum Anglicorum divina gratia
sedati sunt mulctatis aliquot proditoribus; servantur adhuc
multi captivi. De Scotis nihil auditur certi. Uxor Hopperi, D.
Anna, valetudine non admodum est integra. Reliqui valemus. D.
Paulus Fagius periclitatur de vita; Bucerus nondum e morbo
convaluit, quo uno mense aut amplius laboravit. Uxores illorum
advenerunt.
^$Bene vale, pastor vigilantissime. Faxit deus, ut populum habeas
perpetuo obsequentissimum! Dolemus valde ac miramur evangelicos
in sanguinarium illud Gallorum foedus pertrahi potuisse. Deus
vos confirmet, amen.
^$Celerrime script[ae] Londini 1549 septembri 30. Commendabis nos
praeceptori nostro D. Bibliandro, D. Pellicano et D. Gesnero.
^$Tuus famulus obsequentissimus
^$Martinus Micronius.
<lz>[Adresse ...]: Clarissimo viro D. Henrico Bullingero,
antisti Tigurinorum vigilantissimo. Tiguri.
