<nr>[22013]</nr>
<ae>Oswald Myconius an Bullinger</ae>
Basel, 19. Januar 1552.
Zürich StA, E II 336a, 333. / Orig.(Aut.)
Ep.Calv. 1589 (XIV, 250f) Exc.
S.  Iam diu taces nescio quam ob rem, nisi forsitan quod nec
ego loquor. Equidem hactenus expectavi libellum Osiandri de
iustificatione ex Argentina, unde promissus fuerat; sed
nihil adhuc accepi. Volebam inde scribendi sumere
argumentum; verum quia frustra expectabam, rumpendum
videbatur silentium. Quamvis autem nec hodie sciam, quid sit
scribendum, scribam, quicquid in buccam venerit.
Hodie, dum exieramus e templo, retulit quid m praesentibus
consule et duobus scribis, Basiliensi et Mülhusano, d.
Philippum esse Tridenti cum octo famulis. Optabamus igitur
omnes multam gratiam et a domino efficacem protectionem, qua
nimirum opus habet inter veneficos viros.
Papa creasse dicitur cardinales 14 eoque plerosque eius
dignitatis ad se Gallus pertraxerit; accepit autem papa ab
eis usque ad sex donellas auri.
Schertlius scripsit huc ante dies plus minus 14 ad
quęstorem; quęstor dominis literas legendas
communicavit. In eis continebatur regem commeatum misisse
Parmensibus ad menses 18, venisse ducem Italum cum Hispanis
militibus, qui in Wirtemberga durarunt hucusque, ut
commeatum interciperet; occurrisse Gallos et peremisse
Hispanorum sexcentos et reliquos in fugam coniecisse; itaque
commeatum intrasse Parmam prorsus illęsum. Non igitur
verisimile videtur Parmenses expulisse turbam omnem inbellem
et partem eorum magnam ab hostibus captam, occisam et
ignominiose habitam.
Scribit praeterea quaedam cognatus meus ex Uria: Vulpiam
civitatem Pedemontanam occupatam a Gallo, qua re intellecta
totum exercitum ante Parmam erupisse et venisse in
Pedemontem; interim factiones exortas inter milites quosdam
Lucernates et Sylvanos, venisse ad arma et occisos tres ex
Sylvanis, quorum unus fuit filius sororis meę nuper
defunctę. Malum omen. Cognatus quia non meminit de
expulsione* (* a.R.: ex expulsione!) dicta, iterum spero
confictam esse.
De Bolseco scripsi his diebus Bibliandro certam ob causam
quod ea de re, hoc est de electione dei, ante aliquot annos
transegeramus inter nos. Ibi tunc exposueram animum, ut
antea nunquam, non quidem pertinaciter, sed ut discerem, si
qua fallerer. Rescripserat ille tum, ut eius actionis non
queat poenitere unquam. Et adhuc nosse cupio quomodo ea
controversia placeat vobis. Mihi videtur odii nonnihil esse
inter partes. Nescio an errem. Captivus e vinculis ad nos
scripsit mirari se, cur nos agamus contra ipsum, cum in hoc
negocio plane sentiat nobiscum contra fratres Genevenses.
Petiit igitur, ut rescribamus, id quod noluimus, quia
nescimus, an cum captivis sic sit agendum absque consensu
magistratus, et nondum est declaratum a fratribus, an et
ipsi dicant nos sentire cum illo; dum enim adserit fidem
praecedere electionem, falso certe iactat se sentire
nobiscum.
Cęterum, utcunque res illa se habeat, magis moveor de
Osiandri disputatione; nanque quęcunque hactenus de
iustificatione sunt dicta, ille conatur subvertere. Si
erravimus, quot animas, quęso, seduximus, quot orco
tradidimus? Si Christus non est iusticia nostra, sicut
praedicamus, falsum nos docet Paulus, falsum testatur
Ieremias claris ac disertis verbis. Imo tota scriptura vetus
quid aliud promittit? Nova quid aliud adserit? Ego vero si
quantum vidi rem recte intueor, videtur vir omnino:
GR.logomacein</gr>.  Sed ita turbat ecclesiam. Nam bonę
mentes incipiunt dubitare, nec temere dicere: seducunt nos
pfaffi, sicut priores. Verum ego de re, quam nondum probe
intelligo, nimium forsitan balbutio. Expecto igitur libellum
promissum ex Argentina.Vale in Christo cum tuis. Bonum annum
optamus vobis, ego, inquam, et uxor valetudinaria. Salutabis
nomine nostro Pellicanum, Theodorum, Rhodolphum, Othonem et
reliquos. Basileę  19. ianuarii anno 1552.
Tuus Osvaldus Myconius.
D. Heinricho Bullingero, episcopo Tigurino, amico et fratri
in domino suspiciendo suo.
