<nr>[29207]</nr>
<ae>Beigabe zu: Beza an Bullinger, (Dezember 1559)</ae>
Satis convenit, repraesentari in sacra coena fidelibus communionem quam habent cum Christo, neque ea res controversiam aliquam habet.
Nunc quaeritur, significetne illic duntaxat Christus ac signo externo figuret, nos corporis ac sanguinis sui esse participes, an re ipsa etiam adimpleat ac praestet quod promittit, nos scilicet sic fieri participes corporis ac sanguinis Christi ut totus noster fiat, quo omnia eius bona iure istius communionis ad nos pertineant? Nos vero sentimus ac docemus
repraesentationem veram esse, ideoque efficaciter illic exhiberi quod signo visibili promittitur.
Hoc autem aliter fieri non potest, quin fideles, dum signum recipiunt, corpori ac sanguini domini communicent, quod est habere veritatem signi.
Ac ne ambiguum sit quod dicimus, hic definiendum est quid sit corpori ac sanguini Christi communicare.
Porro non accipimus pro simpliciter credere, sed pro eo quod est fide recipere Christum, ut non tantum in nobis habitet ac maneat, sed etiam ut in unum corpus cum ipso coalescamus, sicut Paulus docet: nos esse carnem de carne eius, ossa de ossibus eius.
Id quum volumus exponere, dicimus spiritualiter fieri.
Et verbum spiritualiter sic interpretamur ut duo comprehendat.
Nempe hoc esse opus mirabile spiritus sancti quod captum mentis nostrae excedit, quemadmodum Paulus admiratione correptus exclamat, magnum hoc esse mysterium.
Deinde manducationem hanc non fieri carnali modo, ut corpus dentibus atteratur, vel ore deglutiatur, vel in alvum descendat.
In hunc modum excludimus omnes illas absurdas imaginationes quibus mundus detinetur, de locali praesentia vel diffusione corporis glorificati.
Neque enim talem Christi praesentiam in coena concipimus, quae vel panis elemento ipsum affigat, vel in panem includat, vel alio modo circumscribat: quae omnia coelesti eius gloriae derogare palam est.
Nihilo etiam magis quae mensuram illi suam auferat, vel pluribus simul locis distrahat, vel immensam illi magnitudinem affingat: quae humanae naturae
veritati haud obscure repugnant.
Has exceptiones diligenter ad populum explicari necesse est.
Videmus enim ut homines fere de vera fide parum solliciti, qua sola et in Christi pervenimus societatem et cum ipso cohaeremus, modo carnalem Christi praesentiam habeant, quam ultra verbum ex mera superstitione somniant, satis illum praesentem se habere putent.
Videmus etiam in quam idololatriam prolapsus sit mundus.
Semper ergo, quum de hac re facimus mentionem, nominatim reiicimus illa omnia,  quae aut coelesti maiestate Christi
indigna, aut ab humanae eius naturae veritate aliena esse apparet.
Nihil denique praetermittimus, quod ad refellendam adorationem illam crassam ac carnalem aliasque omnes superstitiones, quae vel fuerunt in papismo, vel obrepere nunc aliquo modo possunt, videant facere.
Modo ne obscuretur vel extenuetur inaestimabile illud beneficium, in quo tota coenae vis et efficacia consistit, nempe exhiberi nobis quod figuratur.
Quod fieri non potest nisi recipiamus illic corpus ac sanguinem domini, non
phantasia aut apprehensione mentis, sed re ipsa, ut vera substantialique unitate cum ipso cohaeremus.
