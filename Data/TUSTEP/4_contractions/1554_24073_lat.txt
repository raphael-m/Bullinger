<nr>[24073]</nr>
<ae>Bullinger an Johannes a Lasco</ae>
Zürich, 17. März 1554.
Gabbema, Cent. I, Nr.54.
Ep.Calv. 1931 (XV, 84f)
Quotidie experior Lutheranos, et iudicio sinceriore et
caritate adeoque et humanitate vacuos, quod non sine dolore
dico, accelerare sibi iustum domini iudicium. Multis iam
annis perpessi sumus et dissimulavimus ipsorum barbaram
duritiem, quam neque tu, neque alii boni viri fuerant
experti, qui iudicabant nos peccasse, qui vivo responderamus
Luthero, nec immoderate tamen. Librum Ioachimi Westphali et
re vera Westphali, hoc est, hominis crassi, accepi, sed quia
heri demum a Gallo omnia illa tua accepi, quum alioqui
occupatissimus essem, non licuit quidpiam in illo legere.
Farraginem eius nuper inspexi et quale sit hominis ingenium
intellexi. Dominus ignoscat et huic, et reliquis ineptis
plane Lutheranis et instruat mente puriore et meliore. Sat
aliqui et plus quam satis in ecclesia litium erat, utcunque
illi sopitam qualicunque modo non excitarent tragoediam. Sed
reddent rationem iusto universorum iudici deo. Oppugnamur
valide a papistis, Anabaptistis, ab Epicureismi . . . . . .
. .  sectatoribus, ab Arianis in Serveto Hispano renatis, et
a multis aliis haeresibus, quae et Christi carnem et meritum
et resurrectionem vellicant. Accedunt iam et Lutherani. Sed
non deerit purae veritati et nobis deus noster sanctissimus,
potentissimus, clementissimus. Probo in te quod instituis
Westphali respondere farragini. Perge modo, neque differas
diu opus necessarium. Sic intelligent calumniatores et Zoili
te non dissentire a nobis. Spero autem Calvinum nostrum ei
libello responsurum, quem misisti de recta fide in coena
etc. Westphali. Forte respondebit illi aliquis ex nostris,
praecipue vero Bibliander noster. Ego enim quum nondum
legerim nihildum certi potui constituere et ad te scribere.
Hoc autem scio, Calvinum cogitasse de responsione ad
farraginem: id quod nuper epistola mecum contulit. Ego vero
iam illi scribo, te responsurum farragini: satius esse . .
. . . . . . .  adhunc respondeat ipse quem modo misisti,
neque quisquam nostrum vidit hucusque. Dominus deus noster
concedat nobis ut illud faciamus, maximam quod promovet
gloriam eius, animarum nostrarum salutem et aedificationem
ecclesiarum, tollat iurgia, conteniones, offendicula -  -  -
 -  -  -  -  -  -
Tuus et piorum omnium ex animo totus
Henricus Bullingerus.
Clarissimo viro d. Ioanni a Lasco baroni Polono, Emdae
peregrinorum ecclesiae superintendenti fidelissimo et
vigilantissimo, domino colendo et fratri carissimo.
S. D.
