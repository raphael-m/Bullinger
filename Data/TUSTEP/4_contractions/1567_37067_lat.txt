<nr>[37067]</nr>
<ae>Bullinger und Rudolf Gwalther an Theodor Beza</ae>
Zürich, 5. August 1567.
Zürich StA, E II 368, 206.
Ep.Tig. III, S. 92f.
D. Theodoro Bezae Bullingerus et Gvaltherus S. D.
Excepimus qua potuimus humanitate hos per te, charissime
frater, commendatos nobis Anglos. Proposuerunt illi nobis
scripta quaedam, quae tamen omnia videramus, petentes
nostrum, ut qui plurimum apud Angliae episcopos possemus,
consilium et auxilium. Respondimus id dudum praestitisse nos
quod potuimus, ampliora nos non posse; sed et ipsos ita pro
se respondere episcopos, ut videatur causa ipsorum non esse
passiva. Recitavimus itaque illis epistolam nostram ad
episcopos hoc de negotio scriptam, et responsionem
episcoporum vicissim nobis datam. Ille vere caussabantur
illam non esse bona fide ab episcopis conscriptam; rem enim
longe aliter habere. Nos qui omnem fidem episcopis, viris
alioqui piis et integerrimis, omnino derogare non debuimus,
cum his tamen andabatarum more pugnare contendereque
noluimus, ideoque causam hanc in medio reliquimus. Quid
pluribus opus? Videtur mox ab initio peccatum ab his rigore
nimio, et progressu increvisse, incaluisseque ut fit
contendendo rixas, et animos utrinque exacerbatos, ut iam
utrinque peccetur, et aegre ulla huic malo medela
inveniatur. Certe ex horum sermonibus apparet animos eorum
infensissimos esse episcopis, ut qui de ipsis nihil fere
referant quod non sit atro sale conditum, odiumque redoleat
Vatinianum. Orandus est itaque dominus, ut ipse cordium
moderator huic causae miserae medeatur. Vehementer nobis
probaretur, si istis quoque probari posset, quod tu inter
alia scribis, videri tibi patientia potius quam ullis
accusatoriis querelis hoc malum esse leniendum. Et nos
quidem episcopis ut non possumus praecipere, ita suam causam
agentibus et se suaque probabiliter apud nos defendentibus,
adversarii esse, et cum his ipsorum accusatoribus coniungi,
adeoque et huic controversiae immisceri, plane nolumus.
Interim commiseratione pia polliciti sumus his nostris
fratribus, scripturos nos ad episcopos et intercessuros apud
illos pro eis: id quod, deo volente, bona fide ad futuras
Francfordienses nundinas praestabimus. Neque aliud in
praesenti possumus. Ostenderunt illi nobis praeterea
supplicationem paratam et illustrissimo principi Palatino
electori offerendam. A quo ipsorum consilio eos non
deterruimus, si forte dominus vel hac ratione turbas illas
infelices componere velit. Haec sunt quae cum illis egimus,
tametsi apud nos statueramus porro nihil prorsus cum quoquam
hac in contentione amplius vel verbis vel scriptis agere
velle; ut et nunc nobis firmiter proposuimus: unde si qui
alii huc venturi sunt, fac sciant se frustra huc
venire.
Rem feceris nobis longe gratissimam, si diligenter
scripseris de rebus Gallicis, de quibus et regina maxime
mirifici sparguntur rumores. Nos haeremus in his dubii,
ideoque oramus dominum ut evertat impiorum arguta ac
truculenta consilia, et ecclesias non tam servet a malo quam
vera fide vitaeque emendatione sibi conciliet. Alioqui enim
gravia nobis impendere non abs re metuimus. Zancho
inscriptas per te literas propediem curabo fideliter.
Balduinus, de quo tu scribis, Lutetiae in lectione publica,
quod ad me scribit Lutetia studiosus quidam, me reprehendit
propter traditiones humanas, citans locum ex Apocalypsi mea
ex cap. 2. Affinxit quoque reprehensioni suae putidum
mendacium, quod ea de re mecum contulerit, nec tunc habuisse
me quod fere responderem: cum ille semel me duntaxat et
quidem obiter salutarit, nulla de re unquam mecum
contulerit. Sed non procedent amplius homines hi, quod ait
apostolus, nam amentia illorum evidens erit omnibus. Bene
vale. Salutat te d. Gvaltherus. Salutant te fratres reliqui
omnes. Saluta tu quoque fratres nostros qui apud te
sunt.
Tiguri, 5. augusti 1567.
H.
Bullingerus senior,
Gvaltheri et
suo nomine.
(Aut. Kopie v. Bull. auf d. 3. Seite v. Bezas Brief an Bull.
v. 29. Juli 1567.)
