<nr>[23095]</nr>
<ae>Philipp Gallicius an Bullinger</ae>
Chur, 19. Juni 1553.
Zürich StA, E II 365, 145f.
Gr. I,  S. 298ff.
S.  Literas tuas magno cum gaudio (ut semper) accepi una cum
aliis illis ad d. Baionensem, quas Vincencio Magio
perferendas ad illum dedi, quod eum fecisse diligenter hae
testantur literae, quas mihi ab illo retulit transmittendas
ad te. Idem Vincencius vir est pius et piorum literis nobis
commendatus, patria Brixiensis, Gallorum regis legatus
aliquando. Constantinopoli eiusdem regis legatum egisse se
dicit septem annis; nunc aliquamdiu Veneciis habitavit,
novissime profugere inde est coactus inquisitorum
improbitate urgente. Venit ad nos non dives; sed postquam
cognitus est a d. Baionensi, melius se habent res eius. Ut
autem propius eum agnoscas (hoc enim petit ipse) dicit se
ante annos aliquot istac transiisse et libro tuo De
autoritate sacrae scripturae, quem scripseras ad Angliae
regem, donatum abs te se esse. Hodie comicia hic a Tribus
nostris Foederibus habentur, ut responsum dent regio legato,
an velint militem ei permittere; audimus ei datum iri
milites, si quidem accipere eos voluerit secundum pacta
foederis. Qui ex Italia huc veniunt, novi nihil adferunt. Ex
Germania audio ego ex bonae fidei viro tres episcopos,
civitatem Nürenbergensem, ducem Brunsvicensem et ducem illum
Mauricium Gallo sese adiunxisse; fertur etiam imperator
mortuus esse.     -
Sed hoc magis ad professionem nostram: quod saepe facere
cogitavi nec tamen timidulus feci, declinare nimirum
delacionis aut emulacionis suspicionem volens, nunc tandem
facere cogor: Comander noster rei suae satis intentus in
dies frigidior fit in docendo et in arguendo publice
delinquentes exhortandoque prorsus est lenis et remissus:
senatui tamen nihilominus est gratissimus. Hac hebdomada
noster episcopus nupcias fecit fratri suo; invitavit civium
plurimos. Viri et mulieres templum illius ingressi missae
adstiterunt offerentes eciam, ut mos illis est; post
prandium saltarunt tam nuptae et vetulae quam innuptae et
iuvenes, cives inquam. Comander ipse domi non erat, sed in
balneo. Velim ergo, ut ambobus nobis scriberes et pariter
ambos hortareris tu ad vigilanciam et ad forcius agendum
contra tam manifestas impietates et turpitudines. Ego si
quid audencius severiusve moneo, statim audio: "Habemus
bonum et pacis amantem patrem, qui iam triginta annos nos
docet" (Comandrum putant) "is ita non agit neque loquitur:
tu vis plura scire haberique maior quam ipse." Plura
scribere nolo; intelligis enim, quid haec sibi velint. Ego
bonum patrem non raro moneo, ut is sit, qui ante decem fuit
annos, et morti per aetatem vicinus cygneam nobis canat
cantilenam. Respondet: "Satis feci; faciant et alii nunc,
si qui velint." Tibi ista sint satis; consulite in medium et
rebus succurrite fessis.  Vale in domino Iesu et nos
redamare perpetuo perge. Salutat te Ponticella et alii etc.
Ex Curia, die  19. iunii anni 1553.
Tuae humanitatis totus Philippus Gallicius.
Vere magno viro d. Heynricho Bullingero, domino suo
colendissimo, verbi dei ministro.
Tiguri.
