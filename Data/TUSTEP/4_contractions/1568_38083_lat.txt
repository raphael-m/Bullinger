<nr>[38083]</nr>
<ae>Bullinger an Tobias Egli.</ae>
Zürich, 23. Juli 1568.
Zürich StA, E II 342a, 539. / Orig. (Aut.)
Graub. III,  102f. R.
S. D.  Non arbitror te aegrotare neque tabellionibus
destitui, qui literas tuas, chare frater, ad nos perferant;
miror itaque, qui fiat, quod integris 3 septimanis nihil
scripseris. Ego quoque nullas ad te dedi; non enim habui,
quod scriberem. Tu vero hac excusatione, uti non potes, qui
potuisses perscribere negotium 3 legatorum Mediolano
redeuntium. Audio rediisse illos, sed sine Francesco, qui
traditus sit bestiis immanissimis inquisitoribus; unde plane
mihi persuadeo iam cum eo esse actum. Sed servabit in se
sperantem dominus, et saluberrimum est eripi ex hoc saeculo.
Si interea, quid actum sit in legatione, intellexeris,
scribe, oro, id quid sit.
Interim dum expecto, quid de rebus, quae alibi fiunt, ad te
possim scribere, ex nundinis Argentoraten[sibus] literas
[ex] Anglia scriptas 19. iunii accipio; sunt reverendissimi
episcopi Londoniensis. Significat ille res Anglorum bono et
felici esse statu. Nunc demum turbas [seda]tas in Scotia;
nam 2. maii ex carceribus e[vasisse] reginam Scotiae in
arcem Hamiltoniam. Ibi d[uces] conscribit repetitura regnum.
Adest gubernator et [copias] illas fundit fugatque maii 13.
. Regina cum paucis effugit Cariolensem usque in urbem
Angliae; inde supplicat reginae Angliae, ut ipsam iuvet et
regno restituat. At reginam Scoticam illam custodire; etenim
petitur illa ad supplicium a gubernatore Scotiae; rursus
petitur eadem a rege Galliae ad liberationem. Regina Angliae
neutris illam adhuc concessit. Quid futurum sit, brevi
audiemus. In Belgio post stragem clademve acceptam
Hispanorum furit dux Albanus impatientia infortunii; dicitur
enim insignes Hispanos Hispanorumque duces ibi cecidisse.
Ergo Bruxellae iunii 5. obtruncare iubet nobiles et heroas
Belgas olim captos plerosque, Egmondanum, Hornum, comites
Battenburgenses, d. a Wyllers ac circiter 50, inter quos
intercepit etiam iuvenes aliquot annorum forte 15, heroum
filios. Iis confectis cum 17 vexillis progreditur Antverpiam
ibidem quoque mactaturus; verum Antverpiae accepit nuncium,
unde vehementer dicitur contristatus. Neminem ergo ibi
occidit, sed 4. die, ex quo appulit, recessit Groningam
versus omnibus praesidiis eo confluere iussis. Dicitur autem
rursus pugnatum, antea scilicet et priusquam Antverpia ille
sit profectus, levibus proeliis, in quibus ceciderint
circiter 600 Hispanorum; Wallonum signa 13 et Groningam sese
dedidisse principi Uranio et fratri, Ludovico Nassoviensi.
Dicuntur item novae copiae accedere ad principem et duo
millia equitum Germanorum ad ducem Albanum. Putant omnes
copiis signisque collatis confligendum aut nunc esse
pugnatum. De qua re si quid certi accepero, alias ad te
perscribam.
Nunc te bene valere opto. Salutabis d.d.d consules, d.
Carolum, d. Pontisellam, Ganthnerum et omnes nostros. Iterum
iterumque vale.
Tiguri  23. iulii 1568.
Bullingerus senior tuus.
Ornatissimo viro d. Tobiae Eglio, Curiensis ecclesiae fideli
ministro, domino et fratri meo colendo et dilecto.
                                 Chur.
