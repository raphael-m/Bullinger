<nr>[26088]</nr>
<ae>Jakob Rüeger an Bullinger</ae>
<od>Schaffhausen, 29. April 1556</od>
<vo>Autograph: Zürich StA, E II 375, 482.(Siegel...)</vo>
<dr> <dr>
<re> </re>
<tx>S. Gratias habemus et agimus, humanissime d. Bullingere,
tibi perquam maximas pro libellis duobus, quarad? nos dono
misisti et, si nihil aliud, dominum tamen sedulo orabimus, ut
omnis generis vires suppetat, quo onus humeris tuis impositum
perferre queas et perficere, ut hactenus, quod nomini divino
gloriosum, ecclesiae vero ipsius utilissimum fuit. Et valde
probamus libellos illos, quibus continetur summa omnium ..rum,
quae religionem nostram veram puramque concernunt, et
respondetur etiam, familiariter tamen et amice, calumniis
aliquot proclamantium nescio quam horribilia. Inter quos haud
minimi sunt praecones verbi apud Ravenspurgenses et Iacobus
Necar, Lindoviensis ecclesiae minister, digni cderte, quibuscum
durius ageretur et responderetur, qui neque scripturis neque
rationibus probabilibus, sed clamoribus tantum agunt,
blasphemiis calumniisque Lutherum ipsum longe superantes. Sed
spero dominum aliquando novos istos papistas ut veteres etiam
spiritu oris sui confectur[um/uros].
^$Deinde etiam fasciculum cum literis accepi et diligentissime
curavi inque posterum curabo, sed moram tam tu quam dominus
Vergerius boni consulatis rogo; non enim id negligentiae meae
ascribendum est, sed quia rarius se offerunt, quibus talia
certius committere queam, etsi aliquando sunt, de quibus nihil
dubitarem, tamen propter rumores varios et pericula etiam minus
suscipere volunt; oportet ergo me, velim nolim, commoditates
expectare observareque.
^$Quantum ad Locarnenses, nimirum nondum excidit, qu...
magistratum nostrum appellavimus, imo instigavimus ad
impartiendum iis, quantum fieri posset, obtulimus nostrum in ea
re officium, si collectae haberentur; sed responderunt, si
rogati fuerint ab ipsis, tunc facturos, quod decet. Rescripseras
tu praeveniendos benignitate esse egentes, cum hilarem dantem
dominus velit. Movemus ergo subinde, sed nil promovemus.
Conveniet autem his diebus synodus nostra, ibi consultabimus,
quomodo porro res ag[g]redienda sit, ne nostrates prae caeteris
bonos istos homines negligant. Et spero te brevi auditurum, quid
actum sit.
^$Caeterum, ne et hoc praeteream, cum synodus etiam vestra sit
proxime conventura, percepimus, quod minime tacendum erit.
Infantes imbecilliores recentes natos baptisant obstetrices in
agro Tigurino, reducere sic conatur malus serpens errores dudum
explosos. Sed vix credere voluimus, Tigurinos defendimus hoc non
admissuros. Responderunt mulieres hoc ipsis concedi a pastoribus
suis; nondum tamen credidimus. Tandem ergo eliciebamus, ubi et
per quos id factum esset. Indicatur locus Wösterspys, quem
inhabitat civis quidam Scaphusianus, cuius uxor paucos ante dies
peperit. Obstetrix fuit mulier quedam ex Martalen, adfuere aliae
mulieres ex Andelfingenn. Obstetrix baptisavit, ut cuius pastor
hoc non improbet, confirmarunt idemque confessi sunt de suo
pastore Andelfingenses mulieres. Quid iam facto opus sit, tuae
com[m]ittimus humanitati; placuit tamen, ne taceremus etc.
^$Postremo d. Martinus Peyer retulit nobis historiam, quam
audivit a Gallico legato, videlicet de episcopo Cantuariensi
Anglo; eam vero quia arbitramur te dudum audivisse, molestus
esse desino. Aiebat autem eum diuturnis vinculis tandem lassatum
subscripsisse adversariis et revocasse timore videlicet mortis
carcereque victus. Tamen tandem ad ignem damnatus et ductus
poenitentia motus peccatum confessus est gravissimum, inquam
testimonium, quod falso subscripserit, quae vero ante crediderit
et scripserit, verissima esse eumque sic credere crediturumque
semper habito sermone egregio ad populum manum, qua scripsit,
igni immissa combussit eam; impii nondum satiati totum in ignem
coniectum comburunt.
^$Haec scribere videbatur, quo ansa sit, si qua tuae humanitati
fuerint nova, ut et nos de illis certiores facias.
^$Rumor est ingentem exercitum appropiare Germaniae; muniuntur
urbes Suevicae, timent periculum ingens. Dux Wirtenbergensis
arcem prope nos Hohen Tviel dictum omnis generis munimentis
instruit.
^$Vale, mi d. Bullingere, nosque omnes ut semper ama et
commendatos habe cum ecclesia nostra.
^$Scaphusiae 29. aprilis 1556.
^$D. Gualtherum, Volfium, Theodorum etc. meo nomine saluta.
Salutat te Simpertus, Grübelius et alii.
^$Iacobus Rüger tuae humanitati deditissimus.
<lz>[Adresse ...]: Eruditione et virtute praestantissimo viro d.
m. Heinrycho Bullingero, antistiti ecclesiae Tigurinae
vigilantissimo, domino fratrique in domino observandissimo.
