<nr>[37100]</nr>
<ae>Johannes Haller an Bullinger</ae>
Bern, (20.) und 23. September 1567.
Zürich StA, E II 370a, 386. / Orig. (Aut.)
S. P.  Scripsi ad te hisce diebus per Bullingerum Brugensem,
cognatum tuum, et ea quidem, quae tum scripsi, confirmantur
adhuc apud nos excepto eo, quod Hispaniarum rex in Flandria
appulerit; affirmatur tamen eum venturum et regem Galliae
una cum matre ad eum profecturum. Ex Geneva quidem nihil his
diebus accepimus; illi poterunt de his rebus habere certa,
mirumque est nobis, quod nihil scribant. Expecto itaque
anxie literas quum ab illis tum a vobis. Ducem Sabaudiae
adhuc ferunt esse Tononii et Ripariis. Quidam Tononienses ab
eo petierunt missae restitutionem; quibus graviter ipsemet
respondit, si missas audire velint, ut eant in alios locos,
ubi ea celebretur; se servare velle id, quod dominis
Bernensibus promiserit. Concessit etiam ministris
consistorium et alia quędam, quę ad disciplinam et
gubernationem ecclesiae pertinent. Audimus interea ipsum pro
se clanculariam missam habuisse in castro Tononiensi. Alias
iam nihil habeo. Quod Muraltum hunc nostrum concernit, res
illius iam ad finem deductae sunt. Dominus a Mülinen consuli
vestro nihil respondere voluit, quoniam ex literis quibusdam
deprehensis cognoverat rem iam prius inter hunc et filiam
illius transactam esse; expectavit ergo, donec illa Gaio
rediret, ubi cum praefecto eius loci Antonio Tillyero
egerat. Postquam illa venit, voluit rem omnem cognoscere;
tum ipsa fassa est, quod ei fidem promiserit; itaque pulsa
est e domo patria, et res ad consistorium pervenit. Ibi
quoniam plane sine ulla exceptione confiteretur, quod ei
nupsisset atque insuper etiam ipsum habere vellet, indicatum
est ratum esse debere illud coniugium, ita tamen ut, si
pater puellae promissionem hanc irritam facere vellet, quae
absque illius consensu facta esset, posset hoc secundum
leges, quae concedunt hanc potestatem parentibus, si liberi
infra aetatis annum vigesimum propria authoritate et
voluntate se obstringunt. Sed cum ille videret puellę
constantiam, noluit promissionem disrumpere, sed concessit,
ut cum ea nuptias celebraret, ita tamen ut omni dote
careant, quoniam ille ausus esset hoc ipso non interrogato
facere et illa tam malum inobedientiae exemplum in familiam
suam induxisset. Duxit itaque eam secum in aedes magistri
sui, apud quem agit, propediem nuptias cum ea celebraturus.
Proficiscitur tamen prius Tigurum, ut, quomodo res suae
habeant, matri et amicis indicet. Scribo haec ad te, quoniam
tu quoque in causa hac laborasti per d. de Cham, ut et illi
et d. Thaddaeo Duno indicare possis, quomodo res
habeat.
Bene vale. Salutant te nostri omnes; saluta tuos quoque meo
nomine.
Bernae.
I[ohanne] Hall[erus] tuus.
Scripsi priora ante triduum, cum mihi Muraltus certam spem
fecisset se mox abiturum. Interea adhuc haeret cum sponsa
sua, a qua aegre avellitur. Cum igitur puer hic eat, volui
ipsi has dare literas. Prioribus vero haec addere tantum
placet: 1. Quod rumores illos Gallicos attinet, evanescere
illos paulatim et hoc etiam interea ex Geneva quibusdam
nostratium scriptum esse. Es sig wol ein mechtig spannen zuͦ
beeden syten und heimlische rüstumg; doch sige man guͦter
hoffnung, die sach werden bliben beruͦwen; das welle gott,
den wir drumb bitten sond.  De Hispano iterum affirmant
aliqui eum appulisse in Flandria. Ich weiß bald nit, was ich
glauben sol. Die unseren sind gurlobet imm läger. Dubitatur
a quibusdam, an illi fingant causam hanc aut an aliud
subsit, cognoscemus tamen brevi rei veritatem.  2. Hütt
kumpt Brunnerus wider von Heydelberg mitt wyb und kinden.
Ich weiß nitt, was wir mitt imm wend, weiß auch nitt, ob er
von minen herren angnon wirt oder nitt; es wirt kum gon, so
er also zänkisch sin sol.   3. So kumpt auch Zornii filius;
sagt mir vom prädicanten von Steckborn. Lieber, laßend mich
wüßen, wie es imm gange.    Haec prioribus subiicere volui.
Rogo, ut boni consulas, si interdum incerta scribo; cogita
me quoque non habere certos nuncios.
Bernae  23. septembris 1567.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
colendissimo ac charissimo.
