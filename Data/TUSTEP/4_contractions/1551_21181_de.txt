<nr>[21181]</nr>
<ae>Ambrosius Blarer an Bullinger</ae>
(Winterthur, ca. Ende Juli 1551.)
Zürich StA, E II 357a, 722f.
Bl. III, S. 134f.
Zeytung ausß Augspurg:
Kai[serliche] m[ajesta]t ist diß warme zeyt neben sant
Ulrichs pfarr in des Jörg Fuckers haus gezogen; das hat
schön gerten und staht gantz allenthalb frey, die gerten
gepflantzt von allerlay früchten; kan man da uber der statt
muhren ussechen. Doch hat ir m[ajesta]t des Fuggkers hausß
am Weinmarckt gar nitt verlassen, sonder hellt man all ding
darin wie vormals etc. Man hört auch gar nichts von kainem
verrucken ir m[ajesta]t; achten, das er hie wyntern, wa sich
nitt ander ursach zuͦtragen werden. Die ko[niglich]
m[ajesta]t ist zuͦ Wien, hat Sibenburg ingenomen; soll
gantz
wol da stehn, und will man sagen, ir m[ajesta] lasß die
religion belyben.
Magdeburg hellt noch styff, ist hart belegert, und
beschechen vyl scharmutzel; acht man, das nunmehr byß in
6000 man umkommen seyen zum tail in den scharmutzeln, zum
tail erfroren, sonst gestorben, erschossen, doch der find in
allweg sechsmal mehr dann der anderen, und ist noch grosser
sterbet, hunger unnd kain gellt in der find leger.
Es sind vyl spanyscher bischoff hie, wartend, das sy uff den
september in das concilium gen Trient ziechind; aber es
sicht im glich, alls sollt es noch ain zyt verhindert
werden.
Der zug in Italien gat gwaltig fort, und obschon yetzund der
konig ausß Franckreich gern gmach thet, wirt doch
kai[serliche] m[ajesta]t mitt dem papst fortfaren; hellt man
darfuͤr, es seye die meinung, das papst und kaiser den
Fr[antzosen] nötigen wellen, das concilium zuͦ bewilligen
und anzenemen.
Kai[serliche] m[ajesta]t ist yetzund wol uff, ryt offt
spacieren. Es ist ain gantz guͦter, gesunder lufft hie,
den man nitt gern endert, wa man sin gewont.
Uff 24. iulii ist zeytung uss Antorff uff der post herkomen,
das der schwaiß in Engeland hefftig einbrech und zuͦ
Londre
in wenig zeyt ob 5000 menschen daran gestorben seyen. Sind
ouch ettlich Englisch gen Antorff ankommen uff 18. diß
monats, habend den schwaiß ouch darbracht, darunder 2
gestorben; hat man die andern zuͦ Antorff glich ausß der
statt gebotten.
Von Fiessen hat man zechen fenle lantzknecht in Italien
geschickt.
So ist zuͦAugspurg die sag, auch by uns, das der Turck
treffelich starck zuͦ wasser und mitt seiner armada in
Puie
zum tail schon auff das land kommen; gott erbarme sich der
armen!
Auff Marię Magdalene ist ain kaiserlicher diener in der
predig zum hailigen Creutz morgens gewesen; dem haben
ettlich ander Spanyer, alls sy des gwar worden, usß der
kirchen gewinckt und in gleich gfencklich angenommen und in
drey kettin geschmidet; tröwend im alles lyden und den tod,
allsbald der kaiser verrucke.
Sonst predigt man noch in 6 pfarrkirchen zuͦ Augspurg mitt
ausspendung der sacrament wie vor 10 jaren; ist das volck
allweg mitt grossem yfer und treffelicher anzal zuͦgegen,
hinwider by der mesß nieman, dann was allweg aberglöbig
gewesen. In dem stifft und clöstern gehts ouch zuͦ wie vor
50 jaren.
Es hat ain gar furnemer, edler Italianer mitt ainem mynck
gezancket und under anderm gesagt, der papst soll nitt
richter im concilio sein; dann er seye ain partey. Hat im
der mynch in aim zorn ain messer in die huff gestossen, das
er hart kranck darob worden. Hats doch gegen dem mynck nitt
rechtfertigen wellen; aber uber das hat der mynch
verschafft, das man inn allso kranck und wund gefangen hat.
Ouch schribt mir ain prediger von Augspurg, das ain
italianischer grauff ausß Augspurg entrunnen seye, des
gesind gantz christlich und ime wol bekandt seye; der grauff
hab ain l[iebe] hausfrowen und 8 kind, ouch 10000 ducaten
jerlichs inkommens verlassen.
Des Frantzosen legat zuͦ Augspurg ist ain treffelicher,
gschickter, glerter mann, by dem konig hoch geachtet, ain
grosser find des papsts und seines geschwirms, das man
achtet, er werde vyl guͦts by dem konig vermögen.
König auss Engeland hat ain legaten zuͦ Augspurg, der das
maul zuͦ weyt vor dem kaiser der religion halber
uffgethon,
das inn der kaiser vorm konig verklagt und begert hat, er
welle ain andern legaten schicken, welchs ouch beschechen;
aber der allt harret danecht ouch noch da.
(Es fehlt nichts z. Anfang od. Schluss.)
[Unterschr., Dat. u. Adr. fehlen.]
