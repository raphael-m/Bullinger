<nr>[19206]</nr>
<ae>Ambrosius Blarer an Bullinger</ae>
<od>[Griessenberg], 10. August 1549</od>
<vo>Autograph: Zürich StA, E II 357, 693f.(Siegel...)</vo>
<dr>Bl. III, 53f<dr>
<re> </re>
<tx>In höchster yl. Ich hab euch jetz drü mal nachainander zuͦ
geschriben, hoff euch worden sein. Yetz hab ich aber bottschafft
in yl uff Wynterthur.
^$Wisst, das uff dunstag yetz vergangen acht necht gewesen, hat
man zuͦ Tegerwilen um zechen ur in der nacht ain grosß
findsgschray gehört uber Petersschusen hinuß uff Wolmatingen,
das ettlich zu^& Tegerwylen uffgewesen, under denen ouch der
pfarrer myn Jacob Funckelin, den ich euch ettlich mal
commendiert hab; habend wellen vernemmen, was es doch seye. Ist
das Geschray ye lenger ye grosser worden, das sy nie anderst
gedacht haben, dann es seye findsgschray. Wie sy aer schier
zuͦ der statt kommen und gedacht, man werde in der statt
uffsin, habend sy kain liecht noch schwebelpfanen noch nichts
gesechen, sonder ist alles gantz still gewesen, und hat das
geschray abgenomen, byß sy nichts mehr gehört haben und
gemerckt, das es in den lüfften gewesen. Man hat ouch in der
statt noch zuͦ Wolmatingen nichts solichs gehört.
^$Darnach am frytag aber aubends spat hat man zuͦ Tegerwylen
aber ain grosß getümel gehört, alls ob man zuͦ Emishofen, ligt
nitt wyt davon, gar uff und wider ainander seye, allso das sych
aber ettlich uffgemacht und dahin geylt habend, -ist der pfarrer
ouch mitt inen zogen-; wie sy uff halben weg kommen, sind sy
still gestanden, und hat das gschray abgenommen, das sy widerum
haimkert, und mornderigs all die von Emishofen kain wort davon
gewisst haben mitt grosser verwunderung.
^$An der dritten nacht, am sampstag, hat man aber uber Costentz
hinusß an sölichs findgschrey gehört zuͦ Tegerwylen; sind der
pfarrer und ettlich wider hinusß gangen, habend aber gehört wie
vormals, und ist vergangen. Aber am umkeren und haimgon hat es
hinder inen dermasß gebrastlet, alls ob das gantz Wolmatinger
holtz mitten entzway breche, und ist das brastlen nach und nach
ouch vergangen, allso das fromm, gloubwirdig leut sölichs selbs
gehört haben. Und Funcklius ist by mir gewesen, hat mir sölichs
selbs angezögt. Welle gott, das diß alles guͦt vorbotten
seyen. Scis, quid olim ista portenderint, quid Iosephus et alii
scribant.
^$Der bischoff hat seine pontificalia sacra nach seiner weche
gehalten. Sind ettliche Schiff von Zell daher gefaren, das sy
den actum zieren wellen; hat inen der oberst zuͦ Costentz uff
dem See yn des konigs nammen gebotten, sy sollend widerum keeren
und haimfaren etc. Aber man hats alles fuͤr angemachte menle.
Es hat mir ainer gesagt, der hat vyl wandels zuͦ Ecklin und
anderen zuͦ Costentz: es seye die entlich mainung, das man dem
bischoff die Ouw werde innemen und sy dann starck besetzen im
schin, alls ob es wider des bischoffs willen bescheche; dann
sonst hettents die Aidgnossen nitt fuͤr guͦt, wa ers selbs
dem konig ubergeben wellt. Also gedencke der konig dem bischoff
ouch Arba und Gottlieben einzenemmen; doch werde der könig den
Aidgnossen anzögen lassen, es sölle iren gerechtikaiten, die sy
an denen schlössern haben, onnachtailig sein. Es sind die
wunderbarlichesten practiken durchainander, das nieman waist,
waran er ist.
^$Ain fürnemer kaiserischer hat ob ainem tisch guter leuth
gesagt: "Ey, die Aidgnossen seind trüw leut; sy schickend unß
gschütz und pulver gen Frouwenfeld engegen, damitt wirs nitt
weyt dinnen holen muͤssend." Der oberst ist hinweg; sein weib
ist ouch inweg. Man sagt wol, er seye gen Ulm dem von Lier
engegen, bringe im das gellt, so die kaiserischen uff Costentz
ussbetten habind. Ainer hat mir gsagt: er wisse, das der oberst,
was es guͦts an silbergschirr und derglichen, alles habe
hinweg geflöchnet <Lücke> Wolan, bitten gott truli <der Brief
fangt mit 694 an>
^$Lasst mich wissen, ob euch all mine brieff worden seyen mitt
den zeytungen. Clamemus ad cęli terręque dominum, ut totam
hanc penam in feliciora convertat nostrique misereatur. Min
husfrow und schwöster empieten euch alles guͦtz.
^$Gruͤtzt ewer huss und all bruͤder und frund.
^$Datum laurentij 3 ur nach mittag uff Winterthur. Wellt
Waltharten von Ulm bigelegten brieff antwurten lassen, ouch
hiemitt ain verlegnen brieff an M. Gervasien von herr Hans
Schmid; ist uns erst zuͦkomen.
^$Sagt im M. Conrat Friccius zuͦ Isne seye wol und christlich
abgeschiden. Gruͤtzt mir inn mitt erpietung aller truw und
lieb
^$<Datum u. Unterschrift fehlen; viell. auf S. 694 abgebröckelt>
<lz>[Adresse ...]: An maister Heinrich Bullinger zuͦ zürich.
