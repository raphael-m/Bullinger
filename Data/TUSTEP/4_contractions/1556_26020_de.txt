<nr>[26020]</nr>
<ae>Philipp Gallicius an Bullinger</ae>
<od>Chur, 9. Februar 1556</od>
<vo>Autograph: Zürich StA, E II 365, 602af.(Siegel...)</vo>
<dr>Gr. I, S. 435f.<dr>
<re> </re>
<tx>Min underthänigen willigen (oder willigien) dienst alzit
bevor. Günstiger her und bruͦder, des tüttschen schuͦlmaisters
halb, davon ich eüch und ir herwiderumb mir geschriben, hand
mich mine herren gehaissen, eüch witer ze schriben; bitten und
berichten also: Es hatt gemain Gotzhus ouch ain tütsche schuͦl
wellen haben hie in der statt; hand ainen in der latinischen
schuͦl abgestelt (dan es dryer gar nit bedarfft, diewil so
nienen schuͦler darin sind) und dieselbig bsöldung ainem
tütschen schuͦlmaister verordnet, namlich fünffzig rinscher
guldin bar geltz. Zuͦ dem geben im unsere herren diser stat hie
ain so hüpschs wites hus als ains in der gantzen statt, besonder
mit ainer gar grossen stuben. Will er dan flissig sin und sich
bruchen lassen, wirt er ouch mit schriben etwas mügen gewinnen.
Zuͦ dem allen wend unsere herren ouch etwas uff die schuͦler
legen, das sy im gebend all fronfasten, damit er nüt liden hie
müesse. Hieruff, mag im solches gefallen, als es wol sol, soll
er on verzug hie uffher kommen und sich für unser herren selbs
personlich stellen, sin willen und dienst anzaigen und erpieten;
wellend sy alsdan mit im nidersitzen und ain beschluß thuͦn, der
allen nutz und erlich ist. Solches han ich in bevelch zuͦ
schriben an eüch und bitten, das ir, wie si eüch truwend, für
uns handlendt. Von mir selbs wil ich ouch das zuͦhin thuͦn: ist
er, wie ir schribend, from und erber und gloubig und flyssig und
wol[g]lert, wirt er gnedig herren finden, wen si in also
erkennendt. Wo aber diser Johans Klainer von Stein nit kommen
wölte, bittend wir, suͦchend uns ainen andren und land mich yetz
diß mal wissen, wie die sach stande. Diß mal han ich nüt nüwes.
Es hand mir hüt empfolhen beid herren burgermaister, Hans
Tscherner und Ambrosi Marty, ich sol eüch in irem nammen vast
grüessen und vil guͦtz wünschen. Gott sy mit eüch, und mich land
eüch bevolhen sin. Es grüeßt eüch ouch der pater Comander.
^$Datum zuͦ Chur, am 9. tag Hornungs 1556.
^$Eüwer williger Philippus Gallicius.
<lz>[Adresse ...]: Vere magno viro D. Heinrycho Bullingero,
domino suo sibi bonisque omnibus longe colendissimo. Tiguri.
