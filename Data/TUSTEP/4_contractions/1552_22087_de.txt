<nr>[22087]</nr>
<ae>Graf Georg von Württemberg an Bullinger</ae>
Schaffhausen, 12. April 1552.
Zürich StA, E II 363, 136.
Orig. mit aut. Unterschrift.
Georg, grave zu Württemberg unnd zu Mümpelgart etc.
Unnsern grus zuvor, lieber besonder. Ewer schryben, das euch
unsern zugeschickten wein (vermög der statt Zürich satzung
und geprauch) nit anzunemen gepürt, haben wir heüt
entpfangen und mit euwer entschuldigung verstanden. Dieweil
wir aber euch mit dem wein on vergeltung allain unsern
gnädigen willenn dißmals zu erzaigen genaigt gewesen,
onwissendt der statt satzungen, und sichs aber deßhalben
allso hellt, lassen wirs auch dabey pleiben, künden dencken,
wie es sich in disen zeiten befindt, dise satzung sey nit
vergebens angesehen.                     Wir schickenn auch
euch hiemit die uns zugeschickten satzungen wider zu mit
g[nädigem] danck der uns zwaien zugeschickten
frantzösischen büechlin etc. Mit unserm lackaien haben wir
euch beiligende brieve zuschicken wöllen; ist uns aber in
andern geschäffdten, damit wir damals beonrüwigt gewesen,
inn vergesß komen, welche darinn vermelte zeitungen gegen
denen, [die] wir euch jetzo auch zuschicken, nhunmher alt
seind. Wolten wir euch g[nädig]lich nit verhalten;
dann euch zu g[naden] seind wir genaigt. Datum Schafhausen
den 12. aprilis anno etc. 52.
G[eorg] g[rave] z[u] Wyrttemberg etc.
Unserm lieben besondern Hainrich Bullinger, predigern zu
Zürich.
