<nr>[24045]</nr>
<ae>Jakob Rüeger an Bullinger</ae>
Schaffhausen, 21. Februar 1554.
Zürich StA, E II 343, 460. / Orig.(Aut.)
S.  Gratias summas maximasque habeo et ago tibi, vir
clarissime, pro tua illa erga me humanitate, qua fit, ut,
quae describenda petam, non deneges, procul dubio
ratiocinans multum aliquando referre, ut, quae huiusmodi
sunt, in promptu habeantur in nostris ecclesiis. Ea ergo,
quae proxime miseras, descripta iam remitto, et utinam
haberem etiam d. Musculi de causa Servetana scriptum, cuius
mentionem feceras in tuis literis. Cuperem insuper habere
responsiones Bernatium et Basiliensium de consistorio
Genevensi sive excommunicatione ecclesiastica; studeo enim
talia (praesertim si religionem et ministerium concernunt)
colligere.
Rumor ad nos pervenit de tumultu Anglico, ibi
enim trucidatos aliquot Hispanos, reginam nusquam esse
tutam, Anglos nolle omnino pro rege agnoscere Philippum,
Caesaris filium, velle eos puram et illibatam evangelicam
religionem etc., de quibus omnibus te certa habiturum
arbitror rogoque, ut, si habes, ea mihi communicare
digneris; ego nihil habeo.
Caeterum revocare cogor, quae proxime scripseram de
emptione, solutione et debito nepotis tui, id quod factum
est ex nimia festinatione et pravo intellectu; emit 400
pellices, wyß und schwarz kröpf, 50 fechbelgli; solvit 8
coronatos, restant 16 fl. solvendi ad nundinas Zurzachenses.
Ita vere se habet res, id quod ex nepote inetellexti sine
dubio; numerasset equidem plures coronatos, sed leviores
erant.      Vale ergo, vir humanissime, et nequid aegre
feras meque tibi semper commendatum habeas.
Rediit d. Peyerus ex Gallia; si quae fuerint nova,
arbitramur te ipso ex Gallo ea percepturum.
Cremantur quotidie christiani in Gallia.             Vale
iterum.        Winzürnius extorsit literas commendaticias a
patre Ittingensi ad magistratum nostrum; tales sibi eligit
patronos et advocatos, inde aestimandus, qualis sit etc.
  Scaphusiae
21. februarii 1554.
Tuae humanitati deditissimus Iacobus Ruͤger.
Dem erwürdigen und hochgelerthen herren meyster Heinrychen
Bullinger, pfarr-    herren zum Grossen Münster zuͦ
Zürich,
sinem fründtlichen, lieben herren und bruͦder zhanden.
Zürich.
