<nr>[20073]</nr>
<ae>Joachim Vadian an Bullinger</ae>
St. Gallen, 26. März 1550.
Zürich ZB, Ms F 62, 522.
St.G. Mitt. 30, S. 837f.
S.   Martyris literas libenter legi et gratulor Angliae
tandem toties tentatam
evangelii accessionem. Ferunt autem, illum et disserendo et
disputando facile
illic omnes superare, ut plane non casu, sed fato illo
venisse videri debeat.
Spero autem, episcopos illos, qui etiamnum restitant, servos
tandem futuros
Christi, qui tam diu Antichristi consecranei fuere. Novarum
rerum parum habeo,
quod scribam. Varii quidem rumores sparguntur in vulgus; sed
iuxta nostratem
paroemiam libera sunt in mense martio mendacia. Certa tamen
haec sunt, quae modo
referam. Male audit a Saxonum ministris Philippus, quod
noxiis quibusdam
abusibus velut adiaphoris plus tribuat, dum admitti iubet,
quam ferre pietatis
ratio possit; quanquam coniiciam, hoc ei in rebus tam
angustis, illa sua
Babylonica captivitate, consilium in animo esse: satius esse
permittere quiddam
adversariis, quam omnibus reiectis irritare crabrones et de
summa religionis
periclitari. De Ioanne Islebio, qui Agricolae cognomen
habuit, constans fama
est, quod Perlini (quae electoris marchionis primaria urbs
est) cultro thoraci
infixo vitam sibi ademerit; ferro forte quam laqueo perire
maluit, ne Iudae
socius in morte videretur, qui in vita comes fuisset.
Pannoniae rex iuvenis,
Iani gnatus, cristas tollit et omnium favore adeo colitur,
ut filiam ei
desponsare et parte regni eximia donare instituerit rex
Ferdinandus; sed
reiectam audio conditionem oblatam, per quam illa sua omnia
non reciperet, sed
maximam regni partem ultro amitteret, si certis metis
asstringi se pateretur,
nec ambigitur, quin et Turcae praefecti Pannonici Iani filio
faveant. Ex Augusta
heri allatum est, Guilielmum, Bavarię ducem, e vita
migrasse circiter idus
martias, pestem videlicet pietatis, quae filio tamen,
Ferdinandi genero, habenas
moderaturo nihil habebit melius. Ex Italia scribunt nostri,
Iulium III. papam
iam a Caesare dissentire nec eo nescio inter Anglum et
Gallum de pace tractatum,
quo hic eo fortius Italiae subvenire queat; nam contra duos
ne Hercules quidem,
ut vetus habet proverbium. Vale. Sangalli,  26. die martii
anno 1550.
Ioachimus Vadianus.
Domino Henrycho Bullingero, longe omnium spectatissimo
amico.       Tiguri.
