<nr>[33151]</nr>
<ae>Johannes Fabricius an Bullinger</ae>
Chur, (ca 25. Oktober) 1563.
Zürich StA, E II 377, 2385f.
/ Orig.
(Aut.)
Gr.
II, 466f.
Exc.
S. Mitto tibi (reverende pater) primam Responsionis partem, quam
sic primus impetus extudit; nondum limata sunt, quae mitto,
tantum exquiro tuum iudicium.
Hunc totum diem scribo, et iam
multa nox est, et plane defessus sum.
Itaque non omnia bene
distinxi, plura quoque in compositione desyderantur.
Superest
secunda pars, quae tota erit didactica; omnis enim quaestio erit
de ecclesia, de scripturae perfectione, perspicuitate et
certitudine.
Conferre autem cogito cum scriptura traditiones,
concilia, patres, pontifices et ingenere ecclesię quoque
authoritatem.
Vides tu, quam latissimus se campus offerat; sed
aut tacendum est aut haec pertractanda.
His absolutis conferam
summatim doctrinam papisticam cum scripturis sacris, quod et tu
olim fecisti; pauca attexam de iudiciis ecclesiasticis; tanta
enim est absurditas pontificię doctrinae, ut in omnium iam oculos
incurrat.
Ultimo me convertam ad Germanos, et sicut Fontidonius
pontificum beneficia praedicat, ita ego eos maleficiorum
commonebo.
Quando haec perficiam, nondum statuere possum.
Tu si
praeter ea quae in tuis commentariis et in Apocalypsin extant,
habueris de fraude pontificum erga Germanos principes, quaeso,
annota.
Ridicula aliquot et ineptas papistarum interpretandi
scripturas formulas, quibus te abundare scio, ego quoque
nonnullas collegi.
Haec nunc ideo mitto, ut tuo iudicio utar.
Dices me vehementem nimis; sed cogita, cum quibus mihi negotium.
Cum haec per ocium legeris (res facile moram patitur), scire ex
te cupio, an possint Tiguri excudi, quod maxime velim propter
vicinitatem loci; sin minus et non vultis vos meo incendio
involvi, fac et hoc ipsum sciam, quo mature mihi de typographo
prospicere possim, dum boni illi patres adhuc Tridenti resident.
In omnibus tuo iudicio acquiescam.
Sed te rogo, ne pro tua
singulari modestia me iubeas nimis esse etiam modestum.
Scio ego,
quanto cum periculo haec omnia aggrediar, et deus mihi testis
est, quod maluissem conquiescere.
Sed quid faciam? Crinibus
protrahor, non aliter possum.
Norunt nebulones, qui sim, norunt
locum, in quo versor; sed quod dissimulant, episcopo nostro
dederunt, ne ipse videatur huius incendii fax.
Ignosce mihi, reverende pater, quod tam tumultu[ose] scribo;
aliter non possum, manus defess[a est]. Vale.
Curię eodem die, quo priores, vel potius nocte intempesta, anno
1563.
                                   Tui observans Iohannes
Fabricius.
Tu hanc primam orationis partem aliquando per idoneos homines
remittes; meum enim exemplar lituris est obsitum.
Haec ipsa d.
Ulissis Martinengi iam nunc mihi dantur; vix obiter
inspexi; remittes aliquando.
Amplissimo viro d.
Heinrycho Bullingero, d.
suo et in Christo
patri aeternum colendo.
