<nr>[42182]</nr>
<ae>Bullinger an Hans Rudolf Bullinger.</ae>
(Zürich), 8. November 1572.
Zürich ZB, Ms F 37, 351. / Orig.(Aut.)
Gott mitt unß, fürgeliepter sun, den win hab ich wol und
rächt empfangen, sagen
dir darumb grossen danck mitt erbietung, das ichs verdienen
wil und mich richten
wie von allterhar, so bald ich gällt hab. Dinem knächt hab
ich zuͦ trinckgält
gäben 10 <gr>b</gr>, dem Dyeß 5 <gr>b</gr>, den rossen hab
ich den haber gen und
den wirt zum Storchen bezallt. Von Susanna und wägen biß one
sorg; sy sind mir
liebe und werde gest, sy muͤsend blyben, biß es gar guͦt
wätter ist etc. Deß
eehandels halb sag den parthen, das es ain sömliche sach
sye, deren du dich nitt
könnist beladen, wysist sy an das chorgericht, anders
dörfist dich unser herren
satzungen halben nitt wyter ynlassen, und laß dich ouch nitt
wyter yn. Ich
schicken dir hie iudicium Gvaltheri darvon etc. ist ouch sin
meinung, du
söllists hinyn wysen. Hiemitt ein brieff an h. Hans Heinrych
Lochern, der
understadt die schuͦl uff sich zuͦ laden und den armen
gsellen den allten
schuͦlmeister Peter Wipffen, ders wol 8 jar wol versähen,
abzuͦstellen etc. Dem
schribend wir früntlich, das er abstande und nitt grossen
unwillen uff sich
lade. Lieber, ferggs imm bald. Hienäben schicken ich dir
ouch ein brieff von h.
gevatter Hansen Hugen zuͦ Glaris, den er mir zuͦgesandt
dir zuͦzeschicken. Was
ich dann nüwer zytung hab, schicken ich dir in guͦter
vile, so ferr das du mir
das alles biß über 8 tag eigentlicher und sicher wider
zuͦschickist; ich wölts
gern widerumb haben biß an donstag zuͦ abend, wo es
müglich were. So hab ich dir
hievor by dinem diener geschickt die conditiones, daruff
Bergen uffgäben; die
thuͦ ouch darzuͦ; söltist sy langist wider geschickt
haben. Wie kumpt es, das du
mir nit von Oberwintherdur geschriben hast, wie es dir
ergangen etc. J. Hansen
gruͤß mir fast, ouch h. Löwen. Ich wart all tag
bottschafft noch me von
Nuͤrenberg und ouch Augspurg; kumpt neiß was, laß ich
dichs wüssen. Gott mitt
dir; der behuͤte uns und gäbe uns sin sägen.
8. novembris 1572.
H[einrych] Bullinger der ellter.
Minem lieben sun Hansen Rodolffen Bullingeren, pfarreren
zuͦ Berg.
