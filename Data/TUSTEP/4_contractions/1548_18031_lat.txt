<nr>[18031]</nr>
<ae>Matthias Erb an Bullinger und R. Gwalther</ae>
<od>Reichenweier, 10. Februar 1548</od>
<vo>Autograph: Zürich StA, E II 361, 160 (Siegel....)
<dr>Ungedruckt</dr>
<re>Regest</re>
<tx>Gratia domini vobiscum. Tametsi ego raro vosque multis
negotiis et ecclesię et reipublicę nomine occupati
fere unquam scribatis, scio tamen vobis ecclesię
nostrę adversitatem esse adeo cognitam (quam in dies
magis ac magis malevolorum et versipellium insidiis mirifice
agitetur), ut indesinenter pro nobis oretis, ne deficiat
fides nostra, atque, ut sciatis, optimi viri et fratres in
Christo observandissimi, quo in statu nostrę sint res
quibusque angamur malis, paucis hęc accipite: Absente
principe omnis disciplina periit christiana, proceres ipsi,
et quorum interest rempublicam gubernare, perversissimę
sunt vitę homines, sua quęrentes, ad publica
conniventes flagitia. Deinde tantus contemptus est verbi
etiam in tot adversis quam unquam. Princeps agit Basileę
nec hisce malis potest mederi ipse satis gravatus;
impropitium habet Caesarem, ne dicam et fratrem, qui etiam
ea, quę ex ducatu illi debentur, solvere detrectat. Hinc
ille noster (ut sunt principum mores) animum despondet
propemodum de se actum putans. Postremo finitimi domus
Austriaci adversarii ab Enses[heim] etc., qui se nobis
imperaturos ubivis gentium dissipant, omnia debita, decimas,
proventus, et quicquid nobis sub illorum ditione debetur,
tametsi non sit adeo plurimum, anathematizarunt, ita ut nemo
illorum nostris deinceps sit a solvendo. Atque ita fit, ut
vulgus suo more huius mali euangelion insimulet. Nos interim
ad ranzim usque clamamus, parum tamen promoventes, monemus,
obiurgamus, solamur parum proficientes. Summa: der teuffel
ist bey uns gar meister worden. Verum hęc est retalio
ingratitudinis et impoenitentiae etc. Hoc oro, si deo ita
visum esset, ut meritam peonam statim irrogaret atque pii
tandem viderent etiam aliquamdiu tranquilliora tempora, quo
evangelii gloria latius propagaretur. Verum quid sollicitor?
Fiat domini voluntas. Nos fratres hic expectamus Caesarem,
tametsi pauci simus, ut nos devoret. Erimus ter quaterque
beati; viderit ipse; nam deus nobiscum, quis Satanam cum
illo esse dubitat? Plures sunt palpones, qui putant Caesarem
religioni recte consulturum, quibus non subscribo, cum
sciam, quibus fucis hactenus egerit. Habeant ergo ii sum
Caesarem; nobis Christus sit unica salus, qui cor Caesaris
habet in manu sua et, quocunque voluerit, vertet illud.
^$Acta apud papas de concilio Tridentino per Christophorum
cardinalem legatione fungentem nomine Caesaris et statuum
imperii et responsum papę, item et deliberationem
Caesaris et statuum, ni fallor habetis; illic licet vobis
videre adulatorum mores etc. Bucerus vocatus est cum
quibusdam aliis imperialium civitatum concionatoribus, ut
consultent de communi pace in religione habenda, dum liceat
Caesari liberum convocare concilium. Orate pro nobis, viri
sanctissimi, et pro ecclesia nostra, ne Christus et veritas
succumbat in tentationibus. Amen. Salutabis Pellicanum,
Bibliandrum ac reliquos symmystas vestros in Christo Iesu
cum familiis vestris, item Geroldum nostrum, qui a discessu
nihil scripsit, forte factus Caesareanus.
^$Valete in Christo Iesu domino nostro. Amen. Raptissime.
^$Richenvillę 10. die februarii 1548.
<un>Vester Erbius
^$Vos salutant *Oswaldus Furstenlob mit aigner meiner hanndt*
[andere Schrift] Nicolaus Regius.
^$Nun adolescentem Bartholomeum Magdeburgensem priori anno
scholę Hunnenvilensis pedotribę vobis commendamus etc.
<lz>[Adresse] Eximiis viris D. henrycho Bullingero et
Rudolpho Gvaltero, ecclesiastis Tigurinis vigilantissimis,
fratribus in Christo observandis.
