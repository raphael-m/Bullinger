<nr>[44041]</nr>
<ae>Tobias Egli an Bullinger.</ae>
Chur, 25. Mai 1574.
Zürich StA, E II 376, 243. / Orig.(Aut.)
Graub. III, 477f. Exc.
S.   Non desino tibi molestus esse, colendissime domine, et
occasionem semper ad
te scribendi ex rebus Italicis capere. Ex tuis autem longis,
quas nudiustertius
ad me miseras, intelligere non potui te priores meas, quibus
duo exempla rerum
novarum Italicarum incluseram, accepisse. Ut autem
scripsisti Gallum pro aqua
monstrata ignem perditionis exhibere, ita profecto hic
accidit. Interpres enim
eius persuadere nostris voluit regem nonnisi pacem cupere et
militem terminos
suos tutandi causa exposcere tantum. Petiit tria tantum
signa et evocatis tribus
capitibus praeter ordinem consuetum omnia egit. Debet rex,
si militem petit,
suis sumptibus comitia celebrare, in quibus instructi a
communitatibus legati
regis postulationem aut admittant aut reiiciant; ille autem
sumptibus parcens
aliquot tantum capita evocavit, quę sine ullis comitiis
habitis postulationem
ipsius statim ad communitates referant. Curienses nostri
noluerunt illi quicquid
concedere. Quid alibi autem sit futurum, ignoro. Ego sane
miror, quod homines
istos non pudeat nec pudeat magistratum, quod talem
quaestionem populo
proponant, num velint latronem iuvare et periurum regem ad
excindendas fratrum
nostrorum relliquias, nec peperci hic illis, cum tribus
essent convocandae. Si
plaerique in Rhetia militem denegaverint, non pietas in
causa erit, sed  a. quod
praeter ordinem petiit,  b. quod tantum 3 signa,  c. quod
primores muneribus
nondum satis sint uncti. Etsi vero post concionem meam tuas
acceperim demum, in
quibus dolus regis detegitur, communicavi tamen rem ipsam
cum d. consule, qui te
humanissime salutat.    -     Mera est collusio, qua
Gantnerus agit; simulavit
se solum versurum et ideo vaccas vendidit, ut maiora sibi
comparet. Hinc nostri
ita sunt perculsi tamque saucio animo hoc ipsius propositum
acceperunt, ut
liberum illi fecerint hic subsistere, etiamsi a coenae
Christi participatione
abhorreat eaque re satis declaret, quam a nostra confessione
sit alienissimus
factus. Putant facile illum tolerari posse, modo neminem in
suam opinionem secum
trahat, quasi vero ministri exemplum, etsi mutus etiam
fuerit, adeo enorme et
impium impietatis aliis maioris non sit futurum scandalo et
corruptioni. Potius
nos expellerent, quam lupum istum callidissimum et vafrum,
mirarique non desino,
quo tandem tanta impietas et inconstantia in istis hominibus
sit eruptura.    -
Episcopus noster cupit ex literis nescio quibus persuadere
omnibus
Han[n]ibalem illum adhuc superesse nec ex vulnere ictus
bombardici obiisse, et
ita, quae lubenter videret et cuperet ita esse, somniat.
Nunc iterum causa illa
Ingaddinensium in Superiore Foedere tractatur.
Vale, vir amplissime; nostri omnes te reverenter salutant.
Ocyssime 1574.  25. maii  Curię Rh[etorum].
Tuae amplitudini subiectissimus Th[obias] Ic[onius].
Amplissimo viro d.d. Heinrycho Bullingero, Tigurinę
ecclesię antistiti
primario,  domino suo patri reverendissimo.
                        Zürch.
