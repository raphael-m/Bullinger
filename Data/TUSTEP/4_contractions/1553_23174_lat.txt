<nr>[23174]</nr>
<ae>Wolfgang Waidner an Bullinger</ae>
Worms, 8. September 1553.
Zürich StA, E II 361, 301. / Orig.(Aut.)
S.  Quas ad me scripsisti literas, ornatissime Bullingere,
29. aprilis, ex Argentorato tandem una cum librorum
fasciculo allatae ad me Wormatiam 18. iulii. Hinc coniicere
licebit, quam plenum opus alea permutari quippiam inter nos,
maxime si grandiusculum (cuiusmodi fasciculus ille) fuerit;
adde iam, si alicuius praecii, utpote per tot manus
perferendum. Quod ego mecum perpendens, quum Froschoverus ex
vernis nundinis redeundo ad suos me domi meae inviseret
excusans se de non allatis tum libris pollicereturque, ubi
rediisset Tigurum, eosdem quam primum huc ad me
transmissurum, admonebam eundem, imo rogabam, ut faceret;
satis enim superque fore, si ad autumnales, quae nunc
celebratę) nundinae Francofurtum secum adferret. Verum
quod ex tuis literis et simul allato fasciculo intellexi tu
eousque differri noluisti; unde, etsi serius opinione tua ad
manus meas pervenerint, pro animi tamen tui hac tanta erga
immeritum me propensione peculiares gratiae agendę tibi.
Egi quidem, quantas verbis consequi poteram, antea gratias
de dono destinatis, nunc de receptis quid vetat ut denuo
agam, et nisi egero, ingratus merito habebar. Ago igitur
nunc iterum iterumque gratias, quas potero maximas, ab animo
meo, quoad vixero, nulla diu[tur]nitate temporis, null  casu
tollendas. Sed heus, colendissime et optime Bullingere, unum
est, quod vicissim per eum, cui tam feliciter ac indefesse
militas, Christum te rogo, oro et obtestor, ut argenteolum
pocillum illud, quod Froschovero tradendum meo nomine tibi
commisi, vile quidem munusculum et pro tua erga me
benignitate tenuius, ne asperneris, non precii exiguitatem,
sed synceritatem animi eius, unde proficiscitur, erga te
perpendens sinasque illud esse apud te, quod apud me tui
dono missi libri, amiciciae in Christo inter nos conciliatae
perpetuum <gr>mnhmosunon</gr>.
Caeterum, ornatissime Bullingere, illuxit dies illa tandem,
qua benignitate clementissimi patris concessum adhuc
superstiti inter mortales mihi praestare, quae pollicitus
fueram superiori anno de millenis. Eosdem, quod foelix
faustumque sit inque Christi cedat gloriam, Froschovero
numeravi perferendos ad vos adiunctis literis ad amplissimum
sanctissimumque ordinem senatus vestri cum indice nobis
vernaculo lingua scripto, quantum argenteae, quantum vero
aureae monetae et singularum quottuplices species quisque
earundem hodie apud nos id est in misero et afflicto illo
imperio usitatus valor. Deerit, ut spero, nihil promissae
summae; si vero quid deerit, si vita mihi comes eousque
fuerit, supplebo ad vernales nundinas cum foenore, ad quas
si missae ad me obligatorię, satis fuerit et abunde.
Plura
scriberem de turbatissimo Germaniae statu; sed remorata est
scripturientem nescio unde contracta superioribus diebus
corporis lassitudo. Solatur tamen interim me, quod negotium
de millenis illis me adhuc superstite prope totum sit
confectum; restare nihil video quam conficiendas
obligatorias; velim in hac re meae perpetuum testimonium.
Uxor mea binos annulos aureos mittit, alterum tuae, alterum
Gvaltheri coniugi dono, sic tamen ut coniugis tuae sit
electio; alterum, quem volet, assignabit illi. Vale ex aequo
cum ex me tum ex coniuge mea in Christo feliciter cum
omnibus tuis, quos utriusque nostrum nomine plurimum salvere
iusseris. Ex veteri Vangionum urbe Wormatia ad Renum  8.
septembris anno 53.
H[umanitati] t[uae] deditissimus Wolffgangus Waidnerus.
Clarissimo viro d. d. Heinrycho Bullingero, amplissimae
Tigurinae ecclesiae episcopo, domino suo colendissimo.
Bem. v. Bull. am Schluss d. Briefes: "Accepi poculum, sed
appendere iussi Stampfferum aestimare et pretium indicare,
rependi autem tantum, quantum pretii indicavit."
Unter d. Adr. v. Bull.s Hand:  "Ultimae d. d. Waidneri
septembris 1553." [Waidner schrieb auch später noch an B.!]
