<nr>[23028]</nr>
<ae>John Hooper an Bullinger</ae>
London, 28. Februar 1553.
Zürich StA, E II 335, 2189. / Orig.(Aut.?)
Zur.lett. III,  S. 99f.
Ep.Tig. III,  S. 63f.
S. D.  Dominus Ricardus Hilles Anglus ante mensem pollicitus
est bona fide meas literas ad te mittere. Si accepisti, bene
est; si non, spero te accepturum. Rogo, ne imputes literarum
intermissionem vel ingratitudini vel oblivioni, sed seriis
et gravibus negotiis, quibus distrahor perpetuo, et aliis
causis, quas supprimo, donec tempus aspiret, quo liberius
literis tecum agere possem. Scio, quod responsum tuarum
petitionum, quas plurimum per literas petieras, exspectas;
exspecta paulisper: sat sit, si sat* (a.R.: ... ... .. !)
bene, quod optas, optinebis. Si Decades, quas a te pii multi
singulis nundinis expectant, prelo paratas habeas, rogo, ut
duci Northumbrię illas dedices; te vehementer amat et
Christi gloriam promovet diligenter. Dominum Martyrem  20.
huius februarii Oxonię febri decumbentem reliqui; dominus
adsit illi, et restituat sanitati. Uxor illius 16 huius
mensis migravit ad dominum. Uxor mea cum tota familia mea
tuam praestantiam salutat. Meo ac illius nomine tuam
salutabis, et omnia bona filiis et filiabus tuis precamur.
Saluta d. consulem, d. Bibliandrum, d. Gvalterum, d.
Pellicanum, cum suis coniugibus, d. Butlerum et suam.
Londini, ultimo februarii, 1553.
Tui semper studiosissimus, Iohannes Hoperus,
Wigorniensis et Gloucestrensis episcopus.
Ornatissimo viro d. Heinrico Bullingero, pientissimę
ecclesię Tigurinę antistiti vigilantissimo, et
compatri suo amantissimo.
