<nr>[20184]</nr>
<ae>Joachim Vadian an Bullinger</ae>
St. Gallen, 15. August 1550.
. . . . . . . . . . . . . . . . . . . . .
S.  Increbuit iam mos minime malus, ut mercatores etiam, si
qui rerum dignarum
scitu certi quid acceperint, illis maxime significent, de
quibus bene mereri student.
Ea re factum puto, ut et nostris quidam suis in literis
praecipuos articulos
enumerarint, quos nuper Augustae Caesar Carolus statibus ad
deliberandum
proposuit. Mirum autem et illis visum, cur tam praepropere
proposuerit, cum
nemodum e profanis principibus, ad quos illorum cognitio
ante omnes pertinet,
Augustae sit visus et pauci dumtaxat episcopi illic visi
sint, quos alioqui
summa factionis universae papisticę non latet, quibus
omnia sunt proposita, eo
fortassis fuco, ut ceu ignaros eius rei a Caesare primum
edoceri oportuerit.
Sunt plane omnia plena fucis et artibus; verum ridiculi sunt
vel vulgo non
omnino stupido principes multi non sacri modo, sed etiam
laici, quod sibi
persuadent, impia consilia veritatis opprimendae et
confirmandae tyrannidis sub
illis offuciis ita latere posse, ut, quorum studiis gerantur
omnia, tonsores
etiam ut lippi non intelligant<f1>Horaz?<fe>. Petit enim, hoc recipi ante
omnia, ut
Tridentinum concilium continuetur, quibus verbis nimirum
innuitur probari
Caesari, quae hactenus vel impiissime in illo conventu sunt
probata, et porro
probaturum et rata habiturum, quae in eodem anathematis
ferula damnentur. Certe
placebat Pilato, Pharisaeis donare Christum flocci a se
factum, quo insontem ad
crucem adigerent; pluris enim erat ei sui commodi ratio quam
veritatis amor,
quę novitatis specie mundo erat invisa. Quanto rectius
retractatio concilii
illius multis modis impuri piorum omnium deliberationi
commissa fuisset! Sed
verissime admonuit dominus Vergerius, papam minime laturum,
ut, quae tyrannidis
suae stabiliendae gratia decrevit, ulli vel elevent vel
inducant, quaeque
damnavit, ulli inter pia et orthodoxa numerent, ne Christus
quidem ipse verbo
suo sole clariore et sancta eius ecclesia vetus universa.
-    Postulatur, et
de restitutione iurisdictionis ecclesiasticę mature esse
deliberandum. Et hic
quidem equus Troianus magna pompa iuvandae pietatis
adducitur; sed omnium
iudicio non monachorum modo esurie et mendicitate, sed
avaritia etiam
episcoporum et suffraganeorum refertissimus est, quorum
studiis fucisque et
caeremoniis, sed et legum et satutorum terriculamentis
sincerae pietatis candor
cedere cogetur. Nihil dubium est, quin haec divitiarum
voratrina longe
pestilentius sit grassatura, quam ante unquam ausa fuit;
perfricat enim frontem
impudentia et mira se panoplia communit, quum se videt
magnorum hominum studiis
promoveri adeoque arceri inimicos, ut ne hiscere quidem
audeant. De reprimendis
rebellibus deliberatio flagitatur. At in rebellium numero
fortasse habentur, qui
vel inviti vim vi repellere, velint nolint, coguntur quique,
cum omnia sua
Caesari deferant, hoc uno nomine proscribuntur, quod impiam
doctrinam
admit[t]ere et impiis episcoporum iussis parere nolunt. In
hos undiquaque
excitantur, qui saeviant, qui, dum nulli vel sexui et aetati
parcunt et
immaniores Turcis sunt, catholici iudicantur, contra autem
latrones et homicidae
et incendiarii, qui horum nefandam atrocitatem a foris et
laribus arcent
passimque acriore vindicta irrogata profligant nec obscure
docent, vere esse
rebelles, qui legi dei sese opponunt, quominus regnare in
domini coetu possit.
Promittitur reformatio, quae iure (si seria esset) omnem
deliberationem deberet
antevertere; iam, cum fuco dumtaxat et in specie proponi
videatur, postremum
semper locum obtinet. Foedior enim est vita horum, qui
ecclesiis praesunt, quam
ut omitti eius mentio ullo modo possit. Verum quid de ipsa
sperari debeat, ipsa
Tridentini concilii continuatio demonstrat, quae mores
episcoporum et urbis
Romę criminari non sinet nec permittet, ut in sanctis non
habeatur, quem
sanctissimum esse et omnium conciliorum auctoritati
praeferendum ipsa synodus
Tridentina laudavit. Quid igitur? Reformabuntur ecclesiae
Zvinglianę et
Lutheranae, hoc est ecclesiae Christi, hominum nominibus
odiosae factae, eoque
tyrannidis auspiciis consuetis redigentur, ne fulgore
doctrinae coelestis furori
terrestris sapientiae nocere aut certe incommodare ullo modo
possint. Verum deus
nobis providebit meliora, et interibunt impiorum consilia.
Haec de sacris
accepimus; de profanis quid sit coetus ille deliberaturus,
nil nostra retulerit.     -
Rumor est, Caesarem celebri legatione compariturum ad
Thermarum castrum; quod
si eveniet, tu ipse multa ex tuis intelliges. Vale et
colendissimum virum
dominum Petrum Paulum Vergerium meo nomine multum salutato;
ut scriberem non
vacabat, sed scribam brevi. Sangalli,  15. die augusti, anno
1550.
Ioachimus Vadianus.
Domino Henrycho Bullingero, amplissimae urbis Tigurinae
episcopo, domino et amico sincerissimo.
