<nr>[19000]</nr>
<ae>Ambrosius Blarer an Bullinger</ae>
<od>(Griessenberg, Anfang Januar 1549)</od>
<vo>Autograph: Zürich StA, E II 357a, 872</vo>
<dr> </dr>
<re> </re>
<tx>
Alle guͦte zyt und jar hie, dört aber ewigs leben.
^$Vil hundertusendmal hunderttusendfaltigen danck und alles und guͦts und
sonderlich, das ir sovyl muͤh und arbeit von meinet, aines so nichtigen
menschen wegen... haben.
Der herrgott selbs seye ewer lon und danck; der geb mir gnad und ursach, damitt
ich mich alls der danckbar und an dem so vyl truw und liebe nitt verloren seye,
erzögen mög. Mich hat uber die maasß erfröwt ewer gantz liebrich schriben, mir
by der Agnesen gethon, das ir mich ausß ewer lieb nitt schliessen wellen, es
gang joch, wie es mög <gr>...</gr> halb.
^$Nun uff das schriben nach der leng, by Walthern gethon, kan ich warlich diser
zyt nitt, wie ich gern wollt, antwurten, so vil ist mir diß neuw jar ze
schriben worden. Ich hab ymmer in die statt vyl guͦten verkümmereten leuten
zeschriben; will euch schriben, so vyl diß mal von nöten und der sach
dienstlich, das ander zuͦ siner zyt hernach und bald.
^$Erstlich halt ich mich des, das ir mir als bruͤderlich, ouch gantz
christelich schribend, ir wellend mir kain burde uff den halls legen, die mir
zuͦ schwäre were etc., wellind mir ouch nitt raten, wider min gewissen ze
thain, und noch vyl minder mich selbs und die kirchen zuͦ Bern in zangg und
unruͦ ze bringen etc.
^$Nun staht es aber allso by mir, das mir mynes urtails usß allerlay bewegungen
diß burde vyl zuͦ schwär ist, wellichs ich ouch vormals angerregt habe etc.
Am andern, so fluctuiert myn gewyssen noch in ettlichen dingen in diser sach,
das ich warlich nit ruͤwig bin. Sonderlich habt ir mich erst mitt dem noch vyl
harter abgeschreckt, so ir mir schribend, das ich ouch die disputation nitt
allain underschriben, sonder ouch schweren muͤsse etc., das mich doch gar
frömbd und ungerympt dunckt, ne quid gravius dicam; res enim videtur absque
exemplo. Dann ich mich nitt ersuͦchen kan, anich sölich ding ze schweren; es
hat ye ain wunderbarlich ansechen sölichs schweren; dann es doch ain gar
fahrlich, sorglich und unformlich ding ist, zuͦ ainichem sölichem ding mitt
dem aid sich verpflichten, es were dann, man wellte ainen verpflichten, das er
schweren söllte, dem gotzwort und Bibel gemäsß ze lehren, wiewol mynes
bedunckens sölichs ouch nitt von nöten, diewyl doch die oberkait on das gewallt
hat yeden prediger zuͦ urloben, wann er den sachen oder dem gottswort nitt
gemäsß prediget. Ich kan und waisß sölchen aid nitt ze thain, wann ich glich
aller ding wol zuͦ friden und mir alles (das doch nitt ist) bekant wer,
gschwig diewyl ich noch in ettlichem nitt alls gar vergwisst byn. Und diewyl ich
aber inen nichts in sölich ir ordnung ze reden hab, ouch kains wegs an inen
begären söll noch will, das sy mich sölichs erlassind, dann ich mich damitt erst
gar verdacht macht, so waisß ich im ye nitt anders ze thain, dan das ich euch
als minen hertzvertrauwten zum bruͤderlichsten und allerflyssigesten ersuͦch
und bitt, ir wellt mir an dem ort gantz beholffen und rhätlich sin, damitt diß
sach uff diß mal mitt glympff und on aniche ergernusß abgelaint oder
angestellt werde; dan ich warlich warlich mich darin und sonderlich in disen aid
on schwäre verletzung mynes gewissens nitt begeben köndt, da mir aber der tod
wäger w[ere].
^$Meines bedunckens aber möchte vyllicht nitt ain unformliche antwurt sein, wann
ich denen von Bern uff ain söliche mainung ongefarlich geschriben, namlich das
ich mich gentzlich versechen hette, wie ouch war ist, es solltend sich diser zyt
und bis anher die sachen zuͦ Costentz dermassen erzögt und zuͦ getragen
haben, das min lieber bruͦder, ich unnd die anderen usgetrettnen gewisst
hetten, waran sy wären, ob man unß ouch ussoͤnen, zuͦ dem unsern kommen
lassen oder fuͤr und fuͤr alls ächter haben wöllte, damitt wir unß demnach
ouch gewisst hetten wyter zuͦ halten und unsere sachen zuͦ schicken.
Diewyl aber sölichs noch nitt beschechen und noch bysanher kain bschaid
gefallen, ouch gantz ungewiß seye, wie bald sölichs beschechen werde, konn ich
mich gar nienen hin thain, da ich predigen sollte, sondern seye das am besten
gerathen, das ich mich alls in der stille hallte, byß ich seche, wafuͤr man
mich und die anderen halten welle. Dann söllte man unß fuͤr ächter wellen
halten und vyllicht ouch den Aidgnossen schriben, unß nitt uffzehalten noch
underschloff ze geben, und ich mich der zyt zuͦ Bern oder anderschwo des
predigamptes underfangen haben, weren sy mynes diensts mehr beschwärt dann
erfröwt; dann man wurde mich vyllicht nitt gern lassen (wie yetzund dem
Schaͤrtlin ouch widerfert, alls ir mir geschriben, und ettlich mehr sollen
impliciert werde). Sollte man mich dann uber das kaiserlich ernstlich anhalten
wellen schutzen und behalten, möchte man von mynen wegen in grosß hertzlichs
laid were.
^$Derhalb vyl besser, der sach also uss zewarten, wie es gott fuͤgen welle;
dann ich fuͤr myn person noch in alter sonderbarer ungnad des künigs byn wol
by 17 jaren, syd ich zuͦ Esslingen gewesen, da er mitt aigner hand ain zeddele
dem statthalter herr Jörgen Truchsessen geschriben und bevelch geben, wa man
mich ergreyffen möchte im land Wirtemberg, des er domals ain herr was, söllte
man mich ime zuͦschicken. So hat der bischoff von Ariß zuͦ Augspurg sich
ouch vernemmen lassen gegen mynem bruͦder, das kai[serliche] m[ajesta[t]
bericht seye, das er und sin bruͦder (hoc est ego) daran schuldig seyen, das
es zuͦ Costentz dermassen stande.
Allso das wol möglich, min l[ieber] br[uͦder] und ich werdind mitt sondern
ungnaden gemaint; möchte aber sölichs mynen halb durch min stillseyn dest eh
erlöschen, so man sonst ursach wider mich und von minen wegen ouch wider die von
B[ern] oder ander, da ich mich in dienst begeben, suͦchen und finden möchte.
^$Diß ursach ist by mir warlich und im grund nitt ains klainen ansechens, das
guͦt sin wurt, ich thuͤ mich nienen herfuͤr, byß ander glegenhait kompft;
was euch dann wyter fuͤr guͦt ansech, fuͦrzewenden, mögt it mir ouch
anzögen, ja ich ersuͦch euch darum uffs fruntlichest, das irs thuͤen.
^$In summa, das es alles ain ansechen hab, das es kains wegs von der anderen
ursachen wegen bescheche, und nieman ursach habe, sölichs zuͦ argwonen, das
ich naisman euch in der lehr zuͦ wider seye; dann mir sölichs usß vylerlay
ursachen gantz beschwärlich, darum ich euch ouch uff das höchst ersuͦch und
bezeug, ir wellt diß alles mynem vertrauwen nach in still by euch behalten und
nieman nichts davon sagen, sonder by mangklichem, der da fragt, yetz gemeldt
oder ander ursachen fuͤrwenden, ouch den lieben Hallerum dahin vermögen, das
er sölichs ouch thuͤe. Dann ich waiß nitt, waher es kumpt, das ettliche alls
gmaine nachfrag habend meiner mainung im nachtmal, und kan euch nitt verhalten,
das der (Dr.?) Wolphius minem vetter Walthart ... hat kurtzverruckter tag, er
sölle mir schriben (doch alls usß im selb) und mich bitten, ime ain bericht ze
geben im nachtmal etc., dann es welle inn beduncken, es stymme nitt alles zuͦ
samen, wie man zuͦ Zuͤrich davon lere und wie ers zuͦ Costentz gehört
hette etc.
Daruff ich im aber [in] circumspecte geantwurt, quia subolebat mihi nescio quid
alienę personę, und geschriben, ich könn ime daruff nitt bericht geben, er
schribe mir dann zuͦ vor, wie und in was puncten inn beduncke, das die lehr
nitt zuͦsammen seche; wann er sölichs thuͤ, well ich imm wyter schriben,
dann ich sonst mich nitt erinneren könne, das man unglich lehre. Hab im sonst
geschriben de usu cęnę und vermanet, mitt was hertzen er sich darzuͦ
schicken sölle etc. Yetzund, so er här kompt und ich inn deshalb ansprich,
bekennt er mir, syn herr hab inn angricht, sölichs mir zu schriben, aber daneben
ernstlich verbotten, mir sölichs nitt anzuͦzögen. Darum ouch min höchst bitt,
Wolphium desshalb gar mitt kainem wort anzesprechen, usß allerlay ursachen;
sonderlich muͤsste des ouch vyllicht der .... by im engelten. Aber mich
befrömbdt danecht [gar] ubel, usß was ursachen sölichs beschächen seye. So ist
mich sonst ouch ain söliche sach angelangt durch mynen v[etter] C[onrat] Z[wick]
(Conrat Zwick), der mir von Stain geschriben, derhalb ich euch aber und aber
uffs flyssigest, so mir möglich, ersuͦch, ir wellt euch doch gegen kainem
menschen ichtzit vernemmen lassen; dann ichs gewisslich usserhalb der mynen, die
es glich so wenig alls ich zuͦ eroffnen gedenckend, nieman eroffnen wurd und
mir ain grosß laid were, so etwar mynen halb in soͤlichen argwon kommen
sollt; dann ir zuͦ C[ostentz] dermassen allweg ..., das frylich nieman
gedacht, uns euch hierinn zu .....
</tx>
<un>Fehlt</tx>
<lz>[Adresse:] Fehlt
