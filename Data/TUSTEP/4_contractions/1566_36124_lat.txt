<nr>[36124]</nr>
<ae>Johannes Haller an Bullinger</ae>
Bern, 2. November 1566.
Zürich StA, E II 370a, 371. / Orig. (Aut.)
S.  Scripsi heri ad te per quendam alium, honorande pater. Sed quia hunc anteversurum* (*a.R.  ...antem!) puto istum,
nolui etiam hanc ad te scribendi occasionem negligere. Puto hunc mitti propter negotium Subsylvanicum. Responderunt illi
nostris. Quid illud sit, rectius ex his, quae a magistratu scribuntur, intelliges. Non ex contemptu ullo factum est,
quod hactenus non est scriptum; arbitrabantur sufficere, quod ego ad te omnia scripsissem, necdum etiam responsum ab
illis acceperant.             Quid autem interea mihi privatim acciderit et hic et Lausannę, ex hesternis, tum etiam
ex illis, quas ad fratrem scripsi, cognosces. Dę mihi obierunt filiolae, una hic, altera Lausanae, uno die et eadem
prope hora. Blasius in magnis constitutus est angustiis propter impium illius gentis morem, qui aedes peste infectas
claudunt ad 6 septimanas, ut nemini inde egredi liceat. Sed ita ferenda est nobis communis sors cum aliis. Dominus diu
pepercit nobis; nunc tandem visitat quoque, ne nos prorsus neglexisse videatur; illius sit nomen benedictum! Tu pro
nobis orato deum, et si domino nos quoque hinc evocare placuerit, meos tibi habeto commendatos.
Obiit heri Ludovici Zehenderi iunioris uxor, honestissima iuvencula, quam vix integro habuit anno. Senior te salutat.
Puto etiam Steigerum scripturum. Bene vale cum tuis omnibus.
Bernę  22. novembris 1566.
Iohannes Hallerus summe tuus.
Clarissimo viro d. Heinrycho Bullingero, domino meo et compatri colendissimo.
M. Heinrych Bullingern zuͦ Zürich.
