<nr>[41095]</nr>
<ae>Hans Liner an Bullinger.</ae>
St. Gallen, "27." [eher 29.] Oktober 1571 [oder 1572(?)].
(1571 ist richtig).
Zürich StA, E II 351, 282. / Orig. (Aut.)
Laus deo 1571 adj 27. october in St. Gallen.
Erwurdiger, hoch- und wollgelertter herr, euch seye min
willig dienst etc. zu bevor. Will ich diss meß nit gen Lion
ritt, han ich den unsern bevolhen und gebatten, euch die 2
flahada zuͦ kauffen uff das best und recht, aine wiß, die
ander rot. So ir was witters wolt, das zaigen zöger dis an
etc. News hand mir, das Famagusta laider erobret; so hand
die Turcken bis gen Wien gestraifft, man, wib und kind sampt
korn und win wegkhgefiert. Her hoffmaister . . . .  schribt
vom hoff zuͦ Blais des dattum 27. septembris, wie der from
her admiral vom kunig sinem bruder gelibt, hab im der kunig
fur sin schaden siner husser 120 m francken geschenckt, auch
den andren herren vill verert, so mit im an hoff ankomen
sindt. Dis alles sond die von Paris erlegen, dem almachtigen
sey lob. Melt(?) auch, das der gantz hoff in frid und fröden
läbe, dieweil das hauß von Guisse absent sey. Sonst hab ich
disser zeit nichts; nach datto bin ich brieffen uß Augspurg
wartig; die schick ich harnach bey den Zilli, so uff 29. dis
verreitten, mit gottes hilff. So ir was in Lion bedirffen,
werden sy willig sin. Der hoffmaister M.?    last euch vill
guͦtz sagen in still ligt hie kranckh, gedenckt offt an
euch. So im gott uffhilfft will eher danen; es ist zu
erbarmen, wie es gat; sy sind das recht, in allen sind sy
richter und partei umb gottes willen solt man helffen; will
die 4 Ort des herren schiermherr[e]n sind, solten sy auch
billich siner armen schutzherrn auch sin. Wölt umb gottes
willen iren ingedenckh sin, als mir nitt zwifflet. Meine
lieben herren, ich mit inen, die predicanten, frow
Rütlingerin lasen euch freundtlichen grietzen. Den her
Walther und andre. Gottes gnad mit uns allen. Amen. Jungst
schrib ich euch per den jungen Bachoffen, der mich mit 600
(..?..) gern angesetzt hete. Dem her sey lob. Der bewar ain
jeden vor laid. Amen.
E[wer]
w[illiger] d[iener] Hannß Liner.
Dem erwurdigen, wolgelertten herren Heinrich Bullinger, der
ölter, der cristelichen kirchen zu Zurich gethrewer dienner,
meinem geliebten herrenn inn Zurich.
