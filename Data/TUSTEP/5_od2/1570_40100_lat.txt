<nr>[40100]</nr>
<ae>Johannes Haller an Bullinger.</ae>
<od>Bern, 11. November 1570.</od>
Zürich StA, E II 370a, 435. / Orig. (Aut.)
S.  Novitates tuas per Küngßfeldam missas, colendissime
domine pater et compater, accepi, sic etiam propositiones
Wittenbergenses et nunc quoque postremo Curiensium literas,
pro quibus omnibus maximas tibi ago habeoque gratias.
Propositiones hactenus retinui, quia nullam adhuc, ut
remitterem eas, significationem dedisti. Vidi in illis cum
voluptate, quam recte sentiant de naturarum Christi
proprietatibus et corporis eius localitate. Si
communicaveris etiam tua et Gvaltheri de excommunicatione
scriptas, gratissimum mihi erit. Beza a multo tempore nihil
ad nos scripsit; fuit autem praeterita septimana Neocomi.
Inde ferebatur eum ad nos venturum esse; sed ex literis
Christophori Fabri habeo eum Mompelgardum profectum esse.
Quid ibi agat, aestimare non possum; scio alias illi cum
Tossano non bene convenire. Nimirum habet aliquid, quod
moliatur; fortassis Heidelbergam descendit et hoc
praetendit. Auget mihi hanc suspicionem, quod Scrinigerus
non ita pridem hac transiit Heidelbergam et ipse profecturus
et hunc suum transitum celaturus videbatur, nisi per
occasionem in platea in me ita incidisset, ut subterfugere
alloquium meum non posset. Nullas autem mihi profectionis
suae causas aperuit, nisi quod cum gemitu querebatur esse,
qui sanctae disciplinae contradicere audeant.
Ex Gallia nihil habemus, nisi quod pax recte procedat. Rex
totus in hoc est, ut corrasis undequaque pecuniis utriusque
partis militibus stipendia persolvat; petiit a nostris
quoque 100 000 coronatorum; arbitror non minus quam 50000 ei
danda fore.        Curiense negotium gaudeo ita foeliciter
esse finitum. Steigerus, Diesbachius, Gravenrietus, Manuel
et socer te diligenter salutant. Mercatus et conciones cras
habendae faciunt me breviorem; proxime scribam prolixius.
Remitto autem tibi literas Curienses. Unum incidit
memorabile, quod Delspergeri (de quo antea tibi scripsi)
vidua, unica Wingartneri haeres et filia, maritum sexta post
eius obitum septimana secuta hinc quoque emigravit relicto
haerede patre orbo, cuius ipsa haeres, si domino ita
placuisset, futura erat. Ita ille uno anno magistratu,
genero, filia orbatus et tristi haereditate auctus maximis
divitiis incubans miseram et tristem agit vitam. Dominus
illius misereatur et oculos tandem ei aperiat. Amen. Haec
prioribus adiicere volui.
Oro deum, ut foeliciter vivas et valeas cum tuis omnibus.
Bernae  11. novembris 1570.
Iohannes Hallerus tuus qui semper.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
