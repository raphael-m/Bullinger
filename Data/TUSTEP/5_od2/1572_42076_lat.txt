<nr>[42076]</nr>
<ae>Tobias Egli an Bullinger.</ae>
<od>Chur, 10. Mai 1572.</od>
ZÃ¼rich ZB, Ms F 182, 203.
Gr. III, S. 338f.
S.  Nondum reversus est nuncius ille, qui in Ingaddinam est
missus, ac spero non
ita periculosum esse Ingaddinorum propositum, quemadmodum
primo fama perhibebat.
Mitto reliqua historiae et metuo nunc aliud, ne archidux cum
s[ummo] p[ontifice]
novi aliquid moliatur. Conradinus si hisce diebus
comparuisset, extra vitae
periculum fuisset nec secius ac alii tractatus fuisset, qui
dignitatis et opum
iacturam aliquam fecerunt. Metuo, ne maius damnum sibi
accersat, quod alibi
haerere potius velit quam vocatus in patriam redire ac
respondere. Solutum est
semel iudicium nec conventurum ante pentecostes nundinas.
Responsum Mediolanensi
legato datum proxime mittam. Nunc, quae potui, misi
cognoscens hospitem vestrum
ad Ciconiam, Henricum Beckerum (qui me adire non est
dignatus, qui in tali etiam
hospitio divertit, quod mihi adire tutum non erat; proinde a
me salutari nec
videri potuit), domum reverti statuisse. Nescio, qua pace
communitates sint
accepturae ea, quae iudices hoc tempore decreverunt.
Audiemus forsan plura nova
quam vellemus, antequam nundinae ad manus fuerint.
Curiae, 1572,  10. maii.
