<nr>[34038]</nr>
<ae>Johannes Haller an Bullinger</ae>
<od>Bern, 16. März 1564.</od>
Zürich StA, E II 370a, 322. / Orig.
(Aut.)
S.  Binas nunc abs te, suavissime et colendissime domine compater, satis infaustas accepi literas; prioribus enim Hyperii, posterioribus Rügeri nostri
significas obitum.
Utinam vero pro illis in suum coelum migrasset delirus ille Brentius! Sed sic videtur domino, cuius nos voluntati subiicere aequum est.
Nos
quoque interdum affligimur bonorum interitu; heri enim, paulo antequam tuas accepissem, ex vivis excessit d.
quęstoris Halleri, optimi compatris ac vicini
desideratissima uxor, cuius obitu mirum quam affligatur misellus ille senex, qui, quamvis nepotum stipetur corona, optimum tamen, quod in hac vita habere
potuit, solamen amisit.
Decumbit etiam ipse, neque manus ob chiragram neque pedes propter perpetuum illum rigorem movere potest; oculos tantum ad dominum levat
et animum eique satis patienter sortem committit suam.
Bene feceris, si illum literis soleris tuis.
^$Quod vestram concultationem concernit, accepi illius
descriptum a fratre, pro quo tibi ago gratias.
Mihi peroptime placet; neutiquam enim committendum, ut nos solos coniicimus cum Lutheranis in certamen, cum tam
nobilia et illustria regna nostram sequantur doctrinam, quaeque nostra praeiudicia, si quicquam sine illis statuerimus, aegerrime essent latura.
Quid nostri
respondeant, nescio; non dubito tamen, quin illis optime sint placitura omnia.
Ubi primum potero, Steigerum super hac re conveniam.
Nuncius nunc parat abitum;
iccirco brevior esse cogor.
Quae de rebus nostris, scripsi ad fratrem; is illa omnia tibi communicabit.
Bene vale.
Salutant te iterum d.
a Mülinen, Grafenrietus et Zehenderi, amici denique et fratres atque uxor, quę tibi tuisque fausta precatur omnia.
Salvi
sint fratres omnes et tota domus tua.
Bernae  16. martii 1564.
I[ohannes] Hallerus, tuus perpetuo.
Clarissimo viro ecclesiaeque Tigurinae pastori fidelissimo, d.
Heinrycho Bullingero, domino suo et compatri perpetua observantia colendo.
