<nr>[41025]</nr>
<ae>Georg von Stetten an Bullinger.</ae>
<od>Augsburg, 14. März 1571.</od>
Zürich StA, E II 378, 1862. / Orig. (Aut.)
S.  Spero te recte valere cum omnibus tuis, domine et frater
colendissime; ut valeatis, precor dominum deum nostrum. Cum
mihi non sit iniucundum tecum per literas confabulari,
scribo ad te quaedam de satu rerum nostrarum et sane
perpauca, quando hoc tempore fere omnia in summo sint apud
nos silentio. Imperator noster comitia urget, ut ad 1. maii,
si fieri potest, Augustę celebrentur
ve  Norinbergę vel Ratisbonę. Intrea nihil percipio,
quod agatur, quae aliquam certam spem comitiorum futurorum
praebeant. Aiunt summam necessitatem incumbere, ut comitia
habeantur propter apparatum bellicum Turcarum immensum, qui
quorsan tendat, nondum sciri possit; agendum igitur de
contribuenda pecunia, quam scilicet foenatores rapiant. Dum
in mentem venit tributum Turcis ab imperatore nostro
quotannis pendi et ita pacem ab istis redimi, merito dici
potest Turcam nobis imperare, cum certe constet nos illius
esse tributarios, cumque populi Israelitici historia recte
ad nostras quoque res conferatur, dum collationem aliquam
horum inter se fingo, de multis et variis admoneor, quae
recensere apud te nolo, cum tua scripta eiusmodi cogitandi
occasionem maximam praebeant nec recitare multa possem, quae
non ex illis hausissem.
Infelicia multa fiunt, quae quilibet ex plebe posset, si
velint, animadvertere neque difficulter iudicare, quae inde
nobis sint speranda. Caritas annonę apud nos nihil
remittit, et de huius anni proventu non magna spes adhuc
exhibet; plurimi frigore, inedia, angustiis conficiuntur, ut
metuenda sit insignis lues, quae gravissima mox sit. De
bello in Germania quid futurumsit, admodum incertum est;
aliqui in autumno censent insignes tumultus futuros; ego
nulla huius indicia percipere possim. De Turca tamen mihi
dubium non est, quin magno nostro cum malo illius vires,
quas contemnimus, simus experturi. Dominus adsit suis.
Bene vale.
Datum Augustę  14. martii anno 71.
R[everentiae] tuae
observantissimus Georgius a Stetten.
Reverendo, pio atque erudito domino Henricho Bullingero,
ecclesię Tigurinę antistiti fidelissimo, domino et
amico
[su]o colendo.                Tiguri.
