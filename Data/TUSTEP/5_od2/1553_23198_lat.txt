<nr>[23198]</nr>
<ae>Pier Paolo Vergerio an Bullinger</ae>
<od>Chur, 8. Oktober 1553.</od>
Zürich StA, E II 356,         ff.
Gr. I,  S. 329ff.
Orig. (Aut.)
Salve, Hen[rice] Bulling[ere]. Nudius
tertius salutavit me legatus regis tuo nomine, deinde
pastores Curię ostenderunt mihi tuas literas, in quibus
etiam mei mentionem vidi. Itaque ago tibi magnas gratias.
Terruit me tragedia Servetiana. Nam singulis horis experior
non posse quemquam unum verbum de illa dicere, quin
commoveat multorum animos: papistarum quidem, ut omnem
culpam coniiciant in nostram doctrinam nostrasque
reformationes et meditentur contra nos omne malum, piorum
vero, ut pudeat eos horum monstrorum. In summa: sub specie
reformandarum ecclesiarum deformantur et concutiuntur
fundamenta. Proh, quantum Antichristus laetabitur hoc
dissidio. Iam audio, quid membra quaedam eius effutiant.
Vidi literas, quas ad senatum Genevae scripsistis; sane
placent. Non dicitis diserte tollendum esse e vita
haereticum illum, sed ita exag[g]erat[is], ut facile
intelligere possit, qui legat, vos ea esse sententia, ut
tollatur. Scripsi ad te, quid sentirem ego; at committo rem
domino. Odi peius can[e et] angue istos perturbatores; sed
ego quidem malluissem inclusos teterrimis carceribus quam
igne aut ferro absumptos. Id adhuc dolendum est non deesse
illi nebuloni fautores ex ordine doctorum et eorum, qui non
solum dederunt nomen evangelio, sed qui volunt columnae
videri. Loquor, quae scio, non suspicor; audivi ab ipsismet,
non ab aliis, nuper, non iamdiu. At non lubet scribere:
coram audies.
Ego vero huc veneram, ut vix per 10 dies hic haererem; at
elapsus 14. est, nec adhuc discedo et magno quidem incommodo
hic dego, addo etiam periculo, in publico diversorio inter
milites. Expectabo per totam hanc septimanam et volabo ad
te, etiamsi non adveniant hi, quos expecto; ita constitui.
De papae quidem legato nullus sermo, sed de Ritio multus;
affirmant eum huc venturum, puto ea etiam tractaturum, quae
ad alium illum pertinent, saltem straturum illi viam. Hoc
ipso tempore redeunt Raeti e bello male contenti et
clamabunt quidem adversus regem, et Ritius hac occasione non
dormitabit. Cotidie fere sum apud legatum reg[ium].
Mirus homo est et rarus quidem; amat te valde [laudatque]*
coram pluribus. (* a.R.: Die Lücke scheint für das dem Sinn
nach wohl richtige "laudatque" kaum auszureichen: es dürften
etwa 7 Buchstaben fehlen.)
Mea Italia trepidat, ubi non est timor. Sic res est: si
cerneres timiditatem eius in causa evangelii, quam se
retrahit, quam dissimulat, quam rogat exules, ne ad eam
scribant, diceres cotidie centum comburi, et non est ita
neque unus quidem, tametsi levis quaedam persecutio paucis
in locis oborta sit. Diabolus immittit pavores, diabolus
suscitat haereses et Servetos, permittitque haec mala deus
propter nostram ingratitudinem, qua non honorifice et sancte
colimus lucem evangelii d[omini] n[ostri]
Iesu Christi, sed abutimur. Pater cęlestis misereatur
nostri propter filium. Salvere iubeo tuos symmistas et
generos; orate pro me.
Curiae,  8. octobris 1553.
Vergerius.
[D.] H[enrico] Bull[ingero].
