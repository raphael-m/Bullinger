<nr>[24004]</nr>
<ae>Bullinger an Jean du Fraisse</ae>
<od>Zürich, 5. Januar (1554).</od>
Zürich StA, E II 365, 137f.
Gr. I,  S. 350ff.
Secesseram paululum in rus; interim tuae allatae sunt
litterae, domine reverende, quas, cum hodie redissem, domi
meae inveni. Legi, quae de Philippo scripsisti, in quibus id
maxime probo, quod a re nihil ad se pertinente abstinuit.
Bene res habet, cum quisque in ea se exercet arte, quam
didicit, ac intra sui se officii methas continet. Nondum
vero causas exposui, multas et magnas quidem illas, ob quas
non ego solus, sed innumeri alii viri boni et prudentes,
quibuscum conferri mea prohibet tenuitas, iudicarunt nec a
regis commodo nec e civitatis nostrae bono et incolumitate
fore talibus foederis capitibus cum rege coalescere,
qualibus ultimo illo foedere socii nostri cum rege coniuncti
sunt, neque video, cur etiam nunc commemorare debeam.
Interea a rege non aliena est prorsus nostra respublica,
utpote quae pacem et amicitiam cum ipso singularem habet.
Agnoscit haec beneficia ab inclyto illo regno et regibus
potentissimis accepta; sed et ipsa sic se pace et bello
gessit, ut vituperari non possit. In beneficiis praestandis
maior est regis opulentissimi felicitas et minor reipublicae
nostrae facultas, quam quae ex pari vel debeat vel possit
certare vobiscum. Libenter ergo, ut qui patriam meam diligo
ex animo, legi illud tuum: "Vos omnes semper complexi
sumus", et patriae vestrae commodis, saluti et honori
studuisse semper, quod magis ac magis vos facturos speretis.
Certe ea est gentis nostrae humanitas et gratitudo, ut et
ipsa pro suis viribus amantes sit favore mutuo prosequtura.
-      Nunquam ego iudicavi omnes in aulis principum
degentes esse Protheos et nullos eorum quicquam pensi
habere. Si probe, quid proximis scripserim, expenderis,
nequaquam universalem illam recollegeris. In aula Aegyptiaca
invenitur Ioseph, vir incomparabilis, in virtute quavis
excellentissimus. In regum Iuda et Israel palatiis magna
quidem, ut in omnibus ordinibus, depravatorum hominum
colluvies et mille fraudibus et corruptelis instructa
redundabat; sed simul cohabitabant principibus praeclara
omnis pietatis et sapientiae lumina. In aula Babylonici
regis excellit cum sodalibus suis Daniel; in regia Persarum
et Medorum Mardocheus et Nehemia apparent. Nec dubito, quin
suos habeat cultores dominus in omnium regum et principum
huius etiam corruptissimi saeculi postremi aulis, ac tibi,
quem alioqui non novi propius, ex animo opto, ut in horum
quoque sis numero, quem ex literis ad me mensibus iam
aliquot scriptis iudico hominem esse et literis et
facultatibus heroicis a deo instructum non vulgariter.
Dominus concedat tibi bene uti tuis illis a deo acceptis
muneribus. Porro in mea functione adeo mihi nec Suffenus sum
nec Mevius, ut cum sacratissimo Christi apostolo subinde
clamitem: "Nullius infidelitatis in meo munere mihi
conscius sum; sed ideo non iustificatus sum", non quod cum
electissimo dei organo reiectitium me hominem conferam sed
quod libere agnoscam, tanto me inperfectiorem esse magisque
obnoxium peccatis, quanto sum apostolo Christi
excellentissimo inferior. Agnosco plures inter eos quoque,
qui evangelium Christi annunciare et ministri excellentes
ecclesiae videri volunt, esse vertumnos, quam profectui
evangelii conducat, dum illi quidem iam huc, iam illuc
inclinant ac de eadem re non ea, qua decebat, constantia
loquuntur. Caeterum non ignoras ex historiis ecclesiasticis
istud non nunc primum fieri et apostolos de eadem re
graviter esse conquestos, ita tamen, ut noluerint hoc fraudi
esse fidelibus et ipsi salutari veritatis negotio. "Necesse
est", inquit dominus, ut veniant offendicula; sed vę
illis, per quos veniunt." Te vero, qui me ut probum virum
admiraris et honesto aliquo officio demereri studes, amo et
honestis officiis vicissim demereri conabor; sed et gratias
tibi pro illa tua benevolentia ago maximas, dominum ex animo
deprecans, spiritum suum mihi conferat adaugeatque, ut ipse
me et mea opera studiaque probet, et in vera probitate
conservet me, ne unquam reprobus efficiar.   -     Nihil
restat exolvendum tabellioni, nec ullis me aggraves
sumptibus; Vergerius noster omnes illos sumptus fecit.
Iactant Caesareani suam esse factam Angliam, idque per
desponsationem reginae et Hispani, ac re vera scribunt ad me
Angli hanc nupsisse Philippo, illi Coroebo. Addunt haec
artibus et prudentia* (*a.R.: provi-) Reginaldi Poli facta
esse mediante legato pontificis, cuius eiusdem blanditiis et
hypocrisi Gallorum rex perducendus sit (si modo nunc non sit
perductus) in pacis conditiones Caesari commodas, ac agi iam
nunc de pace concilianda ideoque, si non modo sit
conciliata, rusticum Helvetiorum militem ex Allobrogibus
domum esse missum. Praeterea consultari modo de concilio
Tridentino pro voluntate Caesaris et papae redintegrando,
quod et Gallorum rex sit consensurus, forte ut Caesaris
iuvet pertinaciam. Breviter: res omnes Caesaris sapientia
sic temperandas, ut brevi sit et Gallorum rex futurus et
Helvetiorum  domitor atque vastator, papismi denique
assertor in integrum et luminis evangelici extinctor, forte
et inferorum debellator et plus ultra. Ego securus in hisce
triumphis Caesareanorum certo novi regnaturum in suis
Christum, utcunque interim sęviant persequtiones ad finem
usque seculi. Dominus Iesus servet te incolumem anima et
corpore. Tiguri,  5. ianuarii.
