<nr>[38053]</nr>
<ae>Tobias Egli an Bullinger.</ae>
<od>(Chur), 31. Mai 1568.</od>
Zürich StA, E II 376, 147f.
Graub. III,  89ff. Exc.
erw. in: Domenico ^#/+Maselli,^#/- La lotta contro l'eresia nel carteggio di Borromeo, in: Umanesimo e teologia tra '400 e '500, Pistoia 1973. - Memorie Domenicane, Nuova Serie 4, S. 289-343, hier S. 303f.
Orig. (Aut.)
S.  Accepi tuas literas, observandissime domine, quibus
Danielem Silesium, hominem doctum et industrium anxie mihi
commendabas, et certe, ubiubi potuissem, sponte (ut scribis)
ei non defuissem. Sed si qui a te commendantur nobis, iis
adiuvandis longe debemus esse diligentiores. Quod certe in
hoc ipso cupidissime praestitissem, nisi incommodissimo mihi
tempore advolasset. Eram tunc temporis in alienis balneis,
cum literas tuas offerret mihi, neque illi quicquam potui
commodare. Antequam enim me potuissem expedire itineri, sese
iam accinxerat iterum; maturavit autem abitum propter
comites, quos hinc inde Tuscium usque nactus erat, nec
dubium est, quin Mediolanum usque tutus pervenire possit;
ulterius a nostris commendari non potuisset. Tumor[em] etiam
monachorum Comensium et qui circa Lacum sunt Larium
subsedisse aiunt;  unde nullum Silesio nostro periculum
imminere arbitramur. Evocabuntur etiam duo scelestissimi
monachi, quorum alter Plurii, Clavennae alter,
seditiosissimi hactenus vixerunt. Sistentur ii reipublicae
Trium Foederum in futuris comitiis nomine et suspicione
nescio cuius perfidiae in patriam commissae. Ne vero e fuga
sibi consulant, iamiam nostri praemonuere praefectos horum
locorum, ut eos custodire in tempore non negligant adque
diem constitutam in custodiis reservent. De Pluriensi
monacho historiam tibi iampridem misi translatam ab Ambrosio
iuniore; Italicam amisi. Swencfeldii nostri nondum sunt
examinati; cessat enim summus tribunus. Interim vero
libellos tuos ita imbibo totos, ut, si sint iterum
effundendi, suffocentur et intereant adversarii in suo
veneno. Propediem remittam; pauca enim restant decerpenda,
nec semper iis incumbendi ocium est; ita nunquam non
negociis distineor.      -       Brunnerus noster, ex quo
Meyenfeldam venit, nunquam nec alloquio nec literis suis me
dignatus est. Aegrotavit periculosissime. Ego medicum
accessi, rogavi, pecunias meas expendi. Convaluit iampridem;
nemo neque medico satisfacit neque, quid agat, quomodo
vivat, quid moliatur, ne verbo quidem significat. Vivens
mortuus est.
-      Remigius a Schouvenstein, dux quoque belli Gallici,
iam tertio comparuit in senatu nostro rogans, ut reciperetur
et manendi in urbe facultas sibi fiat. Frequentior senatus
quaesivit, num culpam agnosceret et poenam, quam irrogarent,
vellet subire. Excandescens (ut est homo praeceps,
iracundus, sublimis et lividus) se nihil neque in patriam
neque religionem quicquam peccasse regessit; proinde sese
non dedere nec ullam eius rei gratia poenam aut mulctam
subiturum. Magistratus ubi hominis insolentiam animadvertit,
qui medium quoque recuperandae civitatis superbe respueret,
intra octiduum urbe excedere et cum suis omnibus emigrare
imperavit. Non puto ullum gratiae locum porro futurum. Nunc
aiunt migraturum se in castrum episcopi proximum.
Tota familia Gedeonis, Philippi Gallicii filii, me hodie
convenit suppliciter rogans, ut hoc a te exorare velim, ne
patiatur repulsam Gedeon, si veniam a vobis rogaverit in
aliquod tempus suos invisendi; cum enim febricitet, mutato
solo et aere forsan melius habiturum. Metuunt autem, ne ista
sua absentia et studiorum intercapedine amittat pulmentaria.
Tuam ergo humanitatem succiduo genu implorant, ut ei suos
invisendi copiam et potestatem facias et ne quid interim
detrimenti patiatur, clementissime efficere et providere
digneris. Si mea igitur intercessio aliquid ponderis apud te
habere potest, queso id officii illis non deneges. Cum haec
scriberem, audio tympanum, signumque Herdlii capitanei
inferri aiunt; cras, ubi illuxerit, contemplabo istos
ahenarios.  Flavio noster, qui legato regio intimus est et
ab ipso Venetias missus, inde vero Romam, hanc attulit
pacificationem inter C[aesarem] Max[imilianum] et
imperatorem Turcicum; opera vero d. Caroli tui nominis
studiosissimi in tui gratiam conquisivi et a manu
interpretis descripsi; petit tamen, ut caute ea utamini,
siquidem oratores Caesaris nondum appulerint. Idem Flavius
affirmat Condaeum nomen ipsi pontifici, suis carnalibus et
universae urbi tam esse formidulosum, ut aedificia antiqua
restauret, nova in dies exstruat et firmissimis machinis se
vallare et munire non cesset. Mercatores quidam ex Italia
apportant cardinales sese mutuo veneno tollere et aliquot
nunc periisse etiam. Referunt etiam nescio quae de pugna
inter Germanos equites et Hispanos commissa. Mediolani
dictum est Hispanos fuisse superiores, comi vero 800
Hispanos trucidatos esse a Germanis percepisse. Neutrum
forte erit, cum in finibus Galliae adhuc subsistere
G[ermani] equites dicantur.      -
Nunc ad synodum nostram devenio. Sedem synodi Ingaddini
nostri in superiori conventu, in quo causa Zanchiana
tractata fuit, designarunt Zuzium, locum quidem in Superiori
Ingaddina non infimum, comitiis tamen publicis non
consecratum. Hunc autem locum elegerunt ipsi suis
suffragiis, cum Itali et reliqui fere omnes exceptis
Ingaddinis iam discesserant. Nulla synodus ibi hucusque
celebrata fuit; sed pluralitate suffragiorum obtinuerunt.
Nunc appropinquante tempore scribunt ad nos Ingaddini
fratres omnes acerbas literas, in quibus primo conqueruntur
de nostra negligentia, quasi sedem synodi delectam apud
omnes reddamus despectam, conventum Ingaddinoru[m]
derideamus, fratres dehortemur et arceamus. Hortantur ergo,
ut faciamus officium et non modo ipsi compareamus cum
reliquis, sed et insuper sigillum, librum, album, secreta,
regalia  et quaecunque synodi autoritatem concernunt,
nobiscum afferamus et quasi submissis fascibus haec omnia
quam expeditissima tradamus; nisi hoc fecerimus, accusaturos
nos et condemnaturos superbiae, tyrannidis, scismatis in
senatu Trium Foederum. Inter alia vero Campellus noster
negocium Zanchi odiosissime refricat et nos vere scismaticos
fore affirmat, si Zuzianam synodum non frequentemus.
Scripsit autem hanc suam invectivam d. Pontisellae, d.
Gantnero et mihi. Ego, qui in hoc scripto praecipue fui
notatus (dann ich weiß woll, das ich dem Campellen hie in
der gersten sitzen), scripsi apologiam 8 foliorum, quam
tamen nondum misi, veritus ne graviores hinc inde
lacerationes emergant. Paravi me etiam Albulam montem
superare et fratribus interesse. Cum autem propter instantes
ferias veniam ab amplissimo magistratu nostro eramus
petituri, interdictum nobis fuit, eo proficisci; imo et
sigillum eo mittere prohibuerunt. Omnes credunt monstrum
aliquot ali novum. Cogitant nobis derogare et praeter
consuetudinem etiam in rebus secularibus sigillorum usum
sibi ipsis etiam attribuere. Foedus Superius etiam recusat
venire ad minora illa comitia eaque tollere et obliterare
studet. Acris concertatio subsequetur. Sicuti petunt
Ingaddini sigillum et secreta omnia sibi attribui, ita
magistratus etiam Superior et Ingaddinus forte id tentabunt
in rebus civilibus. Gravissime noster senatus succensit et
peculiares etiam Zuziensibus ipsique synodo scripsit
literas, quibus causas reddit, cur hanc profectionem nobis
dis[s]uaserit; sugillat etiam novitatis istius studiosos, e
quibus Campellus non est ultimus. Cum haec agerentur,
literas accipio a senatu toto Davosiense, in quibus nunciant
se suo pastori hanc synodum interdixisse, petere autem
declarationem, num ipsi consilio et voluntate magistratus
nostri eo simus profecturi; sibi enim rem novam et
invidiosam videri etc. Sic domi manemus invitis Ingaddinis.
Quid sint acturi et decreturi, audiemus brevi. Dominus nos
deffendat ab intestinis motibus ac morsibus. Nisi Ingaddini
veterum vestigiis insistunt, audies tumultus et nihil non
mali hinc inde consecuturi. Male sunt affecti erga urbem
nostram, praeter meritum tamen; nunc etiam non erubescunt
omnia secreta synodi ex urbe nostra, in qua perpetuo
asservata fuere, superbe exposcere. Haec satis; ocyssime
scripsi omnia, quare ignosce et aeternum cum tuis omnibus
vale. Nullas hodie a vobis accepi.
Iubes salvere d. Ernium<f1>Leonhard Erni.<fe> meum. Salutant te d. consul, d.
Pontisella, d. Gantnerus, d. Carolus, tuus totus, et nemo
non bonus. Ignosce, quaeso, festinantiae; haec enim undecima
noctis somno gravatus scripsi; cras enim ante lucem Koblerus
noster abibit. Vale millies, sanctissime domine pater.
Ultima maii 68.
Tuae dignitati observandissimus Th[obias] Eglinus.
Curiae.
Ignosce, quaeso, quod te meis deliriis adeo obtundem. Non
relegi.
[Ohne Adresse.]
