<nr>[22205]</nr>
<ae>Wolfgang Musculus an Bullinger</ae>
<od>Bern, 26. November 1552.</od>
Zürich StA, E II 360, 183. / Orig.(Aut.)
S. D.  Nihil habeo, quod scribam, compater in domino
charissime, nisi unum hoc, quod heri vesperi coepi paululum
habere incommodius, praesertim in stomacho, cuius molestiam
adhuc sentio; spero tamen paulatim habiturum me melius per
gratiam domini sanantis infirma et conservantis fortia.
Rerum novarum nihil hic certi habetur. Volitatur rumor
quidam de comite a Mansfelden, quas ille partes sequatur,
nondum certo comperi. Ferunt eum flagellum esse episcoporum
ac praelatorum et nescio quid mali minari civitatibus
imperii, praecipue potioribus. Augustani mei sunt in magno
metu; vicini ex agro conferunt facultates suas in urbem. Sic
accepi ex literis ad d. Blaurerum scriptis. De marchione
retulerunt hodie mercatores quidam id, quod ab eo factum
est, factum esse causis iustissimis nec verum esse, quod
defecerit ad imperatorem. At ea de re audies ex vestrate
iuvene, qui ex Anglia reversus me invisit et hasce a me
accepit. Optime vale, longe charissime compater, cum omni
domo tua ac reliquis dominis et fratribus, d. Pellicano, d.
Bibliandro, d. Rudolfo et d. Butlero. Bernę Elvet[iorum]
1552.  26. novembris.
W[olfgangus] Musculus, tuus in domino compater.
Praestantissimo theologo m. Heinrycho Bullingero, compatri
in domino longe charissimo.
                                        Tiguri.
