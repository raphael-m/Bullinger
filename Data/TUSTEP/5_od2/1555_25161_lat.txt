<nr>[25161]</nr>
<ae>Franciscus Hotomannus an Bullinger</ae>
<od>Basel,  29. September 1555.</od>
ZÃ¼rich StA, E II  358, 242b  /  238.
Kopie  (17. Jhdt.)
Ep. Calv. 2309 (XV, 803).

Fr'anciscus Hotomannus  S. D.
Spero tibi literas meas esse redditas, quas Genevae ante
dies 20 Budaeo nostro commisi, quibus te de instituta mea ad
Argentinam profectione certiorem faciebam. Ex eo tempore
familiam huc abduxi, ubi tum navigium tum vasa mea expectans
cum summa moram traho. Basilaea mihi antea nota non erat,
tametsi saepe de ea multa audieram. Sulcerum cum d.
Amorbachium probo imprimis itemque Gratarolum nostrum neque
dubito esse alios quam multos, quorum integritas et religio
deo gratae sit. Sed Castalionis ita sunt studiosi et amantes
plerique, ut hoc quasi Atlante coelum fulciri religio et
pietas existimetur. Quid ego impressori Gallicorum bibliorum
de hominis stultitia dixerim cum interpretatoris inepta
audacia aut favore potius, sciunt non pauci. Quum a me
nonnulli petiissent, ut praefationis stultitiam explicarem,
scriptori meo dictavi hanc admonitiunculam, quam in his
literis inclusi. Si facultas ferret, maximopere cuperem
praefationem mutari. Quae Gallis praesertim aulicis, si
obiter legatur, perridicula videbitur. Calvinus autem nihilo
melius hic audit quam Luterus. Quod si quis aut deierantem
aut lascivientem coarguat "Calvinista" contumeliae causa
nominatur. Denique Genevensium ecclesiam tueatur, quae
singularem quandam disciplinam et vere christianam
conservat. Regem Angliae Bruxellam venisse secumque magnam
nobilitatis Angliae adduxisse ab Hispanis, qui illinc
veniunt, nobis narratum est. Papa cum Turca foedus inire
dicitur a principe Sal..tano impulsus et iunctis copiis
Caesarem adoritur. Dominus Calvinus, quum illinc discessi,
lateris summo dolore afficiebatur; ex hoc medicus ei a
pleuritidis morbo pertimescebat. Quaeso, ut consolere; nam
undique allatratur iportunissime et immanissime; quos
significem, satis nosti. Dominum Gesnerum, virum
clarissimum, duos tuos generos, et eruditissimos et
humanissimos viros, item dominum Lismaninum, eximia pietate
et virtute hominem, meis verbis quaeso ut ornate et
honorifice salutes. R[everende] p[ater], vale, vir
clarissime et pater observandissime. Basileae  3. calendas
octobris 1555.

[Vermerk: Vide Hotomannorum epistolas p. t.]

