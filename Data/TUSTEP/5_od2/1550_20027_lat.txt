<nr>[20027]</nr>
<ae>Petrus Martyr Vermigli an Bullinger</ae>
<od>Oxford, 27. Januar 1550.</od>
Zürich StA, E II 369, 84.
Zur.lett. III, S.477ff.
Ep.Tig.III, S.315f.
Orig.(Aut.)
S. D.  Si ad tuas litteras, vir optime iuxtaque
eruditissime, serius quam par
fuerit visus fuero rescripsisse, non erit quod ipse iure
accuser, quandoquidem
redditę mihi sunt 24 ianuarii quę tamen abs te datę
sunt 30 octobris.
Profecto doleo voluptatem et fructum, quem eas legendo
percepi, fuisse mihi
tamdiu interceptum. Nil fere mihi gratius accidere potuit
quam tuas accepisse et
legisse, potissimum adeo erga me benevolas et humanas.
Gratularis mihi
disputationum felicem successum, qui tamen potius vobis quam
mihi esset accepto
referendus, qui a tot annis eam doctrinam quam ibi tuendam
suscepi et docuistis
et defendistis: verum si nosses quot et quantos diabolus ea
de causa mihi
excitaverit hostes, mirareris. Permulta sunt nihilominus
quę me non leviter
consolantur: principio quidem nil mihi evenit, quod animo
longe antea non
providerim; deinde ita comparatum esse intelligo, ut in
dogmatis fidei quo
aliquid est verius magisque ad solidiorem ecclesiarum
instaurationem facit, eo
acerbius diabolus exagitet atque ab eo vicissim acrius
oppugnetur. Preterea
licet multi adversentur, complures e diverso habeo qui
faveant, eosque (ni
fallor) minime pęnitendos. Verum deum ipsum cum primis
respicio, qui omnis
veritatis est author: is dum mihi sit (ut perpetuo spero
fore) propitius, pro
scuto et lancea satis erit adversus omnem Satanę
potentiam. Sum itaque bono et
confirmato animo, licet ad huius certaminis extremam palmam
nondum pervenerim;
quippe audio, habeturque pro certo, iam adversarios bellum
instaurare. Pararunt
nescio quid, quod adversus librum a me iam editum publicent,
ut qui fortassis
existimant sibi processurum felicius, cum non vivę vocis
energia, sed
cartaceis armis pugna miscebitur. Sed spero fore dei
beneficio et spiritus
sancti opera, ut veritas, quę verbis repugnari non potuit,
atramento et papiro minime cedat.
Hęc liberius ad te scribo, non meis viribus fretus, qui
alioquin probe
noverim, quam in dicendo et scribendo sim dilutus et
pinguis: cęterum
evangelica spes, quę non confundit, et causę bonitas me
reddit audacem.
Confido etiam me adeo vestris precibus iuvandum, ut ruditas
et imperitia cum
rerum, tum sermonis, potius quodvis aliud meum privatum
negotium sit lęsura,
quam ut cęlestem veritatem ulla ex parte debilitet.
Itaque si mecum ipse
reputo, quantum res hęc momentum habeat, quanta sit
vehementia, odium, et
fraus adversariorum, quanta denique sit mearum virium
tenuitas, eo magis vestrarum precum suffragia imploro.
Gratulor quoque vestris ecclesiis istum ministrorum
consensum, deumque oro et
obsecro ut illum perpetuum faciat, quo videamus tandem unum
spiritum, unam
fidem, unum baptismum, sicut unus est dominus, et unum esse
oportet ecclesię corpus.
De regno Christi, quomodo hic procedat, non multa scribam:
puto enim alios
esse, quorum scribendi ad vos diligentia et studio fiat, ut
nostra vos non
lateant: summa tamen est adhuc permulta restare, que spe
magis quam re
habeamus. Incredibilis est episcoporum pervicacia: resistunt
pro viribus;
aliqui tamen ex eo ordine incepto favent, sed rari. Nec dici
posset quantus sit
labor reverendissimi Cantuariensis: nam quicquid hactenus ab
illis extortum
est, totum id huius antistitis industria, contentione atque
importunitate adepti
sumus. Et hoc animos nostros erigit, quod semper his quę
iam obtinuimus
aliquid additur: speramusque ad finem horum comitiorum,
quę modo habentur,
aliqua proditura, quę nonnihil instaurationem ecclesię
promovebunt. Det
dominus tranquilla tempora; nam quicquid hic tumultus,
turbarum aut seditionis
emergit, id totum, cum ab hostibus tum a vulgo, renascenti
evangelio imputatur.
Neque cessat diabolus; imo quam astutissimis dolis et
fraudulentis artibus huius generis impedimenta procurat.
Modo cęptum est agi de pace inter nostros et Gallum,
atque utrinque legati
missi sunt. Utinam bene possit coalescere. Educetur iam mox
e carcere avunculus
regis, qui alias eius protector fuit; eique non modo vita
relinquetur, sed etiam
redditus atque eę concedentur fortunę, quibus et
statum et dignitatem suam
tueri possit. Pios hęc plurimum recreant, quod illum
religioni maxime fuisse
adiumento compertissimum habeant. De publicis rebus quid ad
hęc scribam non
habeo. Vobis autem omnibus gratias ago, quod (ut scribis)
charitate syncera me
prosequamini: neque mihi parum gratulor, cum in vestris
regionibus audiam et
candidos amicos et fideles in Christo fratres me habere: eos
te queso digneris
meo nomine plurimum salutare. Quos mihi commendas vestrates,
quibus in rebus
potero pro viribus iuvabo. Rogo deum optimum maximum, ut
quam diutissime te quo
ad utrumque hominem ecclesię suę servet incolumem.
Vale.    Oxonii, 27
ianuarii, 1550.  Si quid hic in tuam gratiam me facere posse
existimas, erit satis monuisse.
Tuus ex animo, Petrus Martyr.
Clarissimo viro d. Henrico Bullyngero, ecclesiae Tigurinae
pastori fidelissimo,
et fratri in Christo carissimo.
                              Tiguri.
