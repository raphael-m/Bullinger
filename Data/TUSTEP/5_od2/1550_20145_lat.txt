<nr>[20145]</nr>
<ae>Matthias Erb an Bullinger</ae>
<od>Reichenweier, 24. Juni 1550.</od>
Zürich StA, E II 361, 166. / Orig.(Aut.)
Gratia domini tecum. Reddidit mihi tuas litteras Leonhardus
noster Hospinianus,
futurus apud nos oeconomus, 17. iunii, quę procul dubio
veterem hactenus inter
nos servatam amititiam iam fere a bissenis annis dulcissime
spirante
declararunt, Bullingere doctissime. Utinam liceret mihi
semel apud te vivam esse
epistolam et te coram videre et audire, quo ex ipso vultu
oculisque tuam erga me
charitatem animique propensissimam perspicerem benevolentiam
etc. Superiori anno
ex Vallesianis rediens comite regio nostro volebamus
Tigurinos invisere fratres;
sed ecclesię nostrę tum temporis magno erant in
discrimine; proinde
properandum erat ad fratres, qui domi offitiis privati nos
avide expectabant.
Atque cum iam oblata sit occasio per principem (qui me
vocavit ad thermas
vestras Badenias pro bono socio) vos salutandi, obest
corporis valetudo
pedumque, qui offitium suum facere recusant, molestissimus
tumor. Oro igitur
propitium numen filiumque eius Iesum Christum, ut, quod nunc
nobis mortalibus
negatur, post adsequutam immortalitatis gloriam (certo apud
Iesum Christum
repositam) mutuis contutibus mirandum in modum perfrui
concedatur. Amen, amen.
De ecclesia nunc paucis dicam. Salva est ut prius ab
antichristi
superstitionibus; sed ingens irrepit verbi dei contemptus
disciplinaque Christi
intra paucos menses in universum fere periit. Scripsi
monarchę nostro,
fratribus nostris ob hoc in synodum nuperam vocatis; sed
quid cunctator princeps
responsurus sit, longi dies declarabunt. Summa: Der Schwaben
bodenn in
oberlendischen stetten ist luck und mag Christum nit
ertragen.  Verum de fide
principis nostri non dubito; inter bonos melior est. Utinam
ita pergat, ut
potest, dum benigni dei clementia meliora dederit tempora.
Ecclesia Argentoratensis magno est in discrimine et
periculo. utrimque pugnatur;
Christus habet suos, ut ipsi iactant, qui tamen seditionibus
et pugnis minantur;
antichristus suis factionibus receptis viribus mordicus
quoque sua tuetur.
Exoranda ergo est dei clementia, ne mala* (*a.R.: malum )
sit catastrophe.
Hedio 17. huius mensis, qua et tuas accepi, ad me ita
scribit: "Doctor Copius,
legatus nostrę urbis ad Cęsaream maiestatem, huc
adferet certa de adventu
Caesaris in Superiorem Germaniam; nunc Colonię agit
seditionem, quę est
inter cives et clericos, componens. Phillippus vero
Melanch[thon] scribit in
Saxonia esse doctrinam filii dei, ut fuit ante bellum, et
nil omnino mutatum et
nescio quid esse confoederationis et societatis inter regem
Danorum et civitates
maris Baltici etc. Orandus esset benignus deus, ut ubivis
gentium essemus unum
in Christo, sive essent monarchę sive reges et principes
sive ex plebibus;
verum non omnium est fides, et multi vocati et pauci electi.
Sunt alii, qui
certe adfirmant comitem Palatinum Reni parare hospitia
Cęsari, siquidem
compositis rebus Coloniensibus Moguntiam concedet devotarium
illum
archiepiscopum interimisticę doctrinę patronum et
promotorem salutaturus,
deinde electorem Palatinum. Ab eo Norimbergam profectionem
instituet colloquium
habiturus cum fratre Ferdinando ac quibusdam episcopis,
priusquam Augustę
comitia cęperint. Hęc ex viro fide digno; tam etsi
alii putant comitia esse,
tamen certum est Caesareanos conciliarios item et capitaneos
ad Caesarem
vocatos. Grandvilla 10. huius mensis Monbelgardi transiens a
duce Christophoro
in vicino pago heroice susceptus est erectis 5 tentoriis in
prato quodam et
omnis generis delitiarum et cupediis aulicis refertissimum
appositis. De quo longum esset scribere.
Hunc adolescentem tibi commendo Hermannum nomine patria
Saxonem, qui praefuit
ludo apud Nicolaum Regium; patriam petit voluitque prius
videre Tigurum etc.
Cogor esse brevis in amplissima charta. Vale in Christo.
Salutant te nostri
omnes. Tu quoque vicissim salutabis tuos generos Zvinglium
et Lavaterum, quibus
opto benedictionem Abrahe, Isaac et Iacob, atque ut cępto
operi faveat pronuba
Iuno. Hortare illos ad imitationem maiorum, qui pro gloria
Christi occubuerunt,
et te socerum in constantia nominis Christi imitentur.
Pellicanum item et
Gvalterum nominatim nostro salutabis nomine cum omnibus
Christi confessoribus. Bene vale secundo.
Richenvillę  24. iunii 1550.
T[uus] Erbius.
Viro cumprimis pio et docto d. Henrico Bullingero, verbi dei
ministro
Tigurinorum diligentissimo, fratri observando.
