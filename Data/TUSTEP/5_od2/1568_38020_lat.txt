<nr>[38020]</nr>
<ae>Bullinger an Tobias Egli</ae>
<od>Zürich, 5. März 1568.</od>
Zürich StA, E II  342, 526. / Orig. (Aut.)
Graub. III,  74f. R.
S.  Binas a tua humanitate accepi literas, priores per eos,
qui nuptiis redibant, posteriores per eos, qui huc ad
nundinas venere. Quod quaeris de choreis, admittuntur eae in
nuptiis; sed nunc etiam aliquanto tempore ne in nuptiis
quidem sunt concessae et in universum periculoso et
calamitoso hoc tempore prohibitae.
Inveniuntur tamen, qui contra leges saltant et praeteritis
his diebus bachanalibus saltatum est non uno in loco; an
vero mulcta sit a saltatoribus requirenda, nescio.
Requireretur, si ageretur ex officio. Ich sich, das die
lichferikeit zyten herzuͦ lockt, da uns zuͦ dantzen
gnuͦg wirt ab stricken deren, die uns gefangen fuͤrend
oder sunst von huß und heym sprängend; denn wirt uns unsers
tantzes gnuͦg.   Cave, ne te immisceas causae episcopali
vel has vel illas partes defendendo aut oppugnando; tu
perpetuo hortare ad pacem, et ut sibi caveant, ne bello
implicentur, unde non resarcitur damnum, sed magis infertur
et conduplicatur; quin imo belli omnia damna irreparabilia
etc. Hoc maxime irrequieto tempore Danielem non exponerem
ecclesiae, sed Isaiam potius vel ex minoribus Ionam aut
Zachariam aut Malachiam, deinde Isaiam. Poteris ex
brevioribus intelligere, an conducibile sit et acceptum
ecclesiae adiungere copiosiorem ut Isaiam vel Ieremiam.
Habebis auxilia eorum, qui scripsere in illos, et ego tibi
libenter memorialia mea tantisper communicabo, dum
descripseris, quod brevi posset fieri, quo in tempore mea
mihi restituerentur. Arbitror missum Flavium
Constantinopolim, ut eo regias aliquot literas perferat et
certo exploret, quid futura aestate expectandum a Turcis.
Audio ab omnibus, qui veniunt ex Italia, grandescere
persequtiones fidelium, unde ego colligo deum brevi aliquid
tentaturum perfecturumque cum illis. Dominum oro, ut
confirmet et consoletur suos. Comes Petilianus, vir certe
egregius, optime mihi est notus; miseret me sortis eius;
dominum rogo, ut ipsum restituat. Ex Gallia nihil amplius
praeter ea, quae ultimo scripsi, habemus. Princeps cum suis
Aureliam invito rege pervenit; quid nunc agat, ignoramus.
   Nuptiae Monaci peractae sunt in Bavaria inter Bavarum et
Lotharingam 22. februarii. Multi eo confluxere principes,
non tam ad nuptias celebrandas quam ad practicas contra nos
contexendas. Mussitant nonnulli Maximilianum imperatorem
cogitare de Palatino ut rebello oppugnando per Wolffgangum
Bipontinum, consanguineum, additis circulis etc., et
Palatinum nuper intercoepisse aliquot ballas per Rhenum
vectas et ex Italia missas, in quibus imposita vehatur
ingens auri vis; cumque vectores negarint hoc esse, quod
erat, aiunt omnes merces una cum vectore praecipuo ductas*
(*a.R.: ductum) Heydelbergam.     Sed et Ioannem Wilhelmum
Saxonem cum suo equitatu venisse Metas, ubi plurimi ab eo
recesserint. Haec non affirmo pro certis, sed tibi refero,
ut fama ad nos pertulit. Plura scribam, ubi rectius valuero.
Iam enim ab 8 diebus laboro gravissimo in pectus et pulmones
ex capite defluxu, qui intercludit vocem et praeterea totum
me enervat, ut nihil possim. Domini voluntas fiat. Dominus
te servet! Saluta amicos, consules tres, Gantnerum,
Pontasellam etc. Oro, mi Tobia, ut scribas d. Campello me
eius literas ianuarii 2. scriptas una cum libro De
authoritate scripturae iam primum accepisse ac me, uibi
revaluero et ocium habuero, inspecturum et responsurum ipsi.
Saluta illum, fratrem nostrum optimum.
Tiguri  5. martii 1568.
Bullingerus tuus.
Ornatissimo viro d. Tobiae Eglio, Curiensis ecclesiae fideli
ministro, domino colendo et fratri charissimo.
                                          Chur.
