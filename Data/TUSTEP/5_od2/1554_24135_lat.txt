<nr>[24135]</nr>
<ae>Simon Sulzer an Bullinger</ae>
<od>Basel, 16. Juni 1554.</od>
Zürich StA, E II 336a, 373. Orig.(Aut.)
Ep. Calv. 1974 (XV, 168f) Exc.
S.  Grata mihi fuit valde responsio tua, quia metuebam ne
forte non redditę essent meae tibi, quas ante 14 dies
miseram. De Titiano utiliter admones, ut tanto accuratius
vigilamus, ne eiusmodi portenta artibus se insinuent et
dispendium dent ecclesiae irreparabile, priusquam
animadvertantur. Neque inutiliter de Servetana etiam causa
monuisti, quia inde privatim et publice institimus tanto
diligentius in verae doctrinae, quod eam partem attinet,
demonstratione et conservatione, et nisi arcanum aliquod
monstrum alatur, satis videntur ad tranquillitatem composita
omnia.
De Anglis accipimus omnia calamitosissima, hoc est postremo
iam reginę et parlamenti edicto omnes, qui extra regnum
degunt, Anglos in Italiam relegatos, quod neque in Germania
neque in Galliis eos velint sedem habere, ne eos quidem, qui
cum reginę commeatu regno excessere, nisi sua velint
omnia
confiscari et proscribi aeternum absentes, exclusuri nimirum
caelo et conclusuri inferno, si possent. Sed dominus est,
qui spiritu suo principali non destituet querentes
diligentesque nomen ipsius, quo possint quamvis sibi terram
patriam constituere. Atque hoc magis nos convenit operam
dare omnes, ut locum ad nos divertentes habere possint neve
aliorum exemplo a nobis durius reiiciantur, quod a quibusdam
factum esse non sine dolore ex tuis intellexi.
Locarnensium institutum probo vehementer, velim autem non
solum ecclesiam eam per legatum ab anabaptismi suspicione
purgari, sed et aliarum quarundam levitatum, quas hactenus
in ipsis praefecti deprehendisse dicuntur, et a* (*a.R.:...)
consensu etiam ordinum evangelicorum punitas, quae tamen
cuiusmodi sint, non potui hactenus, quamlibet serio
inquirens cognoscere et calumnias esse coniicio, quibus
aspergantur religionis odio etiam innocentes. Sed eo
facilior erit earum dilutio. Sunt, qui putent eum ad nos
quoque venturum, quod mihi sit vehementer gratum, ut liceat
familiarius cum viro dei conferre.
Mitto hic 6 exemplaria Psalmorum impie perversorum idque
iussu principis Ottonis Palatini, sicut ex literis Dilleri
his inclusis intelliges. Horrebis, scio, ad tam furiosam
impietatem. Sed quo non prolabatur humanus animus Sathanicae
superstitionis constrictus semel vinculis? Opere precium est
talia novisse, ut tanto et augustius habeatur lucis
evangelicae beneficium et doctrinae synceritas studiosius
conservetur. Sed haec tu, mi observande Bullingere, pro tua
pietate et iudicio recte ipse dispicies, scio. Quare vale in
Christo Iesu cum tuis omnibus, quos cupio meis verbis
reverenter sal[utes]. Basileae  16. iunii anno 1554.
Tuus Sulcerus.
Viro praestantissimo d. Heinricho Bullingero, ecclesiae
Tigurinae vigilantissimo antistiti, domino et fratri
colendissimo suo.
