<nr>[31026]</nr>
<ae>Bullinger an Ambrosius Blarer</ae>
<od>Zürich, 9. Februar 1561.</od>
<vo>St. Gallen VIII, 378. / Orig.
(Aut.)
Bl.
III,  580f.
S. D. Literas his inclusas, quas mitto, Geneva accepi a d.
Calvino, honorando fratre nostro, et Beza.
In literis d.
Calvini ad me nihil inerat memoratu dignum, nisi quod quaedam de periculis ipsorum scripsit imminentibus, cum a principe Sabaudiae tum a rege Galliae, quamquam existimem eis oblatam occasionem se excusandi.
Dudum ego excusavi illos scriptis ad legatum literis, quas certo scio oblatas esse reginae; sunt enim, qui omnem culpam excitatae seditionis in ipsos derivent.
Scribit praeterea
de responsione sua Hesshusio data, cuius exemplum misit, sed unicum modo.
Addit quaedam de fratribus Polonis, qui certe admodum sunt morosi et nobis molesti; tot enim subinde quaestiones proponunt, quot vix multi dissolvere possint, et nonnunquam nodum quaerunt in scirpo.
Tot et toties iam scripsi ego, ut plane sim fessus; intelligo d.
Calvinum delassatum porro nihil eis respondere velle, et certe, si integri eis libri scribantur, nullus tamen adhuc finis petendi copiosiora cernitur.
Literas Bezae oro ut remittas mature, quo aliis quoque meis communicare possim.
Vides haec omnia cum iis congruere, quae nuper mittebat Hottomannus.
        In Pedemontio, regione ducis Sabaudiae, multa prodigia nuper visa sunt: coelum ardere ut in his quibusdam regionibus, cometae tres; sanguine pluit; hasta ignea visa; terremotus omnes terruit, veluti quadrigarum strepitus auditus, alia in aliis locis etc.
Haec admonent, ut erigamus capita nostra; appropinquat redemptio nostra.
Vale.
Ora pro me dominum.
Accepi literas tuas, neque opus erat tam operosa et prolixa gratiarum actione etc.
Tiguri  9. februarii.
Cras Neocomi convenient legati Bernatum et Sabaudiae etc.
1561.
Salvus sit Matthias; communicato ei res Galliae.
                                                                       Bullingerus.
Clarissimo d.
Ambrosio Blaurero Vituduri agenti, domino suo colendissimo et fratri charissimo.
An meister Ambrosien Blaureren zuͦ Wintherdur.
