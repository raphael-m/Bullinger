<nr>[38031]</nr>
<ae>Tobias Egli an Bullinger.</ae>
<od>Chur, 29. März 1568.</od>
Zürich StA, E II 376, 143. / Orig. (Aut.)
Gr. III, 82 Exc.
S. Nisi maximopere vererer, ne hoc tempore ad te scribendo
negotium tibi facesserem, uberiores ad te dare non
erubescerem. Nunc cum tantis negotiorum ponderibus hac
praesertim tam truculenta temporum conditione graveris,
unicum saltem casum, qui Vaienzae in Italia contigit in
praesentia memorare audebo. Vir quidam et generis splendore
et virtutum praestantia nobilissimus cum christianae
religionis nomine et suspitione hostibus esset proditus,
raptus est in squalidum carcerem, diuque in eo asservato
acerrima tandem quaestio fuit decreta, cumque vi tormentorum
ad deffectionem adigi non posset, iteratis quaestionibus sic
miserum exercuerunt, ut in ipsis tormentorum angustiis magno
cum eiulatu exspirarit. Fama tantae tyrannidis
precrebescente cives ceu signo dato undique concurrere;
furor arma ministrare; obvia quaeque arripere, delubra
dilacerare, aras cum imaginibus evertere inque
sacrificulorum capita omnia ruere et tendere. Pars sibi fuga
consulere, pedibus alii proteri, plaerique trucidari et
expelli; gubernatorem denique ipsum vix evadere, et varii
generis tumultus et seditiones per totam Italiam serpere
viresque accquirere. Haec pro certo apud nos scribuntur et
dicuntur. D. Iesus suos ex faucibus suorum hostium clementer
dignetur eripere ecclesiaeque suae profundam iamque diu
exoptatam pacem largiri. In hoc valere, vir amplissime,
aeternum te exopto.
Curiae 1568.  29. martii.
Dignitati tuae subiectissimus Th[obias] Eg[lius].
Amplissimo viro d. m. Heinrycho Bullingero, Tigurinae
ecclesiae parocho summo, d. suo perpetua fide colendissimo.
