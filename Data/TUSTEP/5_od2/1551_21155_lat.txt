<nr>[21155]</nr>
<ae>Bullinger an Oswald Myconius, Simon Sulzer und Markus Bertschi</ae>
<od>Zürich, 8. Juli 1551.</od>
Zürich StA, E II 342, 253.
Orig. (der eigentl. Brief aut., die Beilage v.a. Hd.)
S. D.  Missus a pontifice legatus ad comicia Badensia nuper
a rebuspublicis Helvetiorum celebrata vocavit in concilium
Tridentinum primum quidem per breve apostolicum praelatos ad
sessiones, deinde voce aut denunciatione nuncii (observate
astum) concionatores et ministros ecclesiarum nulla
sessionis ullius mentione habita. Amplissimus vero
magistratus noster ubi scriptum et nuncium etiam in literas
relatum accepit, diligenter legi curavit in senatu maiore,
quem appellamus diacosios, deinde concordibus votis decrevit
nobis scriptum illud offerre, ut diligenter excussum, quid
nobis (ministris inquam) faciundum videatur, scripto
commendemus eisque offeramus. Id quidem repente factum est;
maturare enim iubebant. Mox lectis literis decernunt comitia
et ad haec iam vocant* (*Dazu a.R.: "uff sontag nach
Jacobi.") Bernam, Basileam et Schaffhusium postulantes, ut
et illi sententiam ministrorum suorum (cum sit negotium
ecclesiasticum) exquirant et una secum afferant legati
scriptum, ut in commune deliberetur, quod e re ecclesiae et
reipublicae fuerit visum. Quoniam ergo non parvi momenti est
ministros ecclesiarum pulchre inter se congruere idque
plurimum facit ad conservationem ecclesiarum, quae nos
concorditer respondimus et magistratui nostro amplissimo
obtulimus, vobis communico, fratres, non ut praescriberem
hic vobis quicquam, sed ne nostram ignoraretis sententiam.
Vos, quid vobis e re ecclesiarum fore videtur, in domino
respondete. Summam vero hic dumtaxat habetis: singula nos
copiosius exposuimus rationibus adiectis. Animi vero hanc
mei benevolentiam boni consulite et valete omnes una cum
symmystis et doctis omnibus, inprimis autem viris
clarissimis Wissenburgio, Borrhao et Munstero. Salutant vos
fratres omnes.  Tiguri  8. iulii anno 1551.
Bullingerus vester.
