<nr>[24254]</nr>
<ae>Johannes Haller an Bullinger</ae>
<od>Bern, 14. Dezember 1554.</od>
Zürich StA, E II 370, 208. / Orig.(Aut.)
S.  Accepi heri et hisce diebus tertio abs te literas, atque
utinam posteriores non nimis sero venissent! Ad priores
prius per studiosos nostros respondi. Ad posteriores heri
demum acceptas respondere nihil possum. Iam legatus delectus
est ad vestros d. Claudius Mey. Quid agant et moliantur
nostri, tam me celant omnes, ut facile animadvertam dubiam
esse illis meam fidem; aegre ferunt inter nos communicari
omnia nec animadvertunt, quantopere expediret mutua haec
interdum audire et admittere consilia. Sic vero suae confisi
prudentiae ruunt in eiusmodi delicta, quae sine magna
poenitentia elui non possunt. Qui favent rei, sunt et ipsi
nimis publicorum consiliorum tenaces; nostra nec contemnunt
nec tamen etiam magni facere videntur. Dolens haec domino
commendo. Discessisset etiam noster hic me inscio, nisi de
eius instantis discessu commonefactus aliunde has
accelerassem. Utinam fieri posset, ut nostri per vos inde
extrahi iterum, quo prolapsi sunt, possent! Tua paucis adhuc
communicare potui propter brevitatem temporis et nescio,
quod post dimissum iam legatum efficere possimus.
Quod schedulam attinet, quam postremis tuis inseruisti
literis de ducenda Elisabetha, Anglię regina, a principe
Sabaudo, non satis eam intelligo. Quid enim is duceret
illam, quę prius Philippo Caesaris desponsata fuit et
nuptię quoque in iulio mense, ut audimus, celebratae? An
hic mortuus, an intercessit divortium, aut quę ratio
ducendi illius huic? Novi nos nihil habemus. Zebedaeus hic
est et excusat se non incommode, siquidem sic se res habent.
Tu bene vale et, quid illic fiat, edoce me, quaeso; aegre
enim hic andagere queo. Poteris hoc vel per te vel per
fratrem praestare. Saluta eum meo nomine; non enim vacavit,
ut ipsi quoque nunc scriberem. Bernae  14. decembris summo
mane 54.
Tuus Io[annes] H[allerus].
Cur non potius legatio a vestris ad nostros diacosios missa
est?
Clarissimo viro d. Heinrycho Bullingero, Tigurinae ecclesiae
pastori fidelissimo, domino ac compatri suo maxime colendo.
M. Heinrych Bullingern zuͦ Zürich.
