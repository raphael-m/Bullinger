<nr>[37029]</nr>
<ae>Johannes Haller an Bullinger</ae>
<od>Bern, 24. März 1567.</od>
Zürich StA, E II 370a, 378. / Orig. (Aut.)
S.  Scripsi his diebus aliquoties. Illis nihil habeo quod
nunc addam, nisi quod interea mihi tuae demum redditae sunt,
in quibus scribis de Christophoro, filio tuo, quam
liberaliter ille a lantgravio feudis quibusdam donatus sit.
Quo nomine tibi tuisque omnibus gratulor et oro deum, ut
tuos omnes perpetua benedictione prosequatur. Benedicit
etiam meis dominus, quo nomine est, quod illi gratias agam.
Filius meus commodam sibi valde adeptus est conditionem;
mecum enim habitat et interea non procul ab urbe
concionatur. Missurus eram eum in Galliam; sed praesens
rerum status facit, ut nemo amicorum hoc mihi consulat. Novi
nihil habemus. Expecto hodie Blasium meum et uxorem eius,
meam filiam. Dominus te servet cum tuis omnibus! Salutant te
Steigerus, Gravenrietus, Manuel, amici denique et fratres
omnes. Musculus heri laborare cepit capitis dolore; speramus
tamen hodie rem esse extra periculum. Is te quoque salutat
et scribet tibi, postquam etiam exemplar tui Esaię
acceperit. Ego in proximis meis pro meo egi gratias.
Vale.
Bernę  24. martii 1567.
[Unterschrift u. Adresse fehlen.]
