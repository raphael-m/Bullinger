<nr>[24095]</nr>
<ae>Philipp Gallicius an Bullinger</ae>
<od>Chur, 3. April 1554.</od>
ZÃ¼rich StA, E II 365a, 529.
Gr. I,  S. 366f.
S.  Quas ad me scripsisti literas die marcii penultima,
illas, inquam, accepi una cum Traversi Brenciique literis.
Nae, tu perpetuo facis, quod humanum et amicum decet virum.
His fretus audeo impudens tua virtute abuti; pecunias enim
aliquas ad te mitto Basileam scolasticis mittendas,
nominatim ducatos quatuordecim Portugallenses, coronatos
duos, taleros duos. Non essem tam importunus, ut te onerarem
istiusmodi negociis (scio, quis sis); sed cogor, cum nemo
istic sit, quem cognoscam. Literae pecuniis illis additae
docent, cui sint reddendae. Scripsi et ego ad filium illic
meum necnon et ad deputatos pro filio. Praeterea mitto ad
Vergerium scriptas literas sciens te illi missurum. Zucenses
in Ingadina perstant in bene coepto. Regis legatus hic, d.
Baionensis, peciit milites. Comiciae sunt indictae Davasii
dei aprilis sexta; nescitur tamen, quo velit nos ducere.
Affirmat regem Foederibus prae caeteris bene velle et ob id
ducturum nos non in peiorem locum. Ex Italia nihil audimus.
Dominus confirmet fratres Anglos et Germanos. Meretrix illa
nondum saturata est sanguine sanctorum. Vale in domino Iesu
et Philippum tuum redamare perge. Resalutant te officiose
Comander, Pontisella, Tschernerus. Ex Curia, die  3. aprilis
anni 1554.
Tuae integritatis Philippus Gallicius.
Vere magno viro d. Heinrycho Bullingero, piis omnibus
colendissimo.     Tiguri.
