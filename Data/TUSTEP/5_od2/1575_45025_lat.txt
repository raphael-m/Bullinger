<nr>[45025]</nr>
<ae>Johannes Haller an Bullinger.</ae>
<od>Bern, 8. Juni 1575.</od>
Zürich StA, E II 370a, 519.
S.  Quid commissionis habeat iste, qui has meas tibi adfert,
honorande domine et affinis, ipsemet exponet. Contulit mecum
de multis. Cogitationes illustrissimi electoris sunt pię
et sanctę; nescio tamen, quid possit obtineri ab illis,
qui omnibus saxis sunt duriores. Fruamur interea hoc gaudio,
quod insanientibus istis omnibus veritas ubique se exerit et
caput attollit. Videbis Heshusii furores et fulmina. Nos
nihil adhuc respondimus, donec amplius interpellati
fuerimus. Nostri bonae causae non deerunt, quantum in ipsis.
Sed audiemus interea vestrum consilium quoque.
Quid legati nostri ex Gallia retulerint, ex vestro iam satis
opinor te cognovisse. Noster multa praedicat; interea
dissimulare non potest, quę nostros quoque maneant
pericula. Omnis in eo cardo vertitur, quod perfidis fides
haberi non potest; nam, dum illa aguntur, ut Merlinus mihi
refert, qui te plurimum salutat, Rochella pene per
proditionem et naves aliquas onerarias, quę pro mercibus
milites vehebant, fuit capta, et legatis quoque Condaei
Basilaeam redeuntibus insidię fuerunt positae. Itaque,
quid agant, nesciunt; lupum videntur auribus tenere; metuunt
enim, ne bonis istis pollicitationibus in nassam rursus
pertrahantur et patiantur, quę maiores illorum iam passi
sunt. Andelotiorum praecipui Basilaeam proficiscuntur a
Condaeo evocati, ut super his rebus deliberent; dominus det,
ut bonum et comicum tandem omnia sortiantur exitum.
De rebus meis privatis ad fratrem scribo, qui tamen nunc
Badenae est; poterit tamen omnia nihilominus tecum
communicare. Incipio rursus egredi et volente domino brevi
rursus concionabor nec meo officio deero, donec dominus mihi
vires suppeditaverit.      Literas has Curienses tibi
remitto, quas frater Badena ad me misit, et ago tibi pro his
gratias. De tua valetudine sum sollicitus; scribit enim
frater te proxima post pentecosten rursum in morbum
recidisse priorem. Interea nihil audio amplius; rogo ergo,
ut mox me dulcissimis tuis literis reficias; nihil enim mihi
gratius est quam audire te valentem, quo mortuo, si dominus
priorem te evocet, mihi quoque mortuus esse prorsus videbor.
Faxit ergo dominus, ut te vivo ipse quoque vivam. Bene vale.
Salutant te nostri, Steigerus inprimis, Diesbachius,
Hagenbergius, Musculus, amici et fratres omnes, nominatim
etiam Schöpfius, qui mirum in modum gaudet nec se continere
potest, quin Colmariam proficiscatur, ubi, ut iam scis,
evangelium nuper praedicari cepit. Audimus autem Sultzerum
se ibi ingerere cum Argentoratensibus; quibus ut
contraeatur, utinam consilium inveniri possit! Multum situm
esset in eo, si ministrum syncerum habere possent; cogitavi
de Christophoro Aichingero, et meo iudicio nostri aliquid
praestare possent, si per legatum aliquem syncerum ipsis
gratularentur, qui ipsis suggerere bona simul consilia
posset, cum certe beneficio quodam nostratium ad eam
libertatem iam accesserint. Si quid hic habes consilii,
suggere, quęso, nobis et in domino foeliciter vale.
Bernae  8. iunii 1575.
I[ohannes] Hallerus tuus.
Clarissimo viro d. Heinrycho Bullingero seniori, domino et
affini meo charissimo.
Tiguri.
Bemerkung a.R. zum letzten Absatz von der Hand Bullingers:
Scribitur Sulcerum non vocatum ingessisse se in ministerium
ecclesiae Colmarianae, ut et Argentoratenses et . . . . . .
illo a Tubinga attrahat und [alles] verwirret mache. Cum
igitur ius conferendae sit dominorum Bernatum praestaret
legationem nunc . . . . .  . Labora ergo in hoc omnibus
modis, ut [non] gratulemini tantum, ergo mittatur senatoria
legatio Colmariam etc. Prae omnibus placeret Aychingerus,
qui Schoppffe docet mihique cognitus et charissimus est, vir
pius, doctus, prudens.
