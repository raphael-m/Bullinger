<nr>[18280]</nr>
<ae>Joachim Vadian an Bullinger</ae>
<od>St. Gallen, 30. Oktober 1548</od>
<vo>Autograph: Zürich StA, E II 351, 145 und E II 358, 181f.</vo>
<dr>St. G. Mitt. 30, S. 763ff.</dr>
<re> </re>
<tx>
S. Per D. Paulum Rassdorferum ego tibi omnia remisi, et recta sese cum uxore et
liberis isthuc profecturum ipse pollicebatur. Fortasse recta Bernam contendit;
quod si factum est, doleo ipsum et mei et tui in literis maturius reddendis
oblitum esse, quominus praestiterit officium.
^$Euwers schreybens halber, die 7 Ordt belangend, dankh ich üch zuͦm höchsten.
Es gibt mir dannocht anlaß, den sachen ettwas ouch umb der unseren willen
nachzuͦgedenkhen; dann die prattiken der beschornen gleychßnery beharrlich
und wonderbarlich sind. Es ist i[<?] bey dem kayser gelungen, das man mit trang
und zwang zuͦ demjenigen, das inen gelegen ist, ob eß schon offentlich
widerchristenlich ist, beleyben wirdt, wie lang es got vertregt; hoffend, eß
sölle inen bey den Aydnoßen ouch gelingen. Der kayser jagt seinem genieß und
wildprät nach; so befleyßt sich der papst, damit die seinen in zeytlichem und
gaistlichem ir possession und religion behaltind, onangesechen was mit got oder
wider gott seyge. Und ist wol glöuplich, das die kayserischen khainer hoffnung
zuͦ diser zeyt mer getröst werden mögind, ainer loblichen aidgnoschafft
abbruch ze thon, dan das under den verwandten ordten derselbigen der groß und
verdrießlich span der religion sich für und für erhaltet. Dannenhar sich die
gegenparth der m[iß]günstigen (die uber ain loblich aydgnoschafft groß ist)
versicht, wan eß zuͦ der that kheme, daß söllicher zwytracht halber man
schlächtlich zuͦsamen sechen und ainheliger beystand sich dermaßen nit
befinden wurd noch möcht, dan daß eß lauw zuͦgon und man sölchem nach
leychtlich erobert werden möchte. Und so das geschäche (davor gott treulich sein
welle), so wurde derjenigen orten, die ja dess kayserischen gloubens sind, in
iren zeytlichen verwaltungen vil minder uss vilfaltigen ursachen verschondt
werden, dann der stetten.
Und so daßselbig unser aydgnoßen vonn den fünf ordten irem guͦten verstand
nach bedenken, so werdend sy gewüsslich besch[l]ießen muͤssen, das unser
altharbrachte ainikhait in so geschwinden und gefarlichen louffen von wegen der
strittigen religion khainswegs getrendt und in gefar gestelt werden sölle, und
derwegen ain tayl demm andern nützit dester minder wol wellen sölle, dieweyl
doch bayd tayl frey bey demm ansinnen irer gewüssninen bleybend und niemand von
dem andern zuͦ demm, daß seiner gewüssne beschwärlich und onleydenlich were,
von demm andern getrungen wirdt, darzuͦ söllicher spann nit allain in ainer
aydgnoschaft, sonder nunmer in ainer gantzen christenhait ist, und dieweyl wir
unsers tayls khains andern gesindt sind, dann das man umb endthaltung willen
gemainer regierung und wolstands ainer aydgnoschafft uns in religion nit ierren
laßen, sonder in allen fall leyb und guͦt zuͦ inen vertruwenlich ze setzen
willig und beraydt sind. Und so ir religion iemand mit gwalt (wie bißhar layder
an vilen orten geschechen ist) zuͦrecht ze legen sich undernemme, weltend wir
inen wider gwalt ouch in religionsachen beystand ze thon und söllichen
abzelaynen willig sin, ja so ferr wir üns desselbigen imm fall uns und unser
religion belangend ocuh versechen mögend, als wir dann desse nit zweyfel tragen
wellend; dan inen wol zuͦ gedenken und zuͦ ermessen ist: wan wir schon von
iemand der religion halb söltend thätlich angefochten werden, daß eß
gewüsslich nit umb die religion allain, sonder vil mer der weltlichen regierung
halber umb die gwaltsamme dess zeytlichen ze thuͦn were, wie man nume mit der
statt Costentz ougenschinlich erlernt hat. Und wirt man dess gloubens halber
zuͦ gelegner zeyt mit der genad gottes sich wol zuͦ veraynen haben, damit
gottes willen und gefallen gelept werde, so ver sy der warhait als wol als wir
statt zuͦ geben ü[r]buttig sind; wei wir unß desse gegen inen ouch gentzlich
versechen weltend.
^$Wann sy nun eß von hertzen wol maynend, das man aynikhait in ainer
aydgnoschaft pflantze, so ist man an demm rechten jon [ton?]; doch muͦß diß
ainikhait desse gesinnet sein, das man ain andern vor gwalt verhuͤte; so wirdt
sich one zweyfel niemand geburlicher rechten und was brief und siglen gemäß ist
ze widern haben. Wann sy aber wissen truͤgind, was dess kaysers anschleg
werind wider die stett und dasselbig iren aydgnoßen von den vier stetten nit
getreuwlich eroffnetting, sonder leydet möchtind, das demm kayser gegen den
stetten der religion halber geluͦnge, etc., so wurd die sach khainen guͦten
grond haben und wurd darzuͦ gewüsslich mit der zeyt zuͦ ainer trennung
dienen, dero ain loblich aydgnoschaft zuͦ endtlicher undertrukung khomen und
bracht werden möchte, uss grond und ursachen, wie doben erzelt ist. Man khan
niemand in das hertz sechen; ich welte aber der hoffnung sein, obgemelte 7 ort
köndtend dannoch nuͦtalome der sach so vil nachsechen, das eß umb sy als wol
umb üns ze thon were, wo man sich ainich ursach zuͦ unaynikhait bewegen laßen
welte, und soltend dannocht ouch gedenkhen mögen, das wir one grundtlich und
wichtig ursachen bey unser religion so verharrlich zuͦ belyben nit angefochten
wurdind etc.
^$Darum nun dess ersten artikels halb were mein antwort, das
ich höchers und größers umb ainikhait willen der religion [nit] begeren
könndte, dann das man die spennigen artikul möchte zuͦ erkandtnuß aineß
freygen general christenlichen conciliß und empsigen nachgedenkhen desselben
bracht werden. Ob man sich aber aineß söllichen in so vilfaltigen, offenbaren
und vorteyligen prattiken dess gegentayls getrösten möge und ob die clerisey
(wie sy hüttigs tags gesinnet und gestaltet ist)in ain söllich concilium frey
und von hertzen umb der warhait und der seelen hayl willen zuͦ verwilgen
vorhabe, das gebind wir inen zuͦ bedenkhen; item und ob der papst (der sich
offentlich ouch gegen den aydgnoßen merken laßen, das er die leere seines
gegentayls, die er luterisch nendt, in den grond ze richten und bey der wurtzel
außzereuten gesinnet sey etc.) in ainich concili verwilgen werde, darinn man
die offenbaren und onleydenlichen missbreuch der römischen kirchen ablainen und
reformieren sollte?, weyl er sich doch für und für nit mit worten allain, sonder
mit offentlicher, gepractizierter that bezeugt und dess überwysen wirt, das er
khain anders vorhabe, dann bey seiner ietz haltenden religion one alles wegeren
beston und bleyben welle. Und wiewol die wort mittenzuͦ vast guͦt sind und
man von ainem general, freyen, christenlichen concilio sagt und aller welt
dasselbig fürwendt, so wirt dannocht die sach dahin gespilt, das ain concilium
dermaßen angerayset werde, das wider sein Haylikhait auf dem selbigen nützit
gehandelt, sonders alles zuͦ undertrukung seines gegentayls gericht werde,
onangesechen was die rayne leere der geschriff[t] vermög und die uralten
christenlichen außleger derselbigen sampt den loblichen breuchen der eltisten
kirchen Christi vor im habind etc.; wie man kurtzlich uff gehaltnem concilio
zuͦ Trient gar wol erlernt hat.
^$Wie imm aber allen, so wer ich desse gesinnet: wo oder wie sich zuͦtruͤge,
das durch anhalten der kay. Mt. oder anderer stenden der christenhait ain
general, frey und christenlich concilium fürgenommen und gehalten wurde, das
allsdann unsern gelerten der aydgnoschaft frey zuͦgelaßen sein solte, alles
das an den tag ze thon, das zuͦ erörterung und erdurung der warhait dienstlich
und fürderlich sein köndte und möchte. Und so dann gemelt concilium üns
ongezwungnen und ongebluͤmpten, grondtlich und verfassten kondtschafften der
geschrifft und loblichen breuchen der eltisten kirchen Christi aineß andern
beweysen köndtind, dann wir vorhettind, da weltend wir (wie ouch die Behem zuͦ
Basel in versamptem concilio gethon) unß mit geburlicher und christenlicher
antwort finden laßen. Wir besorgtind aber, das zuͦ diser zeyt, joch disser
ainigen ursach khain frey und christenlich concilium sich leychtlich befinden
lassen wurde, das diejenigen, die der grösten missbreuchen und ierthumben
bezigen und verklagt sind, in allen concilien den gwalt und vorzug dess
erkennens und decernierens straks haben und behalten wellend, nammlich dess
papstz clerisey und desselbigen möncherey, wellich baid parthen ainer
ernstlichen und christenlichen reformation amm maisten und notwendigesten
bedörffend, und aber nit möglich ist, dieselben ainichs wegs zuͦ erlangen,
dieweyl man sye richter sein und bleyben laßt, die aber alles anligens der
kirchen gröste parth sind. Und damit uns niemand aygenrichtig oder hallsstarrig
sein beschelken möchte, bedünkte mich gar fruchtbar sein, das man ain bewilgung
aineß generals, freyen und christenlichen conciliß nit aller dingen
ußschluͤge, sonder ouch unsern aydgnoßen zuͦ gefallen mit angehenkter
erklarung sich in dasselbig begäbe, in maß und gestalt wie bißhar gemelt ist.
Villicht wurdend die 7 ort uns ouch in gloubenssachen wider gewalt verholfen
zuͦ sein dester schnitziger werden. Der ander artikul: das man allen denen,
die zuͦspruch zuͦ unß habind, geburliche recht nit abschlachi etc., der wil
wol umbsechen sein, damit man sich in khainen näbel mit ainer gemainen,
onabbedingten verwilgung einfuͤren laße. Ich hab huttigs tag die erbaynung
von artikel zuͦ artikul besechen und aygentlich gelesen und ainen artikul
fonden, namlich den ainlifften: wo man zuͦ span und misshell khem e, wie man
das recht und vor wellichem man dasselbig ze nemen und zuͦ geben schuldig sein
solle. Nun zweyflen ich gar nit dran, das gemelter artikul allain zeytlich und
profan sachen belange (dann man mit weltlicher und nit mit gaistlicher oberkhait
söllich aynung ufgenomen und beschlossen hat). Iedoch so ist dem alafantz und
den calumnien nützit zuͦ vil, und möcht ain bischoff zuͦ Costentz, item und
ouch von Basel, dessgleychen die provinciäl der bättelsorden und andere
beschorne gesellen vermainen, weyl sy in schutz und schirm der fürsten dess
hauses Österreych werind, wie eß ietz mit Costentz kützlig sein wirt, daß sy
ain ire guͤter und von derselbigen wegen, dero sy endtsetzt etc., dessgleychen
die bischoff irer guͤter und gwaltsaminen halber ansprach thuͦn und vermög
söllichs artikuls verhoffen wellen, das man inen rechtz gestatten sölte; und wir
aber söllichs nit bewilgen, und sy danethin (damithin?) für die aydgnossen
trungind und ainer erleuterung begertind: so were wol zuͦ gedenken, das eß
alles in der 7 orten handen ston wuͦrd und man also mit meerer hand dahin
gewisen wurde, das zuͦ undertrukung unserer religion straks raychen und zuͦ
ainer restitution disses gotlosen fasells one mittel dienen und ain bischof in
dess andern sachen richter und urtalsprecher sein wurde etc.
Darum ich dissen articul, von den syben orten fuͤrgewendt, straks uff zeytlich
und profan sachen eroffnet und erleutert guͦt sein laßen welte, mit hayterm
andringen, was religionsachen beträfe, das man uns bey den landsfriden und
andern ufgerichten brief und siglen bleyben liesse und wider die zuͦ handlen
niemand stattgeben noch zuͦsechen welte. Dan wo söllich ansprachen söltind uff
die pan gelaßen werden, so wurd der articul, die bewilgung auf ain general
christenlich concilium dienende, nützit fruͦchtbarß in imm haben, sonder
wurdind mittenzuͦ von denen, die unserer religion große fygend sind,
onvexiert und umzogen nit bleyben, und wurde ja unser sach aller dingen von hand
geben sein; daß so loblichen orten (ich wil der zuͦgwandten geschwigen) gar
schmächlich und gar onanstendig sein wurde.
^$Meinß bedunkhens aber wirdt gar von großen nöten sein, das gemelte vier stett
Zurich, Bern, Basel und Schaffhausen hinder ainandern (dieweyl doch die sach
gmain ist) gar nit endtschliessind, und ob man zuͦ ainer und ainhelliger
antwort khomen möchte, were das allerbest; dan unser ainikhait nit allain den 7
örtern, sonder ouch dem kayser so vil mer in den ougen gelten würde, so vil
minder wir söllicher ansprachen duldig sein möchtend.
^$Die sag ist bey uns, der bischof von Costentz welle der sach nit aller dingen
zuͦfriden sein, das sein sitz und cathedra sölle in ainer herrenstat sein und
nit in ainer fryen statt, in welcher er doch von alterßhar große und gar
nachend alle gwaltsamen gehabt hab. Ich gedenk aber, disse gesellen werdind sich
wol verainbaren. Got welle ain loblich aygnoschaff behuͤten.
^$Ich schicken üch hiemit ain abschrifft deß ayds, so ain statt Costentz demm
herrn Niclaßen von Bollwiler in namen Ferdinanz und seiner sönen gethon; darin
ir sechen werdend, das man dess fridstands der erbaynung wenig darinn gedacht,
sonder wider alle welt sy ze dienen und raysen verpflicht hat.
^$Pitt üch, wellet meinen herren den burgermaiste[r]n die sach der zuͦgwandten
stetten und gloubensgnoßen ouch dermaßen inbilden, das man üns niendert
außschließe, wiewol ich nit zweyflen, dann daß iederman desselbigen gUtwillig
erfonden werde, zuͦvor mein g[nädige] herren von Zürich.
^$Saluta mao nomine Musculum nostrum. Scribam ei brevi curaboque tecum omni mea
cura et opera, ut aliqua ei, et honesta quidem et quoad fieri poterit liberali,
conditione provideatur. Vale cum doctissimo collegio cumque uxore, liberis et
tuis omnibus. Sangalli, III. calendas Novembres, anno MDXLVIII.
<un>Ioachimus Vadianus.
<tx>Ich hab für und für die fantasey in mir: dieweyl die untreuwen und
tyrannischen prattiken die religionsachen in teutscher nation so großlich
zertragen und verrwiert hat, das got ainer aydgnoschafft wol die gnad geben
möchte umb der styffen leere willen, das man in dissen spännen der religion
große din[g] erholen und vilen landen zuͦ erhaltung der warhait großer
fuͤrschub geschechen möchte durch die gelerten, wolverstendigen leut, so ain
aydgnoschafft gotlob an vilen orten hatt, wan allain die 5 ort in das aynig
bewilgtind, das unsere gelerten zuͦ der zeyt, alls die noturft fordern wurd,
frey offentlich ir vorhaben möchtend an den tag khomen laßen und darum nit
beklegt noch angefochten wurdind noch werden söltind, sam sy wider den
landtzfriden gehandlet hettind; dann zwar alle recht vermögend und ouch
natürliche billikhait erhöuscht, das man bayden taylen ir anligen frey und
allenklich zuͦ eroffnen zuͦlaßen sol, damit das erkennen sol, vil mer der
billikhait gemäß sein möge; dann ainem tayl alles zuͦlaßen und demm andern
alles abstrikhen nit allain unbillich, sonder ouch unchristenlich und tyrannisch
ist.
<lz>[Adresse:] [Doctissimo v]iro D. Henrycho [Bullingero, c[larissimae urbis
Tigu[rinae episcopo, amic]o colendissimo.
