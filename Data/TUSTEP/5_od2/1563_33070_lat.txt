<nr>[33070]</nr>
<ae>Theodor Beza an Bullinger</ae>
<od>Genf, 5. Juni (1563).</od>
Zürich ZB, Ms
F 62, 10. / Orig.
(Aut.)
Ep.Calv. 3963 (XX, 37f) Exc.
Legi, mi pater, quae nuper ad Calvinum nostrum scripsisti, proque
tua ista de me solicitudine vere paterna magnam tibi caeterisque
fratribus gratiam habeo et habebo, dum vivam.
Caeterum de rebus
Gallicis, quo in statu essent, quum inde discederem, statim post
reditum meum ad vos copiosissime perscripsi.
Literas aurigae
cuidam vestrati commisi et addita etiam mercede diligenter
commendavi ac proinde vobis iam tandem redditas esse existimo.
Quae nunc nobis nuntiantur, non adeo sunt laeta, amiraldum
videlicet domi se continere suorum praesidio adversus Guisianae
caedis ultores.
Princeps noster cum Andelotto sunt quidem in
aula, sed quid cogitent, nec scio nec coniicere possum.
Aurelii
intromisso Helvetico praesidio incipiunt a praefecto provinciae
(Prov.?) iniquissime tractari; multis locis non admittuntur
fratres.
Lugdunenses utinam ad iniquissimas conditiones brevi non
adigantur! Et ista omnia iis accepta ferimus, qui stultissime
putarunt blanditiis posse mitigari, in quos summa severitate
fuerat animadvertendum.
Video tamen ecclesias instaurari
quotidie, et certe, velit nolit cedere antichristus, brevi, ut
opinor, profligabitur.
Quod de illorum<gr>kreajagwn</gr> conatu
scribis, verum est; sed parum effecturos confido, quoniam non
modo praevisum est iam pridem hoc malum, sed etiam paratum
remedium, et scio fore, ut omnes ecclesiae summo consensu et
constantissime totum illud repudient.
Precibus tamen opus esse
fateor, ut ecclesias tam crudeliter et tandiu armis vexatas ab
intestinis dissensionibus liberet.
Spero nos brevi et de hac re
et de plerisque aliis multa accepturos, de quibus te [certiorem]
faciam.
Calvinus noster nuper . . . . . . . . . . mem habuit et
domi deambulat, sed mirabiliter est exhaustus.
Respiciat nos
omnes in eo dominus idque a nobis avertat, quo nihil tristius
possit huic ecclesiae et multis aliis his praesertim temporibus
accidere.
Bene vale, mi optime et plurimum observande pater.
D. Iesus te
salvum et incolumem nobis praestet sanctisque tuis laboribus
magis ac magis benedicat.
Genevae quinta iunii.
Optimis doctissimisque fratribus nuper istic professoribus
designatis uberrimum omnium benedictionum incrementum precor a
domino et reliquos omnes cupio meo nomine quam officiosissime
salutari.
Tuus Beza.
Zanchum Argentinae nuper neque vidi neque videre volui.
Libri duo
Dialogorum Ochini nuper Latini facti et Basilęae editi multos
bonos et doctos offendunt, quod in iis dicant maximarum haereseon
argumenta clare et perspicue explicari, quae nullis aut certe
infirmissimis rationibus diluantur.
Addunt etiam curiosis et
vanis speculationibus eum multis locis indulgere et scripturae
locos saepe distorquere.
Ego librum vix inspexi.
Vos, quid rei
sit, plenius, si videbitur, cognoscetis, ne crescant offendicula
et ut ecclesiae vestrae existimationi consulatur.
Eximio Christi servo d.
Henrico Bullingero, domino et patri mihi
plurimum observando, Tigurinae ecclesiae vere fido pastori.
Tiguri.
