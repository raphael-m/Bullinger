<nr>[39045]</nr>
<ae>Celio Secondo Curione an Bullinger.</ae>
<od>Basel, 23. Juli 1569.</od>
ZÃ¼rich StA, E II 377, 2463. / Orig. (Aut.)
Caelius Secundus Curio S. per Christum Iesum.
Non sumam mihi nunc ea tibi, optime ac venerande frater et
domine describenda, quae indignissima proximis diebus a
certis hominibus adversus recte sentientes, vestra quoque
ecclesia et schola notata, acta concionibus etiam plusquam
tribunitiis eorum certe persona indignis agitata sunt; sed
eadem commodius ab eo, qui tibi hasce literas tibi reddidit,
tibi notissimo, qui eius rei gratia ad te mittitur, audies.
Nunc igitur nihil aliud faciam, quam ut te rogem, eius
orationi eam fidem habeas, quam omnibus bonis, qui in hac
civitate vobiscum sentimus, esses habiturus, eique in iis,
quae abs te petet (nihil autem petet, quod ex dei gloria et
bonorum usu non sit) adesse velis, ne hypocrisis veritatem,
tenebrae lucem, malicia bonitatem eludere, obscurare,
corrumpere atque impedire, quod omnibus modis studet,
possit. Horum autem omnium una cautio est eaque summopere
necessaria, uti cum paucis iisque fidissimis communicentur,
ne cui vulgata obsint atque impediantur. Me vero eodem animo
erga te esse scito senem, qui olim iuvenis fui, cum primum
ex Italia tanquam ex naufragio abs te accepti et recreati
sumus; tunc enim annum agebam quadragesimum, nunc sextum et
sexagesimum, breve quidem, si temporis velocitatem, longum,
si a patria illa coelesti, ad quam pia fides anhelat,
exilium et quibus exerciti sumus malis, spectare velimus.
Tua vero aetas, carissime frater, quam longe absit a mea
quoque modo senectutem istam tuam laudatissimam feras, scire
aveo;  nam quod nostrorum carissimorum funera attinet, pares
fere videamus, nisi quod mihi deus coniugem amantissimam
servavit et ut servet precor, tuam pietate praestantem
transtulit. Oremus patrem illum coelestem eiusque
sempiternum filium, ut nostri misereatur reliquiasque
conservet nostras et, cum hora venerit, ut nobis quoque ex
hoc fragili tabernaculo emigrandum sit, volentes atque laeti
vitae autori pareamus.
Vale, mi domine et frater semper colende, cum tuis omnibus.
Basileae  23. iulii 1569.
Clarissimo viro d. Henrico Bullingero, [eccl]esiae Tigurinae
[ant]istiti integerrimo, domino et fratri colendissimo.
