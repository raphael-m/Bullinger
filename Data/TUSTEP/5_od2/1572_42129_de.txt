<nr>[42129]</nr>
<ae>Bullinger an Tobias Egli.</ae>
<od>Zürich, 22. August 1572.</od>
Zürich StA, E II 342a, 671f./Orig. (Aut.)
Graub. III, 359f. R.
Min willige dienst und alles guͦts bevoran. Lieber herr
und bruͦder, ich kan üch
nitt verhallten, das gesterigs tags uff dem abend zuͦ mir
kummen ist Johannes
Ganthnerus, sich mir zuͦ erckennen gäben   -   dann ich
inn sunst nitt beckendt
hätte   -   und mir vil und lang klagt, wie imm sine wort
vil anders verstanden,
dann er's geredt habe oder joch gemeint. Dann er kein
töuffer sye noch der
meynung, das man ein yeden machen lasse, was er wölle, und
sye doch sines
diensts entsetzt, da er doch underschriben hab confessioni
Helveticae und weder
in wenigem noch vilen darwider sye; begäre ouch an mich
zuͦ wüssen, weß er gägen
mir beklagt und vertragen etc. Gab ich imm antwort: nieman
hätte inn vertragen;
ein ersammer radt zuͦ Chur habe offentlich in siner sach
gehandlet, inn verhört
und geurteylt. Das habe ich vernommen und sye ein offne
sach, darby ich's
blyben lasse und mich wyter nitt ynlege; dann ich halt's
darfür, ein
ersammer radt habe imm nüt unrächts zuͦgefuͤgt etc. Und
do er vermeint, er
were nitt gnuͦgsam verhört; man hätte inn ouch nitt rächt
verstanden, sagt ich:
'Man hat üch verhört, und hat üch ein burgermeister
gefraget, da ir
geantwortet etc. Lieber, sind ir so unschuldig und uffrächt,
so schribend üwer
gmuͤt inen richtig zuͦ und thuͦnd dann nitt anders
oder darwider.' Sagt er
: [Ich hab]s gethan; hilfft aber nüt. [Sagt ich:] So kan
ich
imm wyter nüt thuͦn; ich laß es bliben, wie es ein
ersammer radt gemachet
hat: [Beschloß er:] Ich bitten umb christlicher liebe, du
wöllist mir
noch die liebe bewysen und umb das wärben, das man mich
ruͤwig blyben lasse by
dem minen in minem guͤtli; da wil ich nieman leydts
thuͦn, setzen min sach
gott heym etc.' Sömlichs hab ich üch wollen anzeygen, hab
alein summam in yl
begriffen.  Demnach bitten ich fast früntlich, ists jenan
müglich, ir wöllend
abstellen, das David Setzer zuͦ Basel, der arm gesell,
ruͤwig gelassen werde,
damitt ouch ich zuͦ ruͦwen kumme. Ir habend mir nach
Martini ein brieff gesandt
by m. Jacob Geßner, darinn ettwas gällts, da ich doch achten
nitt vil gesin,
diewyl der brieff geschmidig und nitt schwerr. Den hab ich
uff üwer pitt und
begären gen Basel gefertiget; ich möchte lyden, ich hätte
inn nie angenommen zuͦ
fertigen; dann wie ich inn versorget und darnach vernamm,
das nüt ußgericht,
ward ich fast angsthafft; dann ettwas zyts fürgefallen, das
ich nitt me wust,
durch wen ich inn geschickt; dann der geschäfften so vil und
ich nunme
vergäßlich, das ich gar gestanden was, biß das ich uß dem
truck bericht, das ich
inn versorget durch David Setzer von Basel und das Julius
Santerentianus inn zuͦ
mir gefuͤrt, da ich inn nun beruͤfft und fraget, kondt
er mir anzeigen, das
ich vilgedachten brieff Daviden gäben, deß ich mich ouch wol
widerumb besindt.
Schreib daruff uff erfordern eins gesandten doctor Stupano
selbs, wie die sach
ergangen. Daruff kumpt dise wuchen har David Setzer mitt
klag und sagt, er
beckenne, das ich imm gesagt von einem brieff d. Stupano
zuͦgehörig, darinn
gällt etc., da er geantwort, er kenne den doctor Stupanum
nitt. Daruff ich
gesagt "So gäbendts nun doctor Zwinggern", und hab im daruff
ein paquet gäben,
gen Parys doctor Ramo zuͦgehörig, und das habe er d.
Zwinggern gäben und den
brieff St[upani] nienan veruntrüwt. D. Zwingger aber sage,
wie er ouch an mich
geschriben, er habe das paquet empfangen und hinwäg in
Franckrych geschickt,
wüsse von keinem brieff nüt, darzuͦ hab ich imm nüt von
keinem brieff, Stupano
zuͦgehörig, geschriben, das nun war ist; dann ich das
paquet oder brieff in
Franckrych vorhin gerüst und hat des brieffs uff dem tisch
vergässen, daran mich
Julius manet, das ich inn zum paquet thett, wie Julius
gesähen. Nun ist David
ein frommer, redlicher gesell, hatt derselben zyt ettlich
gällt me zuͦ fertigen
empfangen und trüwlich ußgericht, das ich imm keiner unthrüw
zyhen kan noch vil
minder den herren doctor Zwinggern etc. der da sagt, er habe
den brieff nitt
empfangen. Wie es nun gangen und wie er verloren [oder]
wohin [er] kumen sye,
das kan und weiß ich nitt zuͦ gedencken. Sol es der arm
gesell widersetzen, der
mir daran gedient, das er mir inn abgenommen, und ich inn
nitt verdencken kan,
ists mir seer leyd und imm beschwerlich, es sye glych vil
oder wenig. Söllt es
dann uff mich kummen, wer ich ouch nitt fast willig, das ich
das für mine dienst
empfahen söllte, one das ich diser zyt och diser sach halben
me dann gnuͦg
beunruͤwigt bin, und ist mir dise sach widerig. Ich hab
ouch kein lhon Daviden
gäben, den brieff oder paquet zuͦ fertigen; dann er sunst
gar willig was.
Dorumb, ists müglich, so handlend in diser sach, wie ich üch
vertruw.
Hiemitt schicken und schäncken ich üch und d. Ioanni Müllero
zwey buͤchli,
yedem eins; wirt üch wol gefallen, weiß ich wol. Gäbend
Müllero das sin; er wirt
üch die zytungen gäben, die ich üch beyden geschickt.
Dominus tecum.
22. augusti, Zürych, 1572.
Bullinger.
Dem wolgelerten, frommen uind getruwen herren Tobia Egli,
pfarreren zuͦ Sant
Marin zuͦ Chur, sinem lieben herren und bruͦder.
                   Chur.
