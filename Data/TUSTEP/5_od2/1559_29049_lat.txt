<nr>[29049]</nr>
<ae>Johannes Haller an Bullinger</ae>
<od>
Bern, 30. März 1559.
Autograph: Zürich StA, E II 371, 739 und 738.
Gedruckt: CO XVII 486-490 (Nr.3034)
(E II 371,739) S. Non dubito mirari te, colendissime domine compater, quid Lausannae egerimus, et quis nunc sit illius ecclesiae et scholae status.
Cognosces tamen hoc ex iis quas ad fratrem scripsi, qui eas tibi communicabit.
Scripsissem citius si nuncium habuissem.
Tuas quas ad Viretum scripsisti una cum meis nimis sero accepi.
Cum enim nobis hinc discedendum esset et nuncius qui ad vos missus erat nondum venisset, mandavi meis, ut si quę interea abs te literae adferrentur, curarent eas
illico ad me aut Lausannam aut Morgias deferri.
Cum vere illae venissent tradiderunt eas cuidam cursori, qui tamen in itinere nos non offendit, et dum ille illuc proficisceretur, nos domum revertebamur.
Itaque reversus post aliquot demum dies tuas ex Sabaudia remissas accepi.
Quoniam tamen illae quas ad Viretum scripsisti visae fuerunt utiles quę adhuc ei exhiberentur, curavi ut confestim ad ipsum deferrentur.
Confusissima sunt omnia illic.
Quid in ecclesiis istis laborarint nescio.
Hoc scio,
vix tantum offendiculorum eos in ecclesia illa invenisse, quantum nobis nunc reliquerunt.
Schola fere prorsus est desolata.
Deliberabitur tamen his diebus de illius instauratione.
Audimus eos, qui Genevam concesserunt, apologiam adornare.
Cui fortassis nostri respondebunt, et ita posteriora semper peiora erunt primis.
Quantum inde offendiculi detur vicinis Friburgensibus et Valesianis, potes ipse cogitare.
Ego non video spiritum esse Christi, qui illos homines agitat.
Nunc vexant illos, qui
passi sunt [se in] illorum loca substitui, quorum tamen aliquos prius [pro] summis amicis habuerunt et putant neminem bon[a con]scientia ipsorum loco servire posse.
Vocant eos ventres.
Vellent ecclesias prorsus potius desolatas manere, quam alios substitutos.
Ex manentibus etiam multi adhuc sunt, qui eam pertinaciam induerunt, ut neque eligere cum aliis quemquam velint, neque etiam se eligi admittant.
Et tantum est in multis locis schisma, ut nec diaconi cum pastoribus, aut pastores cum diaconis
in eadem ecclesia ministrare velint.
In summa, confusissima rerum facies est.
Quomodo ipsi coram deo respondere possint, qui ornatissimas ecclesias eo deduxerunt sua importunitate, nescio.
Tu ora pro illis et nobis dominum, ut spiritu suo ferocia ista ingenia compescat et tranquillitatem ecclesiis suis reddat.
Novi nihil habemus, nisi quod bellum de novo recrudescat iterum.
Nostros ex Francofurto mercatores hodie expectamus, ex quibus fortassis aliquid cognoscemus.
Tu quaeso nobis, si quid
receperis, imperti. 12. martii obiit d.
vennerus Ioannes Rodolphus a Grafenriet, 22. eiusdem secutus est ipsum Frischingus senex, affinis tuus.
Hac septimana d.
Hieronymus Manuel, tribunus, sen.... vennerus, ut nos vocamus, factus est vir integer et cordatus.
Tres etiam novi in senatum lecti, quorum nomina ad fratrem scripsi.
Alias quod scribam, non habeo.
Affines tui, socer item meus, Musculus, mater et fratres mei omnes te salutant.
Bernae penultima martii 1559.
Remitto tibi apo­gra­phum tuarum et d.
Martyris ad Viretum literarum et ago tibi pro eo magnas gratias, pro literis etiam ipsis ad Viretum scriptis nostro omnium nomine.
                                                    Hall[erus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
