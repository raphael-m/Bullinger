<nr>[25018]</nr>
<ae>Georg Frölich an Bullinger</ae>
<od>Neuburg, 14. Februar 1555.</od>
Zürich StA, E II 346, 304. / Orig.(Aut.)
S. D.  Ante proximas meas tibi cum Cunraadto Zvigkio nostro
elapso ferme bimestri scripsimus et rationem fidei nostrę
chartis mandatam transmisimus, ut pro pietate tua
emendationem et iudicium tuum in scriptis ad me redderes,
neque diffido, quin meę literę per tam certum latorem
ad
te perlatę sint. Quod autem interim nihil literarum ad me
dederis, miror; si interceptę sint, doleo. Ego etsi
prophanis negotiis occupatus sim, tamen gloriam Christi
atque salutem nostram iure omni occupationi praefero. Hinc
est, quod huius sęculi mores et iniquitates nihilo plus
faciant, quam quod non totum me enecent. Audies ex inclusa
summi pontificis Augustani inter evangelicos, quid
confiteantur isti de idolo, quod sacramentum vocant. Utinam
illud verbum, nempe sacramentum in ecclesiam nunquam
irrepsisset aut apud Germano etiam Germanico vocabulo
exprimeretur; certus profecto tunc essem tam ernormes
errores et scandala nunquam adeo radices egisse, taceo
totius papatus fundamenta in hoc unico niti. Novus vero
papatus quid tentaturus sit, brevi videbimus; ob id tot
tantosque esse, qui proximos parietes uri non vident, ex
animo doleo. Comitia nunc Augustę incepta nunquam
finienda
habenda, nimirum ad evangelii exterminationem, quantum in
humanis est. Te valde oro, ut ad confessionem fidei meę
mihi respondeas, dummodo eam percepisti; sin minus, fac
resciam, et tibi denuo transmittetur.
Ad ver futurm est animus invisere Termas, imo pios homines
omnibus Termis salubriores. Si fieri potes[t], ut brevi
respondeas, offitium fidelis amici et fratris feceris. Vale
et libertatem vestram alias in toto mundo collapsam
diligentissime et reverenter salutato . . . . . . .  terras
relictura, non reperatura(?) est. Raptim. Neoburgi ad
Danubium  14. februarii anno etc. 55.
Tuus Georgius Lętus a Lemnicz, vicecancel-
larius Palatini comitis Ottonis Henrichi etc.
Incomparabili viro et fratri meo domino Henricho Bullingero,
gregis Christi apud inclytos Tygurinos pastori
vigilantissimo.
Zur[ch].
