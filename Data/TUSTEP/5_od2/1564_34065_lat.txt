<nr>[34065]</nr>
<ae>Johannes Fabricius an Bullinger</ae>
<od>Chur, 1. Mai 1564.</od>
Zürich StA, E II 376, 103. / Orig.
(Aut.)
S. Si literas priores non signavi, inepte admodum et incogitanter plane feci; etsi enim nihil arcani in se continent, tamen molestum esset eas in alienas manus
devenire.
Sed, ut scias, binas scripsi, et priores quidem Balingketus Clavennensi dedit, qui Basileam per vos proficiscebatur; in illis erat, quid inter
Philippi legatum et d.
Vergerium accidisset, in posterioribus, quid famulus Vergerii perpetrasset, qui postmodum intercessione nostra liberatus est.
Fuimus
autem authores d.
Vergerio, ut, quoniam adversa multa haberet, hinc discederet.
Paruit et se quam primum in viam dedit; discedens autem nescio quae de suo ad
nos reditu pollicebatur nec intelligit bonus senex, quam ad res agendas nunc sit ineptus et plerisque insuper in his partibus exosus.
Si redit, novas de integro
turbas concitabit.
   -        Legatum regis Gallici nec vidi nec conveni, nec ipse congressus nostros unquam expetivit, quod mihi argumento est eum religioni
nostrae non propitium, de quo tamen nihil affirmo.
Quae dominis Trium Foederum proposuit, hic mitto.
Tu per occasionem remitte nam nullum exemplar servavi;
potes tamen octiduum servare et vestris legenda exhibere.
Ego undique sum circumventus; multa mecum ipse disputo, quid sit faciendum.
Unum timeo, ne redeat
Philippi legatus (quem hic non obscure pungit) et res deinde in nervum erumpat.
  -      Ad haec mala accedit ecclesię Clavennensis misera et afflicta
facies.
Ecclesia varie est discerpta, utrinque factiones potentissimae.
Duo sunt ministri: Florillus et Zanchus; uterque suas habet partes et quidem alteri
infensissimas.
Deum immortalem, quid tandem fiet? Pestis Clavennam crudeliter infestat et, ut scribit Zanchus, media civitas infecta est.
Concionantur in
publico foro, non intra parietes etc.
et ne haec quidem dei tam evidens plaga eos redintegrare potest.
Saepe dubito, an aliquid spiritus sit in istiusmodi
hominibus.
Audio tamen Zanchi modestiam praedicari, illius vero alterius rigorem et ambitionem reprehendi.
Sed, quod dixi, partes sunt, et suum quaeque doctorem
defendit, in alterum invehitur.
Habeo tibi gratias pro novis illis, quae paterne communicas.
Perge nobis manum porrigere, quo facilius ex his omnibus fluctibus
eluctari possim.
Deum rogo, ut te nobis diu incolumem conservet.
Vale, reverende pater.
Curię calendis maii anno 1564.
T[uus] F[abricius].
Amplissimo viro d.
Heinrycho Bullingero, domino suo et in Christo patri reverendo.
                                                               Tiguri.
