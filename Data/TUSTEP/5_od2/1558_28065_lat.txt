<nr>[28065]</nr>
<ae>Bullinger an Friedrich von Salis</ae>
<od>ZÃ¼rich, 22. April 1558.</od>
<vo>Chur StA, Ms.
B 1818, 13. / Orig.
(Aut.)
Graub.
II, 72 R.
S. D. Literas tuae humanitatis accepi, et quo longiores hoc gratiores.
Oro autem dominum, ut balneum illud tibi velit esse felix et faustum uxorique tuae, matronae honestissimae saluberrimum.
Filio iterum scabies collum obsedit; accessit ulcus, e quo magna vis purulentiae profluit.
Spero hunc fluxum ipsi fore salutarem.
De thermis nihil cogito, nec conduceret iuvenem tam frequenter lavare.
Consultum minime esset Hectorem aliquo ablegare, cum quod aegre domi in officio retinetur, quid foris
faceret aut quis illos sibi labores sumeret custodiendi illius? tum quod revertens novos mihi pareret labores; de integro enim ille mihi cohercendus esset.
Haec scribo, quod huius aliquid intellexisse aut subolfecisse videor cupere ipsos adire thermas.
Pro diligentia adhibita in revocando meo filio immortales ago gratias; spero illum meis pariturum mandatis.
Nuper misi per Laurentium Lumagam Clavennensem decem coronatos illi et literas, quibus revoco, prius per Bellizarium 4 coronatos misi.
Sufficiunt hi ad sumptus itineris faciendos, unde non est, quod tu des quicquam; interim ago gratias pro prompta tua voluntate.
^$Multa hic feruntur de expeditionibus regum, multa quoque de pacificatione, ad quam perficiendam dicitur conestabilis dimissus ex vinculis.
Affirmant multi Ferdinandum regem coronatum imperatorem ea conditione, ne confirmationem a pontifice petat; ego certum asseverare non possum, nescio, quid verum sit; dum hic ait, ille negat.
Libenter scribendo essem copiosior; sed
negotia avocant.
Sunt hic viri docti, cum quibus nunc per biduum contulimus; sunt et alia multa, ut aegre has scripserim.
Ne tamen nihil darem, has malui exarare.
Accepi literas parentis tui, viri amplissimi, breves, sed senilem prudentiam, candorem et insignem probitatem spirantes.
Salutabis illum officiosissime et dices me patris facturum officium; certe, nisi eius me commoveret authoritas et tua amicitia, hac mallem carere molestia; sed vestri gratia libens, quod possum, facio.Commendo me
vobis.
Salvi sint d.
Traversus, d.
Bergomas et reliqui noti; salva sit tota domus tua.
Vale et iterum vale.
Non relegi.
Tiguri 22. aprilis 1558.
Bullingerus tuus.
Clarissimo viro d.
Friderycho a  Salice, Samadeno Rheto, domino suo colendissimo et fratri charissimo.
^$Samada.
