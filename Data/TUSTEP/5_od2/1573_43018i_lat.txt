<nr>[43018]</nr>
<ae>Christoph Thretius an Bullinger.</ae>
<od>Krakau, 1. Februar 1573.</od>
Wotschke, S. 354f.
Quod nec occupationibus plurimis nec aetate iam devexa
abduci te passus es,
quominus literas ad me humanissimas scriberes, immortales
habeo tibi gratias,
vir reverendissime ac pater colendissime. Nihil enim
gratius, nihil iucundius
afferri mihi hoc tempore potuit epistola tua. Accepi etiam
scriptum elegans et
pernecessarium literis tuis coniunctum, cuius lectio non
modo me mira voluptate
affecit, sed etiam illud ecclesiis nostris spero emolumento
futurum ut cetera
omnia, quae a te erga me proficiscuntur. De statu regni
Poloniae scripsi ad  d.
Simlerum copiose et de omnibus rebus, quae apud nos aguntur,
quas literas
communes vobis esse volo, his adiunxi scripta quaedam, quae
orator Gallicus pro
Andio laborans, ut illum regem nostrum faceret, per Poloniam
sparsit. Austriacus
exiguos habet in hoc regno suffragatores, quod facit, ut non
putemus illum in
regem Poloniae electum iri. Paucissimi sunt, qui partes
illius tuentur et ii
quidem papistae ab Hosio cardinali excitati. Miscovii
valent. Stanislaus nuper
ex Inferiori Germania rediit, Andreas ex Hungaria. Ioannes
Miscovius, incertum
est, quam religionem sequatur, dum studet episcopo Plocensi,
patruo suo,
placere. Iostus [Szadkowski?] post diuturnas cursitationes tandem rediit
tuis admonitus
literis ad suum artificium. Laurentius fungitur officio
ministerii in eo, quo
coepit loco. Nos hic dei beneficio valemus omnes.
Oro, ut ea, quae d. Simlero scribo, diligenter perpendatis
et ad nos de iis
omnibus rebus accuratissime et citissime perscribatis. Vale
felicissime.
Datum Cracoviae calendis februarii 1573.
