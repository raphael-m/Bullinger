<nr>[25021]</nr>
<ae>Pier Paolo Vergerio an Bullinger</ae>
<od>Göppingen, 20. Februar 1555.</od>
Zürich StA, E II 356, 641. / Orig.(Aut.)
Clarissime Bullingere, salve. Ecce tibi 16 Petrarchae
epistolas me curante typis excussas; sat scio te vidisse et
citasse etiam in tuis scriptis; habe tamen mnemosynon*
(*a.R.:memnosynon) tui Vergerii, qui te adeo colit. Poli
liber pro papatu prodibit in proximis nundinis, sed non sine
antydotis. Utinam etiam historia Sleidani posset prodire;
sed vereor, ne Anthiocus curet supprimendam;
scio quid dicam. Comitiis iam rediit dux noster consecutus
scilicet, quod illic voluit; obtinuit enim investitionem,
quam nondum acceperat, a rege quidem honorifice susceptus
atque, ut apparebat, etiam amanter, si modo amor potest esse
inter tam diversos animos non quidem in levicula, sed
gravissima re, nempe in religione, cuius diversitas saepe
solet firmissimas amicitias dissociare et discapere. Facta
fuit propositio, quae tria habuit capita, ut in ipsa
religione quaeratur via concordiae, ut etiam in concordandis
principibus, statibus atque ordinibus imperii via quaeratur,
ut fiat adversus Mahometistas contributio. Sed duo priora
propter ornamentum huius postremi, ne velut illotis manibus
de pecunia agerent. Nunc pergent in tractatione, sed
absentibus omnibus principibus; nam etiam Bavarus recepit se
domum. At interea alia trat... . . . . . . .
. . . . . . . convenerunt enim ad nuptias ducis
Mechelburgensis cum filia ducis Prussiae omnes principes
Saxoniae, rex ipse Danorum, legati miritimarum civitatum
atque aliorum, iamque sunt quinque millia equitum, unde
destinata est ad Ces[arem] gravissima legatio; faba
cuditur in caput ducis Brunsvicensis atque in eos, qui
voluerint eum sustentare; ferunt illic esse Albertum et
miscere omnia. Albertum quum dico, intelligo fulmen contra
pfaffos meos, in summa bella, horrida bella, atque utinam
possim etiam addere sequentem versum: et Tybrim multo
spumantem sanguine cerno, sed cum glossa hac: pfafforum
sanguine aut epicureorum. Quis scit, num forte venerit
tempus? sine, sine, invalescat exercitus utaturque
aliquandiu prospera fortuna, tunc deus suggeret consilia.
Interea papa recuperata per violentiam atque imposturas
Britannia legatum ad comitia mittit cardinalem Moronum, Poli
simiam, ut urgeat reconciliationem cum Germania; quin sperat
sanctissimus antichristus fore, ut et nunc recte imitetur
Angliam. Institutę sunt preces inter illos idolatras,
quibus rogant, ut deus eorum illud lumen prębeat nunc
Germanis, quod Anglis praebuit. O sycophantas, imo demones.
Quid si legatus, qui cum tam nephariis mandatis venit,
cogatur profugere relicto ga[lero . . . . . . . . . . . .
Saxones rem intelligant. Ferdinandus, quem magis amet, habet
profecto neminem. Rogas: quem? me inquam. Iam erat
conquestus me proximas meae patriae eius ditiones veneno
Lutrano, imo Svingliano (sic enim de me) infecisse. Sed ecce
attulit ad eum Satan, quomodo eius animum magis inflammaret
tria mea manuscripta, quae fratri cuidam exciderant in via;
in uno tractabam Polum pro dignitate, in alio Gregorium
papam primam, in 3. monebam fratrem, ut ad me adduceret ex
ea Istriae parte, quae ipsi Ferdinando paret, duos peritos
linguae Slavicae. Quam putas illum fuisse commotum, quales
querelas effutivisse de me, quam acerbe minatum. Iam abierat
inde meus princeps, alioquin cum eo expostulasset; sed cum
legatis non deerit. At vide singulare dei in nos benefitium;
nam summus rex et quidem vehementissime iratus nihil iam
potest contra me homunculum, qui itinere duorum dierum absum
ab eo, et sum cotidie in oculis omnium, ne forte putes me
anxie latitare in aliquibus sylvis aut tenebris. At longius
provehet dominus causam nostram et gloriam eius.
De Anglis certe scias non id fuisse, quod suspicaris, eos,
qui penes vos degunt, fuisse praetermissos, quia penes vos;
immo pro illis impetraram; at placuit domino corda eorum,
qui distribuerunt, ita movere. Quis scit, si reliqui forte
magis indigebant? Certe, quum essem Argentinae, diserte dixi
magistratui reliquisque Anglis principis fuisse mentem, ut
eorum, qui Tiguri essent, haberetur ratio. Ego suspicor
magistratum voluisse favere his, qui apud eos habitant. Non
habet princeps, non habet amarum zelum contra vos ut etiam
contra nullos, quin abhorret eius animus a persequendo dico
ferro ipsosmet Sfenkfeldianos, anabaptistas, Servetanos (non
quod velit tantillum favere, abs t, sed in dissidiis
religionis putat summa caritate et mansuetudine agendum,
exuendam vero severitatem). Scripseras te adornare scriptum
seu apologiam in materia caenę. At ego vellem, ne
exulceraretur, immo non laudo Calvinum duas epistolas
scripsisse, quarum unam ego vidi, alteram ad pastorem
Nirtingensem* (*a.R.:Norl? Nirl?)  in ducatu, alteram ad
Saxonem, in quibus eos, qui contra se sentiunt, excepit
durissimis verbis. Nihil promovet et multum irritat. Meo
iuditio nullum commodius remedium potest adhiberi huic magno
malo, quam ut missis contentionibus oremus dominum. Audi uno
verbo statum causae huius. Anthiocus cum suis perpetuo
urget, ne ferantur Svingliani; aliqui prudentis huius
saeculi, ut placent eum, aiunt se damnari alioquin nullum
verba sua sponte facturi. Quoniam ergo hi, qui ab homine
pendent, nullo tuo aut aliorum scripto patientur se
commoneri, imo in gratiam ipsius Anthiochi prae se ferent
maiorem indignationem, ego vero censerem tacendum, ferendum
dum Anthiocus a nobis; tunc enim omnia tranquilliora.
Salvere iubeo Svinglium, Lavaterum, Iosiam et reliquos,
filios reliquosque in Christo fratres. Orate pro me, qui vos
amo et colo etiam. Si quas literas Schaffusium miseris, mone
Ruggerum nostrum, ut saepe quaerat a doctore Poiero, num
habeat nuncium ad me. Ubi frigora remiserint, id est sub
pascha, spero me venturum tandem ad vos; interim non licet
abire e ducatu. Vale, Bullingere, et me, ut facis, ama. Tuum
pontificale miros risus ubique movet; nunquam enim fuit hic
amplius visum; reddam bona fide. Geppingae (nam hic propter
Tubingensem pestem dego, ut sim proximior regi, qui me in
delitiis habet).  20. februarii 1555.
Tuus frater Vergerius.
Imo inquit meus rex se putare me fuisse Lutranum, etiam quum
fungerer legationibus, sed astute dissimulasse, ut interim
discerem, quae fiant in papatu et in aulis regum, postea
profugerem ad vos et traducerem eos. O ingeniosam
maiestatem. Laelius ostendet tibi epistolam; obsecro te,
adde, immuta, corrige tuo modo; puto te iudicaturum dignam,
quae prodeat in gloriam paparum, famulorum
famularumque suarum, id est regum et reginarum.
Clarissimo viro d. Henrico Bullingero, Tigurinae ecclesiae
pastori, fratri honorando.
