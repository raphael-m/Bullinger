<nr>[23188]</nr>
<ae>Wolfgang Waidner an Bullinger</ae>
<od>Worms, 19. September 1553.</od>
Autograph: ZÃ¼rich StA, E II 361, 300
S.  Pecuniam (in Christo Iesu aeternum colende Bullingere
mihi) ut superiore anno primum humanitati tuae ex nuperis
etiam vernis nundinis ordini amplissimi vestri senatus per
literas pollicitus ad incipientes hasce autumnales nundinas
mox Francofurtum misi ad virum multis nominibus mihi
charissimum d. Hieronymum Agninum iurisconsultum addito
mandato, ut Froschovero vel cuicunque alteri nomine
clarissimi senatus vestri recepturo eam numeraret.
Supervenit postea cum literis ad me tuis ipse Froschoverus,
ex quibus atque etiam ex ore eius intellexi eum illum esse,
qui in mandatis hoc habeat. Gavisus sum plurimum; nam eum
hominem ob synceritatem animi amare coepi et iam in oculis
habere. Huic igitur qualemqualem praebenti de receptis
syngrapham assignabit perferendam ad vos una cum literis
Francofurtum cum ad te atque Gvalterum tum ad sanctissimum
senatum vestrum praemissis. Ecce his ex animi mei sententia
expeditis altera, postquam Froschoverus a me Francofurtum
versus discessit, subito me adversa valetudo, non laetalis,
sic ut addere prioribus illis scriptis meis in praesentiarum
amplius nihil possim, labente subinde calamo ex tremula
manu, nisi hoc unum, quasi repetendo, nam in praemissis
Francofurtum eius rei quoque commemini, ut sanctissimum
senatum vestrum iubeas meo nomine esse salvum et praeterea
securum de transmittendis huc obligatoriis usque ad nundinas
vernales supervenientis quinquagesimi quarti anni. Si inter
vivos repertus tum, satis cito, sin defunctus, testamentarii
mei (inter quos supra nominatus d. Hieronymus Agninus vel
praecipuus) significabunt per literas tibi; tu porro
oretenus senatui, quid de illis constituerim, ubi aut
quomodo servandae, donec et defuncta mea coniuge ad vos
remittantur una cum ultimi mei elegii vel autographa vel
authentico saltem exemplari. Interim, aeternum amande
Bullingere, per viscera Iesu Christi, cui fideliter inservis
totusque consecratus es, etiam eciamque te oro, ut
intercedere pro me apud deum sanctissimis precibus tuis
digneris, ut det misero mihi in vera Christi, unigeniti sui
ac servatoris nostri unici fide foeliciter hinc migrare
idque sensibus integris ac mente bene in Christo composita
et sana; mirum enim, quam pluribus hoc hodie apud nos ob
capitis immensos dolores negetur. Idem una tecum pro me
facere non dedignabitur, ut spero, Gvalterus, iuxta spiritum
vere tuus filius, et caeteri deo amabiles, tui symmistae,
per te admoniti. Si ab aegritudine, in quam repente lapsus,
volente ac iuvante Christo (hoc enim totum in manus eius
prompta et benevola mente resigno) reconvaluero, agam
literis vobiscum iterum; sin minus, hae erunt forte
postremae, utcunque laetius animo hinc evolaturus, postquam
de millenis illis, quantum ad me, negotium nunc perfectum,
cui apud vos benedicat deus, item universis vobis totique
suae apud vos ecclesiae. Amen. Datae Wormatiae ad Rhenum
19. septembris anno etc. 53.
Pietatis tuae amantissimus doctissimusque
Gvolphangus Waidnerus.
Clarissimo viro d. d. Heinrycho Bullingero, sanctissimae
ecclesiae Christi Tigurinae deo amabili episcopo, domino suo
colendissimo et in divinis paedagogo, domino* (*a.R.: viell.
ymo?) patri aeternum amando.
Darunter von Bull.s Hand: "In morbo scriptae, cum forte
putaret se moriturum et has fore ultimas. Septembri 1553."
