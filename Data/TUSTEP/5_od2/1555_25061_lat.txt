<nr>[25061]</nr>
<ae>Wilhelm Farel an Bulinger</ae>
<od>Neuenburg, 16. April 1555.</od>
Zürich StA, E II 368, 336. / Orig.(Aut.)
S.   Quis audiens et intelligens, quę cum Lucernanis egit
d., non ageret gratias deo et patri misericordiarum; Satanas
cum extrema tentaret, nihil potuit in piorum cordibus
prohibente divina providentia, quę electos armavit fide,
ut potenter adversario resisterent, cumque fide victus
hostis corpora peteret satagens per suos, qui excitati sunt
in hoc, ut nomen d. illustretur, perdere pios, unum tantum
potuit hinc auferre, per quem duplici triumpho circumactus
hostis, et piis dat regnans cum Christo fidelis testis
gaudii amplam materiam. Aliorum profligatio quanto superat
omnium regum et imperatorum magnificos urbium et regnorum
congressus, et quicquid summo cum splendore adeunt, intrant
et possidere incipiunt et omnem gloriam, tanto non dubito
tum pulsis tum piis, qui audiunt, est charior, illustrior et
quid non. O felices, quibus contigit evangelium pręsens
omnibus, quę hic sunt. Si narratio tam est grata amantibus
Christi, quia cernere
patrem ob verbum filios deserentem, filium pluris Christum
quam parentes multo facientem, puellas nec a parentibus,
fratribus licet charissimis, sororibus unice dilectis non
posse avelli ab evangelio. Quis Pharao quantumvis obduratus
non flectatur tam pio spectaculo? Mirum, si non fuerint
immutati saxei illi et truces, qui tam pium volebant haurire
sanguinem. Ego, mi Bullingere, si mihi omnium fuisses
acerrimus hostis, non possem te non amplexari ob studium
tuum pietatis plenissimum, quo perrexisti et pergis in causa
tam pia sanctorum fratrum. Quid ergo non accessit tam sancto
amori et charitati verę, qua te in Christo semper unice
observavi, nihil mihi pollicitus de te.* (* a.R.: fehlt ein
non?) Hic te infractum voluit d., et quamvis satis novi
videns te pessimam initurum gratiam ab iis, qui malunt, ut
illic olim mihi dicebat non prorsus malus, tuta sequi
consilia quam fortia, ubi longe deterioribus nunc plena sunt
omnia, qui longe pluris faciunt consilia armis quam verbum
domini tantum, quid ratio iudicet, intuentes, ut non modo
ii, qui pręsunt rebus publicis, sunt affecti, quod sane
valde malum est, verum etiam pastores ecclesię, quod
omnium est pessimum, quod probe nosti, tamen d. pluris
fecisti et verbum salutis quam omnia, deditque huic sancto
senatui meliorem mentem, ut tantum, quod iubetur a d.,
censuerit admittendum nec voluerit contra officium facere.
Adauge, o Christe, tuis gratiam et illustra nomen tuum, ut
pateat, quam bonum sit pendere ex te. Audio multos expulsos,
quibus tam benigne iste pius senatus opem tulit, apud vos
agere, ut liberius omnia agere possint. Ad nos usque
pervenit sanctum propositum de sublevandis pauperibus, qui
inter pulsos sunt, et, ut audio, hac in parte longe aliter
quam in tuenda Christi causa proceditur. Faxit Christus, ut
ratio eiusmodi in ope ferenda pauperibus non tantum in
Lucarnensibus locum habeat, verum etiam in omnibus, qui vere
propter Christum pauperes sunt, siquidem collectę
eiusmodi
non parum facerent in gloriam Christi, dum pauperum ob
Christum profligatorum pie ratio haberetur.
Literas tuas cum ad Viretum miserim et rursum ad Calvinum
Bernam per fratres missus pertulerim ipse, inde factum est
ut tardius responderim. Quid Bernę factum sit, non satis
teneo, neque, quod novi, placet indicare; cum hostibus
veritatis verba non feci neque interfui, dum causam Christi
ageret Calvinus. Pastores officium fecerunt pro doctrina
pietatis tuenda seque unum sentire cum piis testati sunt. D.
Iesus eos servet et plane suo spiritu impleat, ut possint
tam gravi provincię satisfacere; nam admodum gravis est.
Valde me recreas, quod defensionem consensionis gratam habes
et te eam defensurum offers. Arbitror et bonos viros qui
alibi sunt cupere ut consensio plene ab omnibus excipiatur,
quod faciat Christus. Nonnihil a Blaurero, viro insigniter
pio, intellexi quosdam subobscure aliquid carpere, sed vetus
odium eos exagitat. Quando tandem positis affectibus rectius
iudicabunt exspectamus. Tossanus cum aliquot quos Basileae
habet faciens, quamvis paucis ante annos aliquot in
suspicionem veniret, non recti esse cordis et pure non
sectandi Christi, plenius demum coepit et pluribus patere a
capto Serveto, et nuper in persequutione et expulsione
optimorum fratrum, quos indicta causa pellendos per
principem pronunciari fecit. Quumque pro legitimis
pastoribus migrare iussis lupos quaereret subrogandos in
pastorum locum Tossanus, fratres damnati poscerent se
audiri, uno tantum Germano pastore auso libellum porrigere
principi nomine fratrum, princeps benigne annuit, et auditis
fratribus nemo non pronunciavit eos innocentes et
restituendos ministerio. Tamen ne frustra laborasset
Tossanus, et lupi hiantes non remitterentur, suis lachrymis
fecit ut mala damnatio potius firmaretur. Tandem dum
intrudendi erant inprobi rogavit Tossanus num necessaria
esset ad salutem intinctio, lupi praemoniti responderunt
esse. Rogati, probarent scriptura, adduxerunt locum: Nisi
quis renatus fuerit ex aqua etc. Et quia Germanus faverat
pulsis et aegerrime tulerat postremam sententiam priore
iniquiorem, unde invidia gravi laborabat Tossanus, ut pars
vel maxima recideret in Germanum, per eum curavit lupos
interrogari, quum tam varie sentiatur de scripturis, tot ut
sunt capita, ut dicebat, tot idem sensus: num libere
renunciatis haereticis et ipsorum erroribus, Anabaptistarum,
Zvynglii, Oecolampadii, Osiandri et Calvini? Respondent:
Renunciamus. Hic quid dices, mi Bullingere, quale et quantum
monstrum sese proferat improbitas Tossani. Favit ad mortem
usque Zvynglio, et postremas literas, quas cordatissimus
ille vir dei ad me scripsit mense septembri, me tam sancte
admonens ne temere me discriminibus quibusvis exponerem, sed
me servarem ad opus d[omini], et pius vir prius hinc bello
sublatus fuit quam meas acceperit, quibus eum rogaban ut
sibi ipse caveret, cui longe periculosiora imminebant   -
illas, inquam, literas Tossano dedit, non sine commendatione
Tossani, ex quo nunquam potui intelligere quin recte
sentiret de Zvynglio, et quantum possum mente tenere istic
in ecclesia egit, et vivente et post mortem Zvynglii, fassus
et pastorem et ecclesiam pietatem Christi tenere, alioqui
improbissimus fuisset cum hęreticis sponte etiam
communicans. De Oecolampadio quid dicam? Quid de eo non
dixit et sentire visus est? Audivit tamdiu praeceptorem, tam
multos annos in ea ecclesia egit, ut et hodie prae se fert.
Calvinum quid non dixit esse? Quid non in eo saepe probavit?
Nonne hortatus est plebem ut gratiam domini agnosceret in
doctrina quam Calvinus et alii tradiderunt? Fuit in nostris
coetibus et colloquiis, et intimus omnium. Nunquam passus
fuisset Calvinus quidquam in Tossanum dici nec in ecclesiam.
Et nunc Satanas ita occupavit cor Tossani, qui se pontificem
erigit in ecclesiis Mombelgardensibus, pios pellit, improbos
instituit, in hoc suo tam diabolico facinore, Tigurinam
contumeliose damnat ecclesiam et pastorem tam pium
Basiliensem cum pastore cuius pietas sepeliri nec interire
nunquam poterit. Ipsa coram deo non unum Tossanum nec
alterum Germanum, sed omnes quotquot sunt mendaces convincet
et impios et blasphemos. Calvinus patrocinio non opus habet
contra tam insana capita.
Ego novi Lutheri impetum. Quid enim poterat absurdius scribi
in ruinam nostrarum ecclesiarum, quam quod ad pagos
conscriptum ab eo fuit? Taceo de formis loquendi quibus
utitur in negotio eucharistiae, quae sunt portentosissimae.
Et quod scripsit de non mutanda unquam sententia. Quae sane
deberent omnes permovere ut hominem iudicarent tot prorsus
errare coelo. Nolim tamen eum haberi haereticum, neque
ecclesias quas formavit haereticas, quum sciam agnovisse
hominem se nimium fuisse, nec reiecisse confessionem
Basiliensem, nec ecclesias quae eam tenerent: et quod motus
ita fuerit video inde profectum quod, ut in Carolstadio
deprehendit quaedam quae multum aberant a viro studioso
gloriae Christi et qui vere studeret aedificationi et paci,
idem de aliis sensit, et tantum sibi verba dari putavit,
quum ultro propensum hominem instigarent improba flagella:
adeo ut nihil audire neque videre sustineret nisi unde magis
accendi posset. Calvinum unum ex nostris tantum non passus
est, verum etiam magni fecit, neque in virum verbo vel
scripto invectus est. Quum lego apud Lutherum, quod si
Christus praesens panem porrigeret suis ipsius manibus,
suoque ore loqueretur se dare corpus suum, si accipiens non
crederet nihilo minus acciperet, video longe aliam
sententiam viri quam alibi verba sonent, et extra
contentionem, ubi pacatius quid credat scribit, attendendum
puto  magis quam ubi tantum pugnat.
Sed non oportet me haec apud te afferre, quum pacis et
aedificationis sis amantissimus, et qui cordatos et veraces
ames, et non possis non abhorrere a moribus tam perditorum
hypocritarum et hominum tam levium, qui sane sentient quid
agant et quem persequantur. Is qui proditorem non diu tulit
aperte malos ducentem ad capiendum Christum non magis feret
insanum ecclesiarum eversorem, et sponte in pios et gratis
insurgentem . . . . . . .
Cum hęc scripsissem reddebat mihi tuas literas 25. martii
scriptas iuvenis Neocomensis, quas perlegi mire affectus.
Habeo tibi magnam gratiam, quod hominis, cuius ego salutem
opto, tam amanter causam commendas et, quod ęquissimum
est, pro eo petis. Utinam tam velit, quod iubes, quam parati
sumus omnes propter Christum hic tibi morem gerere; nihil
morabimur nugantem illud antichristi de thoro et mensa motis
vinculo manente, tantum velit pie vivere, quod optamus
valde, et in spe sumus, si ad d. ex animo convertatur,
utilem ecclesię Christi futurum. Magis movere oportet,
quod tam insaniant Transrhenani pastores, quibus pater
caelestis oculos plene aperiat, ut discant in ecclesia d. se
gerere, ut oportet. Senserunt manum d. gravem sane, quę
nos gemere ipsorum causa fecit, et nihilo mitiores sunt
redditi, sed magis irritant d., pacem et ędificationem
non
curant nec vident, quę imminent ipsis mala. Christus
summus medicus tam nocenti medeatur insanię, cum hic
agens
tam multos iam refugientes sanarit malo actos spiritu.
Adducamus ad Christum et offeramus sanctis precibus et sano
dei verbo, ut decet, insanię occuramus. Si
Wirtembergensis
aut alius aliquis principet daret operam, ut, quod olim
langravius fecit, nunc facerent, convenirent pręcipui,
sperarem melius, quam hactenus actum sit, componi posse
omnia, cum intelligam doctores probare Consensionem, ut
merito quivis recte sentiens probare eam debet. Tu, qui
nosti, qui sint cordati et quid possint principes, me non
habes opus monitore. Recte vides, quid precibus hic agendum
et sana veritatis affectione et defensione; gaudeo te ad
utraque paratum. Componat ita Christus eos, qui veritatem
habent, ne quid nisi sane et sancte agant, dicant et
scribant in pia hac causa, et ut veritate superiores sumus,
ita in omnibus vincamus et ita sanabiles d. lucrifaciamus.
Habebam pro insigni miraculo, quod audieram uxore licet non
credente evangelio, dum pius vir Locarnum propter evangelium
in exilium abiret, secutam fuisse virum et rursus, ubi uxor
evangelica emigraret, virum licet pontificium cum uxore
profectum. Sed ut vides ex iis, quę ad te scripta
[sunt], plene evenisse, quod prędixit Christus,
cui sit gloria et honor, tibique adsit, ut, quod facias,
perficias, consoleris, horteris et corrobores fratres, ut
pergant strennue, quod det dominus. Perditissimi cornuti cum
idolo in perniciem sui et aliorum nato, per quod Hungaria,
Bohemia, ut alios taceam, iniquissima perferunt, dum malis
artibus satagunt salutem profligare, evangelium prorsus
auferre, sentient brevi, quid sit contra lapidem impingere.
Christus det, dum reprobi sese prorsus perdunt et iram
gravem in sese provocant, omnes serio ad d. convertamur et
plene sentiamus paternam et misericordiam et grati toto
pectore ipsi serviamus pure et sancte. Creatores novi dei
eum non facile conflabunt; mirum sane misellum quemvis
vasulum posse innumeras crustulas deum, ut aiunt, facere
quinque verbis ubicunque posseque illum deum quibusvis dare,
includere et excludere et tot cardinales, nisi una
conveniant Romam accurrentes diuque in conclavi agant, non
posse ex homine, licet creator sit creatoris, nam sacerdotem
esse oportet, semideum facere vel ad summum deum in terris.
Visitet deus horrendam illam Babylonem et plene confundat
omnes, qui ope, consilio, voto et quovis modo incumbunt, ut
surgat, stet e duret, faxitque, ut cito eorum vota
perficiantur, qui prorsus exterminatam cupiunt et solum
optant Christum regnare. Vale bene; Christus te diutius
servet ecclesię suę incolumem. Cupio amanter et
reverenter tuos collegas salutatos; collega te salutat.
Neocomi 16. aprilis 1555.
Tuus ex animo Farellus.
Pręclarissimo Christi servo Heinricho Bullingero, pastori
fidelissimo ecclesię Tigurinę, fratri et symmystę
plurimum observando.                          Tiguri.
