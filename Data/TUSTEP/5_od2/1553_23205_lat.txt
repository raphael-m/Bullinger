<nr>[23205]</nr>
<ae>Simprecht Vogt an Bullinger</ae>
<od>Schaffhausen, 16. Oktober 1553.</od>
Zürich StA, E II 337, 564.
Gratiam et pacem a domino patre per Christum Iesum. Vellem
quidem tua, quantum posset fieri, non abuti benevolentia,
Bullingere humanissime, eoque maxime, quod videam tua studia
tuosque labores pluris esse, quam quod a quovis interturbari
debeant. Cum tamen aut ecclesiae aut privata necessitas me
eo adigat, ut alio converti non possim, non dubito, quin te
talem praestiturus sis, qualis hucusque erga omnes fuisti,
nempe humanissimum benevolentissimumque.
Est igitur, cuius gratia te per literas appello, et commune
et privatum negocium, in quo tu unice nobis poteris
praestare haud vulgare emolumentum: commune, quod
respublica nostra indiget hypodidascalo seu provisore; nam
alter in parochi in Paradeiso demortui locum suffectus est.
Si igitur quis esset apud vos probus, doctus, diligens,
cuius opera iam vobis non esset opus, rogo eum ludimagistro
nostro, latori harum, indices. Is conditiones omnes illi
enumerabit. Gratum sane facies et reipublicae nostrae et
nobis. Privatum, quod habeo, partim habeo commune cum
caeteris fratribus et symmystis meis, partim mei capitis
periculo agitur. Nosti Finslerum a senatu nostro
exautoratum; is iam omnem culpam in nos transfert, et
quantum intelligimus, suis calumniis nos apud fratres mire
proscindit, idque iniuria, deum testor; nam sua avaricia,
qua plus quam foeneratorio animo grassatus est in quosvis,
se ipsum eiecit. Aliquot antea per Iacobum nostrum
intellexisti fraudes, quibus hucusque egit. Et quando ipsi
visum est nostram apud bonos fratres vellicare
aestimationem, quamvis animus erat amplius nos nihil ipsius
negotiis involvendi, tamen, quia facile nancisci potest
fidem apud eos, qui hominem non aeque ac nos intus et in
cute noverunt, visum est fratribus meis mihique, ut apud te
innocentiae nostrae causam ageremus. Igitur sic se habet res
omnis: ea hora, qua magistratus noster ipsum nobis omnibus
insciis nihilque minus sperantibus exautoravit, me convenit
voluitque, ut una cum tota nostra synodo apud senatum pro
ipso incederemus. Ibi ego statim indico homini, quod, si
nobis in manibus fuisset, iam dudum ipsum missum fecissemus,
neque intelligere potui aliquem in tota nostra congregatione
fuisse, qui ad preces ipsius consensisset. Miris tandem
artibus se rursus intrudere voluit, sed omnia frustra, neque
quidquam aliud inde assecutus est, quam quod mutae ipsius
fraudes inde detectae sunt, quae alioquin sopitae
permansissent. Nam, ut caetera praeteream, an non haec est
usura intoleranda, quam adversus pauperem quendam
parochialem ante biennium exercuit? Is cum una cum familia
et fame et aere alieno premeretur, Finslerum convenit orans,
ut sibi aliquantum argenti mutuo det. Finslerus primo
negavit se quidquam habere; tandem, cum alter instaret, eo
hominem adigit (premebatur enim plus quam adamantina
necessitate), ut in has pactiones descenderet: numeravit
illi sex taleros et  aliquid minuti aeris, deinde habuit
debitores hinc inde sparsos, quorum debita ipsi exigere
debebat, quorum summa una cum argento numerato excreverat in
quadraginta florenos; eorum censum annuum, nempe duos
florenos debebat dare, neque adhuc alter, quamvis magno
labore sumptuque incubuerit, potuit omne aes, cuius annuam
usuram per biennium iam numeravit, corradere. Quatuor item
floreni ipsi restant exigendi, quos iam dudum desperavit se
recepturum; nihilominus, quasi eos in usus suos receperit,
cogitur censum enumerare. Praedes habet, ut, quacunque hora
sortem cum usura exigat, cogantur esse persolvendo. Annon
haec est usura intoleranda praesertim in ministro verbi? Sed
de hoc satis. Lachrymis, viduitate liberorumque copia tantum
potuit apud amplissimum senatum, ut darentur ipsi literae
testimoniales, meliores quam promeritus sit, utque caussa
ipsius in civilem mulctam sit versa, cui nos non obstitimus.
Alterum, quod nos angit meique cum capitis
periculo agitur, excivit nobis Ioannes Winzürn, olim
parochus in Weningen; is qualis sit, tu ipse nosti; hic nos
omnes tam misere (ut audimus) proscindit, ut, si vera
loqueretur, nos nostri paeniteret. Involvit omnes communi
crimini: ait se per nos eiectum tum e ministerio tum ex
agro oppidi nostri, eo quod neminem doctiorem tolerare
possimus, veritos, ne iudicio ecclesiae nostrae primas
ferat. Apud eos, quibus verba non facit, sed dat, forte
aliquem consensum habet; qui hominem norunt, facile odorant
sycophantiam merissimam; non enim nos, sed immunda,
intoleranda item scortatio, adulteria item multifaria ipsum
evomuerunt. Saepius per nos, synodum, consistorium admonitus
resipere noluit, quin iniquitatem iniquitati addere sategit,
donec periurium adulterio magno cum ecclesiae scandalo,
communi item ministrorum infamia addidit. Eat nunc et nos
famosissimus homo infames reddere curet. Neque satis ipsi
visum est scelerum, nisi scelus sceleri addat meque suis
sycophantiis sic involvat, ut extricandi neque spacium neque
locus detur. Probe percallet hanc artem, sycophanta
deterrimus a verisimilibus aggreditur innoxios, ut fidem
sibi inde conciliet mendaciis suis in extremam miseriam
praecipitandi etiam innoxios. Quam felicem autem per
immortalem deum nactus est calumniandi materiam: ante
aliquot annos nosti mihi non parvam apud quosdam senatorii
ordinis Tiguri calumniam structam super pontis nostri
caussa; quae quod verisimilia visa, facile a quibusdam
credita est. Purgaveram me, ni fallor, erga humanitatem
tuam, adeo ut me purgatum in universum crederem. Nunc per
hunc nebulonem incrudescit calumnia; ait me pro concione
invectum in amplissimum vestrum senatum; mentitur impudens
monachus in caput suum (honos sit auribus tuis); testabitur
nos senatus noster, testabitur tota nostra ecclesia. Plura
hac de re loquutus sum ad d. I[oannem] Wolfium quam
unquam alias. Voluissem velimque adhuc litem hanc aut iure
aut benevolentia decisam, ne subinde ansa nostris daretur
malevolentiae erga vestros; non enim minima fuit causa
miserae ill    cum Gallo rege foederationis, cum essent, qui
clamarent se potentem habere vicinum, oportere se conformes
facere caeteris Helvetiis, ne destituti omni et auxilio et
favore tandem forte per extraneos pessum irent. Sed quod
locutus sim aliquid, cuius me adhuc paenitere possit aut
quod apud amplissimum vestrum senatum loqui adhuc et liberae
fateri non auderem, deus prohibeat. Nam a matre Tigurinus
sum, affines et consanguines et Tiguri et in agro Tigurino
plures adhuc habeo neque unquam male velle possum Tigurinis,
quorum in dioecesi evangelium renatum nobis etiam
communicatum est. Quare, humanissime Bullingere, si quando
animadverteris per hunc impurum hominem structas esse
insidias, rogo, me sic excuses, ut vel purgandi me locus
mihi apud amplissimum senatum vestrum reliquus sit. Wiewol,
thäte man dem meineyden man sine recht an, so möchte ein
biederman vor im gnesen. Iam patrocinium aliud non petimus,
nisi quantum cum honestate, veritate et iustitia coniunctum
est. Teque oro, ut verbositatem hanc aequi ac boni consulas.
Salutant te symmystae nostri. Salutem item nostro nomine
dicito domino Pellicano, Theodoro, Gvalthero item nostro
atque Frisio. Interim vale diu ecclesiae Christi incolumis.
Scaffusii Galli anno 1553.
Tuus ex animo Simpertus Vogthius.
[Adresse fehlt.]
