<nr>[24113]</nr>
<ae>Johannes Haller an Bullinger</ae>
<od>Bern, 26. April 1554.</od>
Zürich StA, E II 370, 197. / Orig.(Aut.)
S.  Quid a nostris promulgatum sit contra eos, qui in
militiam abeunt, ex fratre meo, opinor, iam cognovisti; misi
enim ad illum edicti exemplar iussique, ut illud tibi
communicet. Ex illo, quis sit nostrae reipublicae ex hac
parte status, coniicere poteris. Liberavimus nos animas
nostras; non enim pro publicis tantum concionibus clamantes
invisos nos reddidimus, sed ipsum senatum accedentes
oratione longa peccati huius enormitatem et consequentia
mala exposuimus. Impetravimus vero hoc, quod vides, et
quamvis nescio quam magnae severitatis speciem habeat
interdictum hoc sub poena corporis et bonorum, ut vocant,
ęditum, tamen me multo magis affigit, quod hoc ipsum,
qualequale sit, apud plęrosque et inprimis potentiores ex
corde non syncero proficisci cerno. Video enim (ut meae me
fallant coniecturę) omnia huc dirigi, ut lento pede vetus
reducatur corruptio, illa inquam, quę apud Basilienses et
Scaphusianos, proh dolor, iam obtinuit. Turpe esset semel
prolabi; per gradus ergo ad hunc infernum denuo descedendum
erit. Spero tamen dominum pro sua bonitate et prudentia
irrita facturum contra voluntatem suam concepta consilia.
Nec enim dubito, quin, si abeuntes nunc aliquid, quod valde
metuendum est, paterentur adversi, veterem redituram
severitatem, quamvis interea nemo sit omnium, qui videri
velit quicquam constitutionibus derogare antiquis. Ideo
leges pristinę de pensionibus, foederibus et militia
mercenaria denuo sub proximum paschae tempus, quo
magistratus eligi solet, lectae, confirmatae et iuratae (ut
sic loquuntur) sunt; nihil enim illae certi continent de
poena proficiscentium in militiam; libero illa magistratuum
permissa est arbitrio. Ideo putant sibi hac ex parte licere
constituere, quicquid pro temporum ratione visum fuerit,
ideoque nec nunc certam aliquam nisi generlaem istam
decernere voluerunt poenam. Non itaque tam sunt deplorata,
ut fortassis quidam referunt, omnia. Quae ego metuo,
clandestina sunt et clam aguntur, paucique sunt, qui
animadvertunt. Utinam ver hic meus metus sit irritus! Rogo
ergo, ne tanquam ex me hisce de rebus spargetur quicquam.
Scis, quam familiariter tibi tanquam cordi meo loquar et
scribam meosque timores et affectus in tui pectoris
penetralia transfundam idque propter commune quoque
ministerium, utque sic aliqua sollicitudinis meae parte
exonerer. Scio ergo te mihi hac in parte condolere, si quid
minus recte fiat, et simul velle quoque os obturare his, qui
maiora hac [de] re praedicant, quam rei veritas habeat. Sed
de his et aliis proxime coram tecum agam plura; statui enim
m[ox] a festo pentecostes ad vos descendere, non quidem quod
ulla sint alia negotia, nisi quod matri senescenti hoc
defero, ut ipsam crebrius invisam, quoad dominus in hoc
mundo eius conspectu mihi frui concedit. Bene vale. Salvi
sint omnes tui, quos meo meorumque nomine salutes. Bernae.
Datum  26. aprilis 1554.
Hallerus tuus.
Zehendero referam, quae mandas. Heri enim sub vesperam tuas
illas accepi. Novi nihil est. Thomas Leverus Anglus hasce ad
te mittit literas. Tuas ego omnes curabo. Domino Gvalthero
dic pueros illos propediem venturos, de quibus ad me
scripsit quibusque apud Iosiam, generum tuum, de hospite
prospexit; tantum illius literae in hoc fuerunt a
protonotario Muretensi expectatę, quas nunc accepit.
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri meo charissimo.
Zürich.   M. Heinrych Bullingeren.
