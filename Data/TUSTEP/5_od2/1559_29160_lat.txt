<nr>[29160]</nr>
<ae>Friedrich von Salis an Bullinger</ae>
<od>
Chiavenna, 30. September 1559.
<vo>Zürich StA, E II 335, 2326. / Orig.
(Aut.)
Graub.
II, 159f.
R.
Domino Bullingero suo colendissimo Federicus a Salice S. D.
Binas nunc abs te habui, quibus hactenus non respondi, quarum ultimae quidem datae sunt 8. septembris, et fuere utique mihi omnes tuae gratissimae, sed et conciones etiam tuas in Hieremiam, quibus me donasti, accepi.
Tibi itaque ago gratias maximas et pro munere mihi acceptissimo, quodque mei perpetuo sis memor, quem subinde etiam rerum novarum reddis certiorem.
Nam quae de rebus Gallię deque agitatis in Augustanis comitiis significasti, audivi percupide.
Vicissim vero te redderem certiorem
rerum novarum, si quae apud nos extarent; sed nihil nunc habemus; omnia enim sunt quieta dei bonitate.
Sunt tamen nuper Churiae celebrata comicia quaedam ob novam et adulterinam varii generis monetam, quae passim apud nos circumfertur, eique rei, prout fuit necesse, provisum est per dominos Rhaetiae.
Alioquin nil penitus est in illis comiciis conclusum, quod sciam.
Porro filio tuo Christophero nuper scripsi per fidum nuncium, qui se Venetias contulit, quem spero mihi litteras ab eo esse
allaturum, quae eo mihi erunt gratiores, quod iam per aliquot menses, imo abinde fere, quam Tarvisium appulit, nullas penitus ab ipso habui.
Subinde tamen ab amico quodam meo a Venetiis significatum est mihi, ut sese habeat filius tuus, quem etiam percepi hisce praeteritis diebus aliquantulum aegrotare, sed nunc fere convaluisse.
Eique etiam idem amicus meus adhuc mutuo dedit florenos duos nec deerit ei porro suppetias ferre, si quibus eguerit, quousque penitus convalescat; ut enim sic faciat,
sedulo ad eum perscripsi.
Proinde eris minime sollicitus pro filio tuo; is enim mihi praecipue cordi erit, et simulatque litteras ab ipso habuero vel quicquam ab ipso rescivero, fies certior.
Filium vero meum hic habeo et sane hactenus satis indulgenter eum habui.
Atqui nunc quidem sedulius providebitur, ne tempus terat inutiliter.
Franciscum Applanum Lucarnensem, quem mihi tam officiose commendasti, in tui favorem amice, prout debui, suscepi et opem meam, si quam ei praestare possim, non
simulate obtuli etc.
^$Expectamus indies, quid referatur de nova creatione papae; certamen est, ut dicitur, inter cardinalem Carpis et illum de Medicis, cum tamen etiam cardinalis Farnesius maxime speret se promotum iri ob aliorum duorum concurrentiam.
Item relatum est etiam Romae examinatos esse processus quorundam, qui ob veram religionem in carceribus detinebantur, hiisque consideratis processus quidem concrematos et captivos liberatos esse.
Id tamen minus verum credo, quantumvis optarim
esse verissimum.
Sed et ducem Suessiae, ducatus Mediolani gubernatorem, aiunt esse erga eos, qui verae religioni adhaerent, aequiorem, utqui et ipse aliquot processus ab inquisitoribus formatos contra quosdam aboleverit et inquisitos absolverit.
Potens est manus domini, utqui omnia potest in omnibus; is iugiter velit suam gloriam promovere! Item Romae publico decreto sancitum est, ut insignia domus Caraffae passim deleantur, quo defuncto papae ab omnibus pessime merito eiusque familiae nota et infamia ingens perpetuo inusta intelligatur.
Et ista quidem nova hodie per quosdam Mediolano venientes sunt allata; si vero aliqua alia ingruent, tibi significabo.
Vale, colendissime domine Bullingere, meque perpetuo commendatum habe ac domesticos tuos omnes una cum amicis omnibus meo nomine salvere iube.
Datum Clavennae ultimo(a?) septembris 1559.
                                       Idem qui supra tibi omnium deditissimus
                                           Federicus a Salice, commissarius.
[Adr.
fehlt.]
