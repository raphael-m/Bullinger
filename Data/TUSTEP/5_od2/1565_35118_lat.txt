<nr>[35118]</nr>
<ae>Theodor Beza an Bullinger</ae>
<od>genf, 14. Dezember 1565.</od>
Zürich StA, E II 371, 1028. / Orig.
(Aut.)
S. Nullas iam pridem a te accipio.
Interea haec mihi nuntiantur ex Gallia Sorbonistas etiam ipsos ex consensu pontificis advigilantibus quibusdam episcopis,
quos optime novi, simulare quandam cum metusiastis concordiam, ut his artibus damnationem Zvinglianorum et Calvinistarum in proximis comitiis obtineant.
In aula
res sunt perturbatissimae.
Cyclopes, qui vivos fratres iam devorarant, ubi cognoverunt nec animum nec vires illis deesse, ad solitas artes conversi iurant se
non passuros, ut edictum pacificatorium rescindatur.
Interea seditiosis omnium etiam immanissimorum scelerum convictis et damnatis impunitas est concessa.
Ex
nostris vero qui sese illis opposuerunt, aliquot tanquam nocentes sunt capti, inter quos etiam numeratur puerorum illorum pater, quos ita pridem apud te
habebas, quem rogo ut precibus tuis domino commendes.
Quid ad haec nostri sint facturi, adhuc ignoro.
Condensis uxorem duxit religiosissimam et optimi
testimonii virginem, Hen.* (*: gestrichen) Longovillani ducis, qui idem est Neocomensis comes, sororem.
Reginam aiunt obiecto somnio (est enim ipsa istarum
artium perstudiosa), in quo sibi a quodam strangulari videbatur, iter inhibuisse et Ambrosianam arcem muniendam curare, in qua una cum rege ad tempus maneat.
Ergo quid paretur, non obscurum est.
Ex Germania vero quid ad me d.
Ehemius scripserit, non ignoras, nec enim dubito, quin ab ipso eiusdem argumenti literas
acceperis.
Haec omnia simul iuncta sic nos expergefecerunt, ut tum ad fratres Be[r]nenses tum etiam ad vos scribendum esse de hoc negotio et senatus noster
iudicarit et coetus noster censuerit.
Obsecro te igitur, mi pater, ut, quid facto sit opus dispiciatis; ne enim . . . .  esse optimi illius principis animum,
cuiusmodi occasionem si amiserimus, nescio, quando tandem simus parem habituri.
Itaque iterum obsecro, ut serio hoc agatur, si unquam alias, et hoc semper
memineris id unum quaeri, ut istorum consilia frangantur.
Etiamsi enim collationem petamus et quidem absque ulla simulatione (absit enim a nobis omnis
vafrities), tamen quae sit eius vel impetrandae vel exequendae ratio, non video.
Sed quid obstat, quominus aequum petendo nobis consulamus? Itaque iam tertium
quaeso, ut aliquid hic constituatur, si fieri potest.
Gallicae ecclesiae natalibus domini, quid facto sit opus, decernent et, ut opinor, oblatum consilium sequentur.
Caeterum, mi pater, incredibili moerore
sum affectus, quum ex rumore cognovissem d.
Galteri nostri, charissimi et observandissimi fratris, casum, nec ego solus, sed etiam omnes mecum collegae.
Itaque,
quod unum praestare vobis possumus, preces pro vobis intendimus, quas etiam speramus fore ut dominus ac pater clementissimus exaudiat.
Scribo etiam ad ipsum
nonnulla, sed ut ii solent, qui consolatione potius egent, quam ut alios possint solari.
D. Iesus, cuius iudicia video a domo ipsius inchoari, nostri misereatur
ac saltem efficiat, ut omnia, sicut promisit, nobis in bonum cooperent.
Eundem precor, ut te caeterosque fratres totamque vestram ecclesiam servet vestrisque laboribus benedicat.
Simonius Lucensis, philosophiae apud nos professor,
homo longe doctissimus Steckio* (*a.R.: Stuckio?) respondet, ut Eserinus cum Pacidiano committatur.
Genevae  14. decembris 1565.                                Tuus Beza.
Eximio Christi servo d.
Henrico Bullingero, Tigurinę ecclesiae vere fido pastori, patri mihi plurimum observando.
Tiguri.
