<nr>[42037]</nr>
<ae>Bullinger an Tobias Egli.</ae>
<od>Zürich, 14. März 1572.</od>
Zürich StA, E II 342a, 654. / Orig. (Aut.)
Graub. III, 305ff.
Min willig dienst und alles guͦts bevoran.
Man sagt hie, das die bullisch sach ad arma kummen sye, das,
wo es waar, mir
zwaren leyd were, wiewol morbi periculosi habent periculosa
medicamina. Das ist
aber der verfluͦchten bullen von Rom würckung, das, wohin
sy kummend, uffruͦr
und unruͦwen machend. Also ist's ouch gangen in Engelland,
da ein enige
bulla zwo uffruͦren gäben. Jetzund wirt geschriben, das
16. ianuarii in
Engelland der hertzog zuͦ Nortfelcken, der der uffruͦren
houpt gewesen und die
bulla handthaben wöllen, gefierteylt sye etc. Doch wart ich
uff die meß
eigentlichern bericht uß Engelland a meis amicis episcopis,
alls ich hoff,
empfahen etc. Und hab üch nun in 14 tagen nüt
zuͦgeschriben, das ich muͤssen
gar vil brieff uff Franckfurt fertigen, dahin hütt
Froschower verreyset; der kan
mir mine brieff fertigen in Hungern, Poland, Engelland,
Niderland, Hessen, Saxen
etc., dahin ichs sunst nitt so wol bringen kan. Darumb
habend  mich by üch
entschuldiget, das ich die zyt an üch nüt geschriben, doch
üwer brieff empfangen
uß denen ich wol verstan, das es gfarlich stadt; und da ich
bessers nitt kan,
bitten ich gott, das er es nach sinen gnaden schicke. Es
wirt aber das
evangelium muͤssen an der unruͦw schuldig sin, so es
klärer dann die sonn ist,
das alle schuld des bapsts ist. Was hatt er wöllen, die
hellischen bullen under
üch zuͦ schicken? Worumb hat er Franciscum Cellarium uß
frömbder herrschaft
lassen stälen und verbrennen? Worumb hat er ritter gemachet
und inen guldin
kettinen angehenckt, dann das er uffruͦr under üch machte?
So ist das evangelium
entschuldiget; alle schuld ist des uffruͤrers, der alle
land betrügt und verwirrt. Dominus iudicet eum.
Diser tagen sind mir brieff uß der cantzly Heydelberg des
churfürstem worden,
luthend, das der könig in Franckrych ein stattliche
bottschafft gesendt, den
herren de la Faye, an churfürsten früntschafft zuͦ begären
und werben, und das
er, der könig, sich heyter uffgethan, das er den friden
schützen wölle etc., und
sye die bottschafft gar eerlich gehallten und gelassen. So
sye an churfürsten
von Brüssel uß dem Niderland geschriben, wie duca de Alba
von den landen fordere
den zähenden pfening. Das wölle das land nit thuͦn, und
standint die commertia
still, und halltind die burger ire läden zuͦ. Duca d'Alba
habe by häncken
gebotten, sy uffzuͦthuͦnd; das aber nitt beschähen,
sunder die zünfft habind ire
zunfftmeister für inn geschickt uffs radthuß, zuͦ bitten,
des zähenden pfenings
abzuͦstan; und alls sy ettwas länger uff dem radthuß
uffgehallten, sye die
gantze gmeind für das radthuß gefallen, da dannen nitt
wöllen, biß die meister
heruß kummind. Also sind sy bald zuͦ inen herußgelassen.
Die bürger aber habend
sich zamen gethan in den hoff des graven Egmonts seligen;
der duca d'Alba
aber ist in yl uffgebrochen und gen Autorff in das citadell
gefaren. Was daruß
werden wölle, weist gott, der erlöse die geträngten!
     Item, ich hab
der tagen ein brieff empfangen, ist zu Bläys an des königs
hoff in Franckrych
geschriben 11. februarij, des innhallts, der könig sye von
Amboysen den 4.
februarij gen Bläys kummen mitt sinem hoff. Der cardinal
Alexandrin, bäpstisch
und hispanisch bott- schafft, sye stattlich empfangen, habe
den könig wöllen
bringen in ligam sanctam wider den Türggen und verhindern
die nawarrisch ee etc.
Die bottschaft sye abgewisen mitt guͦten wor[ten], und in
summa: nütt hatt sy
geschafft. Die königin aber von Nawarra sye mitt irem hoff
gen Turß kummen und
werde den 13. oder 14. februarij zuͦ Bläys ynryten. Die
allt königin mitt iren
sünen rüstind sich sampt dem gantzen königischen hoff, die
königin zuͦ Nawerra
ze empfahen. Und ist vil triumphs. Da sol beschlossen werden
der hyradt zwüschen
dem jungen könig von Nawerra und des königs Car[oli]
schwester, und sol noch ein
anderer antragen wer[den] zwüschen dem jungen printzen von
Conde und d[es]
hertzogen von Annivers dochter und vil anders derglychen me.
So sye der admiral
diser zyt nitt am hoff, aber in grosser acht und werd by dem
könig. Man achte,
er werde jetzund och kummen mitt der königin von Nawerra,
und habe das
evangelium sa[mpt] den evangelischen guͦten platz und
ruͦw, das de[n] cardinal
und pfaffen übel gnuͦg verdrüst. Gott sye gelopt; der
meere den wolstand siner
kylchen und [bre]che die mörderischen des bapsts pratticken
etc. Sölichs, lieber
herr und bruͦder hab in yl, und diewyl i[chs] von gwüssen
orten und eeren
fürnemmen lüthen hab, mitt üch wöllen teylen; mögend irs och
zuͦ üwerm gefallen
andern guͦten herren und fründen mitteylen und mir mine
herren burgermeister und
andere mine herren früntlich gruͤssen, och den h.
Campellum, Pontisellam, h.
Goryussen, Bonetten und andere bekandt[e]. In disen
wundersältzenen zyten und
löuffen lassend uns gott ernstlich anruͤffen, das er uns
benedye und vor allem
bösen behuͤte, ein gemeine lobliche eydgnoschafft in sinen
gnaden und einikeit erhallte.
Gott mitt üch und üwerm huß. All die minen gruͤssend üch.
Datum Zürych  14. martii 1572.
Bullinger der [ellter].
[Ohne Adresse.]
