<nr>[21139]</nr>
<ae>Johannes Gast an Bullinger</ae>
<od>Basel, 11. Juni 1551.</od>
Zürich StA, E II 366, 134. / Orig.(Aut.)
S. in domino. Accepi literas tuas 9. huius, pro qua re
gratias tibi ago immensas, et quamquam dubia quędam sint,
ut de Magdeburgenibus, qui adhuc obsidentur,
idque a milite quodam accepi, qui ante 14 dies in castris
Mauritianis fuit. Quidam aiunt tria milliaria castra esse
collocata a militibus seditiosis, equites autem adhuc suum
officium agere, ne quid importetur in civitatem. Nugantur
quidam multa hac de re; sed spero me literas a Lipsia
recepturas ad nundinas Argentoratenses de omnibus iis. D.
Schertlinus miratur, quomodo fiat, quod nihil ad illius
literas rescribas neque putat nos esse a quęstore deceptos
neque d. ab Heideck descivisse, sed quęrere occasionem
evangelii negotio oportunissimam et commodissimam. Faxit
deus, ut omnia in suam gloriam cedant. Fallax est homo et
multorum verborum egregius artifex; sed scimus homini non
esse fidendum, quia mendax et praecipue isti, qui sua
quęsierunt sub praetextu evangelii.
Aiunt regem Polonię Caesari scripsisse in hęc verba:
"Caesar invictissime, si non cessaveris ab oppugnatione
Magdeburgensium, tunc scias Turca[m] brevi per meum regnum
in Silesiam irruptionem facturum, idque a me contendit,
neque audeo illi tutum iter sine meo commodo denegare. Fac
igitur, quod reipublicę christianę censes commodum et
utile; neque resistere illi potero neque propter fędus
semel cum eo initum id denegare!
Francofordię cis Moenum sacrificuli voluere in die
corporis Christi solennem processionem instituere et induere
fuere etiam eo ipso die pretiosis vestibus, reliquias in
manibus habentes, et cum campana sonaret, misit senatus ad
illos, quo se exuant et desistant ab illa idololatria et in
domos proprias eant, ne quid illis contumelię inferatur.
Exuerunt itaque se et absconditi miseri fuere per totam
illam diem non sine luctu. Iussit praeterea senatus opifices
omnes eo die laborare more solito.
Argentinę inventi sunt duo sacrifici noctu in plateis,
unus fere occisus et amisit tunicam et brachium dextrum fere
amputatum. Quidam ex sacrificis reliquerunt civitatem se
malle dicentes in pago habitare quam apud crudelem illum
populum hęreticum et seditiosum.  Vale.  Brevi plura.
Basileę  11. iunii 1551.
T[uus] Gastius.
Dem ehrwurdigen und hochgelerten herren Heinrychen
Bullinger, lutpriester zuͦ Zurich, mynem lieben, gunstigen
herren, zuͦ handen.
Bemerkung v. Bull.s Hand:  "D. Ioannis Gastii postremae."
