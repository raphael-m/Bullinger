<nr>[40084]</nr>
<ae>Johann Konrad Ulmer an Bullinger.</ae>
<od>(Schaffhausen), 5. September 1570.</od>
ZÃ¼rich StA, E II 377, 2498. / Orig. (Aut.)
S. D.  Quia iamiam ad iter accinctus tabellarius est,
celerrime scribere cogor, clarissime vir et pater in Christo
summe colende, maxime ut postulationi tuae in remittendis
scriptis Witebergensibus satisfaciam. Perplacent illa nobis
et tecum domino gratias agimus, qui talem consensum summa
sua in nos misericordia dedit. Contra vero audio tumultuari
Argentinenses Marpachianos eorumque alibi asseclas. Dicitur
contra haec adornare sua scripta Iacobus Andreae et Brentius
ipse, quanquam fama est hunc proximo mense extinctum esse.
Narpachius et Flinnerus Basileae nuper fuerunt; sed audio
non eo, quo sperarant, animo exceptos statimque ut ecclesiae
turbatores dimissos rediisse domum. Narratur et d.
Hospiniano, ut nihil neque de coena neque de iustificatione
doceret, a theologis interdictum fuisse, sed illum sese ad
publicam obtulisse disputationem remque ipsam ad senatum
relatam et illi in his et aliis omnibus articulis contra
Sulcerum et alios adversarios liberam vocem restitutam esse.
Neminem cordatum offendere debet ritus multarum ecclesiarum,
in quibus consuetudo confessionis et absolutionis privatae
servatur; propositione enim 104. causas, quare retineatur,
recensent, quae cum papistarum carnificina et superstitione
nihil habent commune, et ritus ille externae disciplinae
pars est, quae libere in illis ecclesiis observatur. D.
Blasius supra modum adhuc torquetur, quanquam admiranda
patientia, quam insigni virtute praestat dominus. Singulis
momentis excessum expectamus, quem ut tandem exoremus a
domino, tuas nobiscum preces adiunges.
Vale. Salutant te reverenter d. d. consules, Leo et fratres
omnes. Saluta nostro nomine et fratres, qui nobiscum sunt,
omnes.
Datum raptim 5. septembris 1570.
Tuae humanitatis studiosissimus
Iohannes Conradus Ulmerus.
Clarissimo viro atque eximio Christi servo d. Henrico
Bullingero, antistiti ecclesiae Tigurinae vigilantissimo,
amico et patri suo in Christo summe colendo.
