<nr>[22216]</nr>
<ae>Johannes Haller an Bullinger</ae>
<od>Bern, 14. Dezember 1552.</od>
Zürich ST AE II 370, 183. / Orig.(Aut.)
Ep.Calv. 1688 (XIV, 439f)
S.  Multa mihi ad te essent scribenda, si modo tantum esset
mihi et ocii et facultatis, ut praestare omnia possem.
Electus erat a nobis d. Michael Schlatterus, ut succederet
Mauritio in diaconatu; vocatus est is a senatu et bis
auditus; nunc cum confirmationem speramus, a senatu nobis
insciis evocatur alius, Muretensis minister, ut et is quoque
audiatur. Is cras concionabitur; postea alterius fiet
confirmatio. Sed ego de Michaele plane iam desperavi, nisi
dominus mirabiliter suam exerat potentiam. Placuit quidem
omnibus, quotquot ego audivi; sed omnia haec claviculę*
(*a.R.: ... ... . .....) consulis et Aethyopis nostri
impediuntur machinis. Quęrit is clavicula tales, qui sibi
aures prurientes defricent et qui ei in promovendo foedere
Gallico non adversentur; hoc unum perversis istis quaeritur
electionibus. Michael oberit, quod pro Tigurino habetur;
adeo enim ardet animus huius hominis contra Tigurinos, ut in
faciem etiam Michaeli dixerit: "Die Zürcher predicanten
sind unruͤwig, schribend vil hin und wider, steckend sich
in all sachen, und was gand uns die v[on]
Z[ürich] an? Wir sind als wol ein ort als si.
Machind si, was si wellind, und laßind uns auch machen, was
uns guͦt dunckt." Haec ipse, et tales quoque cum ipso sunt
multi alii. Volunt ergo habere Bernates et tales, qui ipsis
dicant placentia. Quid mihi interea ferendum sit, potes ipse
cogitare. Accrescit in me quoque in dies ipsorum odium, quod
tamen in domino et per domini gratiam facile contemno. Nisi
tamen mihi Musculus suis adesset consolationibus, interdum
deficerem. Omne huius ecclesię onus magis ac magis in me
devolvitur, quod tamen facilius sufferem, nisi diabolica
ista et subdola privatorum essent odia. Oro tamen dominum,
ut is mihi det patientiam et fortitudinem talia perferendi.
Captabunt occasiones quascunque me quoque tandem eiiciendi,
ne ipsorum obstem conatibus. Sed dominus iniqua ipsorum
franget consilia. Man sagt hie, min herren Zürich habind das
fridgält abgsagt, schickind auch nieman uff den tag, gipt
vil redens. Lieber, land mich wüßen, wie es stand.
Nüws ist nüt bsonders, dann das der keiser 2 stürm an Metz
sol verloren han. Die Eidgnoßen sond sich auch der
Frantzosen neißwan an eim ort han muͤßen erweeren; doch
ist nüt gwüß. Was ir hand, das lond uns wüßen.
Quod praedestinationis negotium concernit, serpit hoc indies
latius. Nos quantum possumus supprimimus et compescimus.
Ferunt quidam d. Bibliandrum scripturum contra Calvinum:
quod ne fiat etiam atque etiam oro. Tu tua te interpone
prudentia et authoritate quantum potes. Poterit aliter quam
publice Calvinus modestię admoneri. Lausan[n]enses tria
constituerunt axiomata, quibus cum omnes praeter Franciscum
S.Paulinum Viviacensem ministrum subscripserint, ipsum vix
ferre possunt. Sunt autem axiomata haec:
1.  Deus ab aeterno non tantum praecognovit sed etiam
decrevit, non tantum indefinite, ut quicunque crederent
servarentur, sed  definite, ut certi homines nascerentur
quos servaret per fidem in Christum, quique nunquam
desciscerent a fide.
2.  Eadem ratione deus ab aeterno etiam decrevit definite ut
certi homines nascerentur ad interitum, quos nunquam donaret
spiritu regenerationis et fidei <gr>plhrojoria</gr>.
3.  Damnationis culpa in solo homine quaerenda est, et tamen
dicimus dei decretum praecedere, cum sit aeternum, sine
culpa tamen: quia, etsi causa aeterni decreti est nobis
incognita, iusta tamen est, quum dei voluntas sit certa et
sola iustitię regula.
Quę vero Francisci sit sententia ex hoc scripto apposito
cognosces. Nos et ad classem et ad Franciscum scripsimus, et
utramque partem ad concordiam cohortati sumus, indigne
ferentes ipsos nova constituere pronunciata, quibus qui non
subscriberent vexare vellent. Non esse hanc pacis sed
multarum turbarum viam. Et spero nos aliquid profecisse.
Volui hęc tibi significare, ut saltem gustum eorum quę
hac in causa hic geruntur haberes, et futuris quoque tanto
melius prospiceres.
Tu, quod semper oro, quę scribo, boni consulito. Cogor
mihi suffurari semper tantum temporis, ad amicos ut scribere
queam; deinde confidentius et liberius ad te omnia scribo
minoreque diligentia, quia prae omnibus aliis te tanquam
patrem diligo et veneror. Dominus tibi semper adsit teque
servet ecclesię suę incolumem!  Salutat te Musculus;
saluta e me tuos omnes. Bernę  14. decembris 1552.
T[uus] Io[annes] Hallerus.
Clarissimo viro d. Heinrycho Bullingero, Tigurinae
ecclesię fidelissimo pastori, domino et compatri suo
colendissimo.
Zürich.    M . Heinrych Bullingeren.
