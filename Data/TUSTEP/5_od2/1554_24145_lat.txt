<nr>[24145]</nr>
<ae>Sebastien de l'Aubespine an Bullinger</ae>
<od>Solothurn, 5. Juli 1554.</od>
Zürich StA, E II 359, 2924. / Orig.(Aut.)
Salve, vir optime. Ultimas tuas accepi cum Saxonicis;
placuerunt, sed utinam non tam cruda essent, imo ampliora.
Vergerius fuit Argentinę, unde mihi scripsit tibique, ut
videbis ex iis, que mitto. Nova a me expectas ex Italia;
habuisti a domino consule Hab, que venere tempore
comitiorum. Iam audies etiam, que ex Picardia; scribo enim
dominis omnia. Thyrannus ille, si quid cordi habeat, deberet
sufocari et tamen vivit in christianę reipublicę
perniciem. Filius, quidquid iactetur, nondum est in Anglia.
Quod ad vestram rempublicam, audieris a vestris legatis, quo
in statu sint ea, de quibus antea scripsimus. Video omnia
pacifica. Dominus vestris statibus adsit. Iam isti Burgundi,
Almani multi et Caesariani ridebant scribebantque, nunc
publice recitabunt Helvetios pugnare civilibusque bellis
agitari et esse spem, quod Caesar alteri parti vellet
auxilium ferre. Di boni, qualia monstra. De iis vester
consul poterit amplius communicare. Illum saluto teque.
Vale, vir optime etc. Soluturo raptim  5a iulii.
Tuus semper Bass[afontaneus].
[Adresse fehlt.]
