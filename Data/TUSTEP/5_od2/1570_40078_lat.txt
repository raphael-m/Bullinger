<nr>[40078]</nr>
<ae>Bullinger an Tobias Egli.</ae>
<od>(Zürich), 18. August 1570.</od>
Zürich StA, E II 342a, 601. / Orig. (Aut.)
Graub. III, 208f. R.
S. Dominus benedicat balneo illi vestro et salvos
incolumesque reducat! Accepi hodie tuas literas 11.* (*
a.R.: 15.?) huius mensis scriptas. Ex iis intellexi cum
gaudio res vestras bono esse loco. Dominus omne bonum
benedictione sua augeat! Intellexi item, quae commemoras ex
literis d. Campelli de rebus Venetorum. Qui cum pepigerint
foedus cum papa et Hispano, nunquam saevius evangelicos
dicuntur persequtione ursisse; digni ergo deo videbuntur,
quos Turca quoque urgeat et in ordinem redigat, quamquam
dolendum est foedissimi idoli Mahumedis propugnatorem et
propagatorem subinde victorioso progressu prorumpere. Sed
servabit etiam sub illis impiis victoribus, ut olim sub
impio et martyrum sanguine madente Romano imperio salvam et
incolumem veritatem christianam, cui nullum in regnis suis
locum cedunt foederati isti sanguine sanctorum et ipsi
rubentes. Excoquet istorum rubiginem et cruorem foedissimum
aestu irae furorisque sui iustus dominus aliquando. Inter
alia video vos cupidissimos esse eorum, quae de pace habeo
Galliae; itaque literas mitto principum ad regem Galliae
scriptas de pace, de quibus loquebar nuper et quae tum non
misi, nunc mitto, sed ea lege, ut tuis involuta et obsignata
remittas, ubi domum redieris. Adieci schedam, quam ad me
dedit Gwaltherus noster 14. augusti, continentem quae apud
nos recentissima et verissima de pace habentur.
Heydelberga scribitur ad me sub principium huius mensis
imperatorem Spyrae accusare Ioannem Sylvanum et nonnullos
Palatinatus concionatores, quod cum hoste imperii et fautore
antitrinitariorum Weywoda, rege Hungarr misceant consilia et
ad eum velint transfugere; proinde coniectos a principe
electore in carcerem et suspectos esse de Arianismo;
aufugisse Adamum, concionatorem urbis. Haec certe infausta
sunt, sed si simul vera, digni isti, qui plectantur et
duriter propter blasphemam impietatem puniantur. Eventum rei
expectamus. Ich verstan wol, das der rychßtag kein grössere
ursach hat, denn gällt, gällt, gällt dem keyser uß dem rych
oppfferen etc. Der Türgg erstoubet im imerdar sin seckel,
cui quasi trib[utarius] est factus etc.
Vale.
Celeriter scripsi  18. augusti 1570.
Augusti  15. frater meus Capellae feliciter iam agens annum
vitae 75. migravit ad dominum etc.
Bullingerus tuus.
Gruͤssend mir trüwlich alle üwer badergesellen etc.
Ornatissimo viro d. Tobiae Eglio, Curiensis ecclesiae
ministro, nunc lavanti in balneis Fiderinis, domino meo
honorando et fratri charissimo.
