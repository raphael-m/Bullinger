<nr>[28090]</nr>
<ae>Theodor Beza an Bullinger</ae>
<od>
Lausanne, 3. Juli 1558.
<vo>Zürich StA, E II                    / Orig.
(Aut.);
Genf 119,149 und 111b, 35 Kopien.
<re>Regest</re>
<tx>S. Doleo, mi pater, factum esse culpa quorundam improborum hominum qui ex alienis incommodis sua captant commoda, ut Robertus Stephanus noster cogatur amplissimi vestri senatus opem implorare.
Quamvis enim nullum sit in ea re vestri civis crimen, sed totum hoc factum ad unum et alterum pertineat qui iam pridem non desinunt istas artes exercere, tamen fieri vix posse scio ut Stephanus in iure suo persequendo omnem invidiam effugiat.
Itaque si qua alia ratione potuisset rebus suis prospicere, aut
nisi insigne fuisset damnum, longe maluisset iniuriam sibi factam dissimulare quam istis molestiis sese implicare.
Quoniam vero aliter fieri non potuit, idcirco ultimum remedium sibi experiundum putavit.
Sed cuiusmodi sit hoc negotium quod ad Stephanum ipsum attinet, aliunde melius cognosces.
Quod vero me quoque attingit, hoc apud te, mi pater, dissimulare non possum, nec etiam debeo, ut opinor, quoniam nunquam dubitavi quin me amares ac proinde existimationem meam tibi curae esse mihi pro certo
persuasi.
Quoniam igitur ita res tulit ut in prima Annotationum mearum editione uno eodemque tempore ego quidem scriptionem, typographus vero impressionem illarum aggrederetur, permulta sunt quae in iis desiderare quotidie soleo, quae fortassis fuissent multo emendatiora et pleniora si, quod inprimis factum oportuit et ego maxime cupiebam, prius mihi parturire quam parere licuisset.
Quum vero, quod semel factum est, infectum fieri non possit,<f1>Adagia, 2, 3, 72 (ASD II-3 290-292, Nr. 1272).<fe> superest nimirum unicum remedium, ut in altera editione
praestetur, quoad eius fieri poterit, illud ipsum quod antea factum oportuit.
Puto igitur magnopere mea interesse ut primae editionis exemplaribus quam citissime distractis Stephanus alteram aggrediatur emendatiorem et pleniorem, cui totus etiam nunc incumbo, quamque adeo confido ad proximas paschae nundinas exhibitum iri.
Iam ergo coniicis, mi pater, quid petam, nempe ut, quum istic non possit editio Basilęae inchoata perfici quin Stephanus noster insigne damnum sustineat, et mea quoque
intersit quam paucissima primae editionis exemplaria divulgari, efficias pro tua authoritate ut nec Stephano nec mihi sit fraudi quorundam avaritia, quibus, ut inquit ille, lucri bonus est odor ex re qualibet.
Sed haec tamen alia conditione non postulo quam si tu iusta et aequa esse iudicaris: scio enim quam fere soleamus omnes in nostris praesertim rebus caecutire.
Itaque hic quoque ex animo testor me iudicium tuum meo libenter esse antepositurum, et quicquid constitueris in hac caussa ultro
accepturum.
Bene vale.
D[ominum] Iesum precor ut tibi sanctisque tuis laboribus magis ac magis benedicat.
Lausan[n]ae 3. iulii.
<un>Th.
Beza filius tibi in domino addictissimus.
<lz>[Adresse:] Eximio Christi servo d.
Henrico Bullingero Tigurinae ecclesiae vere fido pastori.
                                                                                                 Tiguri.
