<nr>[23173]</nr>
<ae>Bullinger an [Aubespine oder Du Fraisse]</ae>
<od>Zürich, 8. September 1553.</od>
Zürich StA, E II 342, 293.
Kopie v. Ludw. Lavater.
S. D.  Magnifice quidem praedicas, vir amplissime, levicula
illa mea officiola; sed hoc tribuo eximiae humanitati tuae.
In me enim et meis nihil est, quod mirer, et maiora sunt
tua, quam paria facere possim. Gratum tamen benevolumque
semper experieris. Nihil apud me suspectus est, quasi studio
partium bilem relevet, qui de Caesaris consiliis et
institutis luctuosa et acerba magna cum multorum bonorum
exitio eruptura aliquando ominatur; dudum enim is mihi notus
fuit suis ex virtutibus. Quin imo ita me arbitror observasse
ab initio regni eius cruenta facinora, ut me inter
coaequales non existimem fuisse aut esse indiligentem.
Memini, quibus artibus ab initio gentem nostram opera electi
sui organi Sedunensis episcopi et cardinalis dementaverit et
contra confoederatos nostros iusto cum exercitu in agrum
Mediolanensem protraxerit resque sua sic temperaverit, ut
intra paucos annos eiectis Gallis suam fecerit Italiam, tot
interim cladibus acceptis vicissim et datis, tot funeribus,
fame, lue et proditionibus prostratis, ut ne Ilium quidem
plus aut dederit aut acceperit malorum. Quid designarit idem
in Galliis cum Narbonensi, cum Belgica, stultus essem, si
apud te iactarem, calamitatum scientissimum commemorare
pergerem. In Germania vero, quam subinde charam suam patriam
adpellare solet, quid designavit? quot ex hac eduxit
legiones fortes, quas summa perdidit ambitione in Hungaria
et Burbonia? Nam et extera regna invenit, quibus ceu
carnificinis abuteretur ad perdendum stultos Germanos. De
facultatibus et thesauris regiis funditus exhaustis partim
vi et improbitate partim dolo et artibus, ut nihil
commemoro. Extant egregia eius in patriam pietatis exempla
in Gandavo, in ducatibus Geldrię et Wirtenberg, et quod
superioribus annis peregrum et exterum militem crudelem,
impudentem et impiissimum in viscera Germaniae
truculentissime sevientem et induxit in Germaniam et in hoc
caelum terrae miscentem spectare potuit. De confusione
religionum et Ieroboamicis ausibus si disserere inciperem,
tempus, charta et atramentum me citius quam materia dicendi
deficeret. Magdeburgum altera Bethulia praedicabit apud
poster s huius Holophernis aut Nabuchodonosoris virtutes.
Cruentum illud dissidium, quod hodie flagrat Germania et
mutuis cadit vulneribus mutuisque incendiis et
depopulationibus se funditus perdit, ipsum aliquando
authorem verum agnoscet. Hodie fere caecutimus plęrique;
sed haec est sors nostra, haec merentur peccata nostra.
Interim vero habent Senacherib, Balthasar et Antiochus suum
iudicem. Haec tibi non commemoro, ut huic principi parum
faventi gratificer, sed ut videas me dudum novisse istius
artes et observare facinora. Observo et aliorum regum et
principum facinora, etiam vestrae gentis, nec illa me abuti
observatione existimo, qui doctrinam meam ex verbo dei
quidem petitam (quid enim hodie fit, cuius non egregia in
scripturis exempla et typos illustrissimos habeamus?)
praesentibus rebus apposite applicare possum, suadens ea
sequi, quae salutaria sunt, et fugere ea, quae perdunt,
invocato simul divino auxilio, sine quo omnia homini,
utcunque florida sint, flaccescunt. Verum molestior tibi
forte sum mea loquacitate, quam deceat.
Ex Lugduno literas accepi datas 28. augusti. Nunciant 4
viros religionis purioris ergo cardinalis illius
truculentissimi Turnonii opera ea cremandos septimana, qui
tamen constantes in fide meliori sorte digni fuerant. Sed
rex vester potentissimus hac parte infoelix est, qui
imperium cruentis committit et relinquit hominibus nec
evadet graves dei manus. Utcunque enim pontifices et
sacerdotes Pilato Christum tradiderant, audit tamen a domino
Pilatus: "Qui me tibi tradit, maius peccatum habet." Dominus
misereatur regis.
Ex Augusta literas accepi circa finem augusti datas et a
viro magno scriptas significantes simultatem exerceri gravem
inter Caesarem et Ferdinandum propter principem Hispanum,
cuius partem foveat marchio cum nonnullis, meliorem partem
Germanorum Ferdinando adhaerere adeoque foedus iam ictum
esse inter Ferdinandum et electores aliquot. Addit idem in
Inferiori Germania naves 23 in subsidium Caesaris applicasse
nescio quas etc.
Allatae ex Argentina literae nihil aliud commemorant quam
Germaniam misere factionibus esse scissam et expectare
prudentiores nescio quid novarum exoriturum turbarum. Addunt
rege in Anglia defuncto Mariam reginam esse constitutam; sed
religionis cursum ut hactenus liberum futurum fore, et quae
sancita sunt, sarta tecta habita iri. Sed et Scotiae regem
iuvenem Mariae matrimonio iungendum idque procerum regni
consensu ac iussu imbutum et ipsum verae pietatis doctrina.
Haec isti nescio unde habeant; apud me parum fidei
inveniunt, cum hactenus nunquam audierim Scotos habere
iuvenem regem, nisi nunc eum creaverint, quod non est
verisimile. Reginam, quae in Gallia est, aiunt regni
haeredem esse. Sed certiora expecto; nam brevi puto me
habiturum literas ex ipsa Anglia. Interea si tu aliquid
certi acceperis de rebus Aphricae, Tunetanis et maritimis
Italicisque, communicare digneris, oro. Vive et vale. Tiguri
 8. septembris 1553.
Tuus Bullingerus.
[Adr. fehlt.]
