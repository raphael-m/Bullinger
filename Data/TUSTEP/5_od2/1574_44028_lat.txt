<nr>[44028]</nr>
<ae>Tobias Egli an Bullinger.</ae>
<od>(Chur), 13. April 1574.</od>
Zürich StA, E II 376, 240. / Orig. (Aut.)
Graub. III, 470 Exc.
S.   Quod ad te scribam novi ex Italia, non habeo,
reverendissime d., tantum
haec scribo, ut vobis commendem sanctissimum istum senem
Ioannem Fabricium, qui
hasce tibi reddit; est ille ex senatorio ordine secretiore,
homo iustus et
probus, aetate, integritate et cęteris virtutibus
reliquos antecellens.
Sanguine coniunctus est Gantnero nostro; ita tamen semper in
hoc negotio se
gessit, ut nihil plane in illo desideraremus. Displicuit
illi semper hominis
inaudita arrogantia et pertinacia, et nisi me fallit animus,
nunc ultimo etiam
scopum attingere voluit, ne improbitas hominis ecclesię
damnum ulterius
accumularet. Si illum honore aliquo affeceritis propter
ecclesiam et rempublicam
nostram, in qua aetate et experientia admirationi est,
laetabimur, nec carebit
fructu suo. Est homo alioquin locuples; et Höngię et in
urbe vestra amicos et
sanguine sibi iunctos invisere semel adhuc voluit.    Rumor
hic est regem Gallum
ante Lutetiam nobilitatem suam pene omnem per caedem
Huguenothorumque impetum amisisse.
Vix hec scribo; ita ex dextro brachio laboro et crebris
longisque concionibus fractus.
Ocyssime 1574.  13. aprilis.
Salutant te nostri omnes.
Tuae praestantiae subiectissimus Thobias Eglius.
Amplissimo viro d. Heinrycho Bullingero, Tigurinae ecclesiae
antistiti primario, domino suo colendissimo.
Ann her pfarrer zuͦ Zürich zum Grosen Münster.
