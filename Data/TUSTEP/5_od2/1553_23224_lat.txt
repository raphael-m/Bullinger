<nr>[23224]</nr>
<ae>Petrus Martyr Vermigli an Bullinger</ae>
<od>Straßburg, 3. November 1553.</od>
Zürich StA, E II 335, 2259f. / Orig.(Aut.)
Zur.lett. III,  S. 505ff.
Ep.Tig. III,  S. 332f.
S. D.  Huc Argentinam 29 octobris, vir clarissime, tandem
perveni: quę vero discrimina subierim cum in Anglia tum
in itinere, longum esset dictu; neque nunc, quando adhuc
fessus ex via sum, ea possum ad te scribere. Hoc tantum
nolim te ignorare, reverendissimum Cantuariensem in vinculis
esse, cum quo est episcopus Vigorniensis Hopperus,
Exoniensis Michael Covertallus, Londinensis, archiepiscopus
Eboracensis, Latimerus, et aliquot pii et docti
concionatores, pro quibus rogo ut ecclesia vestra plurimum
oret, quandoquidem in extremo versantur discrimine. Putavi
me quoque in tanto excidio periturum, sed consilio suo
arcano et providentia mirabili deus optimus maximus
conservavit. Non inde clam fugi, ne predicarent adversarii
me ideo subduxisse, quod noluerim dogmata quę tradideram
defendere. Imo cum illi iactitarent pro concione habendas
esse de religione disputationes, dominus Cantuariensis,
affixis schedis per universam urbem Londinensem, testatus
est se una mecum et cum quibusdam aliis velle publicis
disputationibus tueri omnia quę docuimus et statuimus in
religione: qua re illi adeo sunt perturbati, ut iam
concionando predicarent de his rebus non esse tutum
disputare; idque non esse committendum, ut in dubium denique
revocarentur, quę universali ecclesię consensu essent
recepta. Coniecerunt itaque in carcerem Cantuariensem; me
vero dimiserunt, datis litteris dimissionis, ipsius
reginę
manu consignatis. Proinde hic sum; verum adhuc ignoro, an in
ista ecclesia et schola sim denuo recipiendus: ut enim
olfacio, nonnihil obstabit res sacramentaria: cęterum de
hoc non admodum sum anxius. Imo hic non parvum fructum
capio, cum clare animadverto meliores et doctiores maxime
cupidos esse mei retinendi. Statuat deus quod ad suam
gloriam et ecclesię ędificationem maxime conducit.
Queso
vero te ne indigne feras, quod tuis litteris quas accepi
iunio mense non responderim: ęgrotabam enim; deinde mors
regis successit, et adeo graves casus nos exagitarunt, ut
mihi nunquam ferme privatis meis rebus vacare licuerit.
Deinde scito post meum discessum ex Anglia quasdam tuas
litteras, ut Antverpię accepi, fuisse Oxonium perlatas,
quas ad me scripseras; eas autem nondum accepi: cum itaque
huc relatę fuerint, libentissimo animo perlegam; meque
illis ut consuevi, quemadmodum spero, consolabor.
Sed quum* (*a.R.: qm  quoniam?) in prioribus memini litteris
nonnulla te ad me scripsisse de prędestinatione; hoc nunc
satis habebo respondisse, me id in docendo quam maxime
cavere, ne homines culpas et peccata sua in deum reiiciant,
neve ducant ex dei* (*a.R.: ...i) voluntate suorum scelerum
excusationes: quod vero superest, sic tracto, ut divinas
litteras quam proxime sequar. Sed nunc non est locus, neque
vacat omnia dicere. Qualia sint quę docui, cum ędidero
commentaria ad Romanos, quod hoc anno fiet, intelligas. Non
possum tamen, ut ingenue fatear, non dolere subinde nostras
ecclesias novis controversiis concuti; satis arbitror esse
dissidiorum. Faxit deus pro sua bonitate, ut sic de
prędestinatione omnes sentiamus, ut, quę debet esse
maxima consolatio fidelibus, non sit perniciosę
concertationis tristis materia. Equidem quod ad me attinet,
in his rebus non ita obfirmato sum animo, ut, si sensus
diversus a meo fuerit mihi ex divinis litteris ostensus, non
sim veritati cessurus. Spero tamen fore, ut, quę dei est
bonitas et misericordia, omnes tandem simus idem et sensuri
et dicturi. Pro me obsecro deum roges tuisque symmistis
omnibus meo nomine salutem dicas. Oro deum immortalem, ut
nobis te diu servet incolumem. Si quid est, quod hic me
velis, tantum significato, et pro viribus optata efficiam.
Vale. Argentine  3. novembris
Tuus ex animo Petrus Martyr.
Clarissimo viro domino Henricho Bulyngero, ecclesię
Tigurinę ministro fidelissimo.
                                               Tiguri.
