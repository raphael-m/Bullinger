<nr>[28006]</nr>
<ae>Friedrich von Salis an Bullinger</ae>
<od>
Samaden, 10. Januar 1558.
<vo>Zürich StA, E II 365a, 661. / Orig.
(Aut.)
Clarissimo domino Bullingero, suo amico et patrono colendissimo Fridericus a Salice S. D.
Ante quindecim dies vel pauciores etiam tibi scripsi, ornatissime et colendissime domine Bullingere, eoque nunc, quod scribam, fere non habeo.
Iuvabit tamen, sat scio, te foelicem rerum nostrarum statum percepisse.
Itaque scias, velim me meosque omnes ac ipsum etiam reverendum senem d.
Traversium nostrum et d.
Petrum Bergomatem dei beneficio optime valere, eritque nobis omnibus utique gratissimum id ipsum saepius et iugiter abs te tuisque audire.
Porro significaram tibi in ultimis meis, ni
fallor, ad te datis ducem Albae ducatui Mediolanensi praefectum esse, ut eundem gubernet.
Qui simulatque in suam provinciam pervenit, mox imposuit unicuique patri familias per totum ducatum onus solvendi duos coronatos aureos, et si qui patres familias fuere ditiores, exactionem illam reservavit sibi pro arbitrio suo augendam, ita ut unusquisque eorum teneatur persolvere, prout ipsis fuerit impositum, ex quo animi  consternantur plurimi.
Verumenimvero aliud referunt intollerabilius de eo, nempe
quod inita pace cum pontifice (ut aiunt) maximo, ipso promiserit de persequendis in ducatu Mediolanensi Lutheranis, et proinde accipio multos evangelicos inquiri et acriter divexari.
Nec segniorem hac in re operam navare audio ducem Parmensem, ut qui et ipse pactus sit cum antichristo de persequendis Christi fidelibus; adeo enim antichristus non feriatur, sed vires exerit suas.
Rogandus itaque dominus deus, ut suis adsit eosque in fide vera stabiliat ac ecclesiae pacem aliquando et ubique donet.
In Venetorum ditione non intelligo nunc admodum contra fideles saeviri.
Et haec quidem obiter tibi significare volui.
Hic statu rerum fruimus satis tranquillo, et viguerat quidem apud nos morbus quidam, de quo alias ad te scripsi; sed lentius nunc is progreditur, adeo ut speremus eum brevi extinctum iri.
Obiere tamen ex eo multi mortales in valle nostra.
De nostris militibus, qui sunt in Gallia nil percipimus et tantundem intelligimus de belli successu.
Quamquam nuper relatum erat conflictum
esse factum in Gallia, ut et tibi significavi; at nunc variantur nova, ita quod nil comperti habemus.
Si autem tua humanitas quid certi habet, rogo, ne gravetur me eius facere participem.
In dies tuas litteras expecto; vixdum enim credo fratrem meum Casparem isthinc reversurum, quin tuas secum ferat litteras.
Ex quibus utinam te filiumque meum ac tuam etiam familiam bene valere intelligam.
Non desistam precari, ut et legatorum, qui religionis ergo in Galliam sunt missi, successus me certiorem facere digneris, quousque legationis eventum non rescivero.
Et sane boni ominis loco accipio tam diuturnam legatorum moram in Gallia; rex enim, opinor, non feret eos tam diu in aula fuisse
immoratos gratis, sed eos voti compotes domum remittet, velitque deus, ut vates sim verus.
Vale, colendissime domine Bullingere, praecipuum Helvetiae decus et ornamentum, meque tibi iugiter habe commendatum.
Te vero salutant admodum d.
senex Traversius et d.
Petrus Bergomas.
Ego autem rogo, ut meo nomine salutem dicas dominis generis tuis, viris ornatissimis et mihi amicissimis necnon admodum reverendis senibus dominis Bernhardino Occhino et Petro Martiri Vermilio et undequaque eximio viro domino Rodolpho Walthero itemque domino Ioanni Frisio.
Quibus omnibus enixe etiam me commendatum
iri cupio.
Iterum vale foelicissime iugiter.
Datum Samadeni 10. ianuarii 1558.
Idem qui supra tibi tuisque ut qui maxime deditus Fridericus a Salice.
(vor 657) Ornatissimo et undequaque clarissimo viro domino Henrico Bullingero, domino ac (patro)no meo colendissimo.
(Dem) hochgelerten herren Hainrichen Bullingern, minem günstigen, lieben herren zuͦ Zurich.
