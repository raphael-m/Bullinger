<nr>[37079]</nr>
<ae>Bullinger an Stanislaw Myszkowski</ae>
<od>Zürich, 14. Augus 1567.</od>
Zürich StA, E II 441, 728. / Aut. Entw.
Illustrissime princeps, domine clementissime. Dominus Iesus
servet te a malo et benedicat tibi tuisque in perpetuum.
Literas e. t. scriptas idibus aprilis mense Iunio accepi et
quidem maximo cum gaudio; gratulor mihi, quod viro tanto
meae literae dudum scriptae gratae sunt et probantur.
Officia nepotibus e. t. praestita non sunt tanta, ut
mereantur gratiarum actione usque adeo diligenter. Caeterum
excitamur hac gratitudine ad maiorem diligentiam vestratibus
illis impendendam. Ego certe libenter ad me in aedes meas
recepi Ioannem illum Mis[covium], puerum ingenuum et
optimum singulariter mihi per e. t. commendatum. Recepi,
inquam, illum una cum Caspare Malinio, ministro eius, in
meam curam adeoque veluti filios meos. De precio et reliquis
eius generis rebus exponet omnia Tretius noster, vir
fidelissimus et mihi charissimus, ut et de iis, quae apud
nos feruntur et geruntur expositionem contexet. Quod
reliquum est, pietatem tuam, princeps sanctissime, hortor,
ut, quemadmodum postremis meis literis monui, pergas in vera
religione et christianae fidei confessione eandemque iuves
sedulo adeoque, quantum concessit dominus roboris, caveas,
ne polluatur aut impediatur vel a papistico vel ab
Arionanitis. Utrique enim hostes nocentissimi purae fidei
multorum animos avertunt a veritate et implicant variis non
tam erroribus quam doloribus conscientiarumque tormentis.
Nec est, ut pluribus hanc causam apud ex. t. agam, cum vobis
sint illic doctores synceri plures adeoque hic noster
Tretius, homo doctus, pius et a sectis per omnia alienus,
quem e. t. commendo, teque illustrissime princeps cum
omnibus tuis optime valere opto. Maximas insuper ago gratias
pro pelle mihi nomine e. t. donato a Tretio; curabo, ut me
officiis erga nepotes e. t. invicem gratum exhibeam.
Tiguri  14. augusti 1567.
Illustrissimo principi et domino d. Stanislao Myskowski a
Myrow, palatino et generali Cracoviensi capitaneo Ruthn.....
. . . que ac Slomnicensi etc., domino meo
clementissimo.
