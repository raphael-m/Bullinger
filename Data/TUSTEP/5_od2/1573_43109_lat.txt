<nr>[43109]</nr>
<ae>Edwin Sandys an Bullinger.</ae>
<od>London, 15. August 1573.</od>
ZÃ¼rich StA, E II 369, 183.
Ep.Tig. I, S. 172ff.
Orig. (Aut.)
Multis modis multum tibi debeo, vir colendissime; et quod me
semper summa
benevolentia ac charitate complexus es, et quod tam
diligenter atque etiam
frequenter ad me perscribere non es dedignatus. Pro quibus
omnibus cum ipse
parem gratiam referre nequeam, agam tamen gratias quam
maximas, et me tibi
propter istam singularem humanitatem tuam multo
devinctissimum esse libenter et perpetuo agnoscam.
Quod rarius ego ad te scribo, id haud negligentiae meae
ascribas velim, sed quod
rarius (hiis praesertim turbulentissimis temporibus, cum
omnia bello,
tumultibus, et caedibus flagrant) reperiuntur tabellarii qui
ad vos
proficiscuntur. Nemo enim est homo, cui libentius scriberem,
quam domino
Bullingero, quem ut propter summam humanitatem suam plurimum
semper amavi, sic
propter singularem eruditionem et raram pietatem,
caeterasque virtutes eximias,
multum veneratus sum. Cum enim in animo revolvo, id quod
saepissime facio,
quanto cum favore et gratia a vobis exceptus eram, quam
fraterne et humaniter me
exulantem tractastis, et in quanta foelicitate mihi apud vos
visus sum vivere;
nihil magis mihi in votis est, quam ut liberatus istis curis
et solicitudinibus,
quibus iam obruor, quod reliquum est temporis, Tiguri
tanquam peregrinus et
privatus consumerem. Huiusmodi cogitationes mihi quotidie
occurrunt, nec
quicquam est quod potius exoptarem. Sed video hoc fieri non
posse. Non mihi sum
natus: ecclesia nostra, quae pessimis hiis temporibus
pessime agitatur, et
infoeliciter turbata est, meam operam vehementer efflagitat:
sponsam Christi
periclitantem non audeo deserere; reclamaret etenim
conscientia, et proditionis
me argueret. Oriuntur ex nobis novi oratores, stulti
adolescentes, qui cum
autoritatem contemnant, nec superiores patiantur, totum
ecclesiae nostrae
statum, pie constitutum et summo optimorum consensu
confirmatum et stabilitum,
funditus sublatum ac eradicatum esse volunt: et nescio quam
novam ecclesiae
formam nobis fabricare contendunt. Et non putares, quanto
cum applausu haec nova
facies rerum cum a populo tum a nobilitate amplexa sit.
Populus mutationes amat,
et libertatem quaerit; nobilitas vero utilitatem. Isti boni
viri utrumque dant,
idque largiter. Verum ut rem omnem melius cognoscas, summam
controversiae in capita quaedam redactam accipies:
1. Civilis magistratus nullum ius habet in res
ecclesiasticas. Est tantum
membrum ecclesiae, cuius gubernatio penes ecclesiasticos
viros esse debet.
2. Ecclesia Christi non admittit aliam gubernationem, quam
illam solum, quae fit
per praesbyterium: scilicet per ministrum, seniores et
diaconum.
3. Nomina et authoritas archiepiscoporum, archidiaconorum,
decanorum,
cancellariorum, commissariorum, cum huiusmodi titulis et
dignitatibus, ab ecclesia Christi omnino submoveantur.
4. Habeat unaquaeque parochia suum proprium praesbyterium.
5. Electio ministrorum necessario spectat ad plebem.
6. Bona, possessiones, terrae, proventus, tituli, honores,
authoritates, et alia
quaecunque spectantia vel ad episcopos, vel ad ecclesias
cathedrales, et quae
illis iam iure debentur, prorsus aufer[antur] et in
perpetuum tollantur.
7. Nemo debet concionari, nisi qui est pastor alicuius
gregis; et apud suum
tantum gregem, non alibi, concionem habeat.
8. Infantes papistarum non sunt baptizandi.
9. Iudicialia Mosis spectant ad christianos principes, nec
ab illis unguem latum discedere debent.
Multa sunt alia eiusdem generis, non minus absurda, quae non
commemorabo; quae
omnia, si quid ego iudico, non faciunt ad bonum et pacem
ecclesiae, sed ad
ruinam et confusionem. Tolle autori[tatem], ruit populus in
omne flagitium.
Tolle patrimonium ecclesiae, et eadem opera non solum bonas
li[teras], sed et
ipsam religionem auferes. Sed iam videor rem praeiudicare.
Percupio, doctissime
v[ir], tuam et dni. Gvalteri, dni. Simleri, reliquorum
fratrum audire de istis
rebus sententiam, quam ut sanam et verbo dei consentaneam
libenter ipse sequar.
Si enim vestrum de [tota] controversia interponeretur
iudicium, dubio procul
multum faceret ad pacem ecclesiae nostrae. Clamitant isti
boni viri, quod
habeant omnes ecclesias reformatas stantes ex partibus suis.
De statu reipublicae nostrae nihil dicam: hactenus omnia
sunt pacata; sed
verendum ne intestinae istae dissentiones tandem in
perniciem patriae evadant.
Mitto ad tuam d[ominationem] tantum panni Anglici, quantum
sufficit ad
conficiendam tibi togam. Utere, quaeso, et pro tua
humanitate boni consule.
Bene vale, vir colendissime, et precibus tuis deo me habeas
commendatum, qu[aeso].
Raptim.  Londini in Anglia, augusti 15^#'o, 1573
Tuus in Christo frater, Edwinus Sandus,
episcopus Londinensis.
[Adresse ...:]  Viro colendissimo et fratri suo charissimo,
domino Henrico
Bullingero, ecclesiae Tigurinae pastori vigilantissimo.
In Helvetia.
