<nr>[27172]</nr>
<ae>Bullinger an Johannes Fabricius</ae>
<od>Zürich, 20. August 1557.</od>
<vo>Zürich StA, E II 373, 15. Orig.
(Aut.)
Gr.I, 21 f.
R.
S. D. Ago tibi ingentes gratias pro diligenti historia rei apud vos et in Romania gesta.
Pridie de Helvetiis papistis ad Paleanum caesis eadem recitat Mediolano rediens Petrus Perna, qui et literas affert de Venetorum urbe a d.
Friderycho a Salice 1. augusti datas id ipsum testantes et cladis acceptae diem 23. iulii designantes.
Dolendum est tot quidem periclitari animas, sed laudandus interim dominus in sanctis suis iudiciis; is convertat, oro, omnia ad gloriam nominis sui.
Confoederati nostri
comitiis Badae propter regem celebratis convenire non potuerunt, sed scissi in diversas sententias domum redierunt; sunt enim, qui querantur militem contra pacta ductum esse in Neapolim per Mediolanum.
Hi militem regi negant; alii existimant periclitanti regi et laborantibus nostris nunc esse subveniendum.
Claronenses, Basilienses, Schaffhusiani et quidam alii, ut audio, militem negarunt; Luceriani autem aut nonnulli alii dicuntur adornare expeditionem, et profecturi Svicii postulatum regis ubi
retulere ad populum in coetu, adeo infestis animis commissi sunt, ut parum ab armis abfuerint.
Adeo vero militem regi non concesserunt, ut plurimi clamaverint foedus regi renunciandum.
Et haec quidem facta sunt, priusquam fama spargeret caesa esse pontificis vexilla.
Quid nunc futurum putas, quid, si audiant bellum inferri nunc Ferrariensi? Sic facile intelligent concludi illis, qui cum Guysiano sunt, itinera? Oremus dominum, ut has res omnes temperet ad gloriam nominis sui; periculis enim
referta sunt omnia.
Vive et vale cum d.d.
consulibus et Philippo et Pontasella et amicis omnibus.
Commendabis me et salutabis diligentissime d.
Matthiam Coignetum.
Tiguri 20. augusti 1557.
Bullingerus tuus.
Has literas curato, obsecro, diligenter.
Dem hoch-und wolgelerten, frommen und getruwen herren Johansen Schmiden, pfarreren zuͦ Chur by Sant Martin, sinem lieben herren und bruͦder.
^$Chur.
