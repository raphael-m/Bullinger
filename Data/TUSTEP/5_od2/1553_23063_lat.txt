<nr>[23063]</nr>
<ae>Johannes Calvin an Bullinger</ae>
(Genf,  .. April 1553.)
Genf  107a,  59. Kopie.
Ep.Calv. 1724 (XIV, 513f); englische Ãœbersetzung: Letters of Calvin II 384-386, Nr. CCCXV
S.  Quum nuper essem apud Farellum, ostensae mihi fuerunt
tuae ad ipsum literae, quibus te ex gravissimo et prope
lethali morbo paulatim convalescere scribebas. Eo tempore
desperata erat Farelli nostri vita, ut inde reversus mortuum
ubique praedicaverim. Nunc ex animo gratiae domino agendae
sunt, qui nobis utrumque et ecclesiae suae restituit. Nec
minus gratae fuerunt tuae literae, quas triduo ante accepi
sanitatis tuae testes. Quanquam, ut verum fatear, pleniore
gaudio perfusus essem ex earum lectione, nisi legissem eo
consilio scriptas esse, ne quid de te hostile suspicarer.
Mihi vero ea suspicio nunquam in mentem venit, neque Ulmio
datam a me occasionem fuisse arbitror, cur tale aliquid
referret. Bis ad me accessit. Diu inter nos et libere
familiariterque de rebus variis sumus loquuti. Tui ac omnium
vestrum facta est mentio. Nulla syllaba, quod sciam, mihi
excidit quae sinistram opinionem iniiceret. Tantum in
discessu, rogans ut vobis salutem diceret, meo nomine
Bibliandrum excepi quia palam se hostem nostrum
profitebatur. Quum exciperet Ulmius, incredibile id sibi
videri, et pro sua pietate quasi infaustum omen aversaretur,
breviter causam exposui: nos hic ab homine improbo et
perfido fuisse vexatos: quum certum a vobis subsidium mihi
promitterem, spei meae non respondisse successum, tamen
fraternam inter nos amicitiam constare illaesam, nec certe
ullum alienationis signum a vobis fuisse datum. Quin etiam
addidi, me ac symmystas boni consulere, quod non tam
prolixe, ut erat in votis, fuissemus vestro suffragio adiuti
: solum Bibliandrum minaciter iactare, librum quendam sibi
esse in manibus doctrinae meae adversum, et nescio quo
impetu id promiscue effutire apud omnes. Clausula tandem
sermonis fuit: scribat Bibliander ut libuerit, ego
responsione non dignabor. Nunc ut ad te redeam, optime et
venerande frater, quemadmodum ex illius ingenio te minime
aestimo, ita nunquam adductus sum ut crederem, te vel
probante vel conscio hostile in me quidquam moliri, illum
vero et odiose multa effutivisse et minatum esse quod attigi
de libro, non est cur ambigam vel dissimulem. Res enim plus
quam nota est ac vulgata. Quod tamen silentio apud alios
tegere soleo, apud Ulmium et paucos tacendum non putavi. Hoc
igitur primo testatum esse tibi velim, sicuti sancte
affirmo, te adeo hostis loco a me non haberi, ut omnibus
fraternae coniunctionis vinculis tibi perpetuo adstrictus
manere cupiam, idque fore indubie confisus, quum te non
secus ac unanimem et individuum in opere domini socium
complectar. Persuasum deinde tibi esse velim, nunquam me vel
scripsisse vel loquutum esse, nisi et amanter et honorifice,
de eo viro, qui et publice de ecclesia tam praeclare meritus
est, et mihi privatim semper amicus fuit. Si qua igitur te
eius rei cura pupugit, securus in posterum quiescas licet.
