<nr>[43007]</nr>
<ae>Tobias Egli an Bullinger.</ae>
<od>(Chur), 13. Januar 1573.</od>
Zürich StA, E II 350, 247-250. 245. / Orig.(Aut.)
Graub. III, 396ff. R.
S.  Colendissime d. pater, lubens reverentiam tuam
molestissimis nostris
dissidiis non gravarem, nisi me huius ecclesiae asperrima
sors te obruere
quodammodo cogeret. Retulimus nuper causam illam,
quamadmodum sapientissime
etiam consulueras, in senatum civium et evidentissimis
argumentis comprobavimus,
quam ingratus et iniquus in nos esset Gantnerus, qui post
actionem publicam nunc
demum iniustitiae in ipsum usurpatae condemnare nos non
erubesceret. Hortati
sumus magistratum, ut tandem molestissimae huic causae finem
inveniret: nos
Gantnero suam non invidere patriam, modo errores agnoscat
suos, aut saltem
dominorum cura et authoritate ita manifestaretur, ut cuivis
constare possit,
quis cavendus aut quis rectum et verum docuerit necne. Deum
immortalem, maiorem
ex 70 senatu partem sibi patrocinantem habuit, quam
insulsissimis verbis et
mendaciis fucatissimis ita delinivit, ut omnes pene nunc
credant maximam
Gantnero factam esse iniuriam. Dici non potest, quantum
frontem homo ille
audacissimus perfricuerit. Publice prolixa oratione probare
voluit sibi factam
esse iniuriam insignem, se nihil unquam erroris aut veneni
neque aluisse neque
aliis afflare conatum esse; vi, dolo, insidiis et omnifariis
artibus in synodo
oppressum esse; me malis artibus Campellum, quem omnes nunc
respuant, in istam
ecclesiam contemptis civibus pastoribus attraxisse; sibi
facultatem non esse
datam suam deffendendi causam aut probandi innocentiam, sibi
potestatem nunquam
esse factam se apud Rhoetos etiam excusandi, utque in pauca
coniiciam: totam
Rh[oetorum] rempublicam totamque synodum omnis quodamodo
nequitię et
perversitatis criminibus condemnans se ipsum ab omni culpa
eximit omnemque
culpam in fratres et cumprimis in nos tam veteratorie
transfert, ut pauci in hac
urbe repperiantur, qui fidem viro huic doloso non habeant
nosque omnibus viribus
persequantur, ut defatigati Christi tandem causam et
veritatis patrocinium
deseramus ipseque homo factiosus cum Merio suo stationes
nostras occupans
laceram ecclesiam sub Swenkfeldianos errores et leptologias
insanas, quibus sunt
permulti infecti, redigant. Crevit Gantneri insania et
seductio factioso hoc
tempore, quo hactenus usi parum hisce seductoribus obistere
potuimus.
Plausibilibus rationibus obedientiam pollicetur se Tigurinae
confessioni sub
iuramenti sacramento subscripturum; interim negat
pertinaciter se errasse
unquam, neque quod peccavit in confessionem illam, vult
fateri, ut totam hanc
causam suspicionibus novis involvat seque omni culpa eximens
omnium malevolentia
in nos derivetur. Cognitis utriusque partis quaestionibus et
argumentis domini
confirmarunt hoc Pont[isellae] claudicans consilium, ut
subscribat
Tigurinae confessioni Gantnerus hocque facto iustificatus in
bonorum et
honestorum civium numero habeatur. Interim synodo suam se
curam et potestatem
relinquere intactam quod externum ministerium et reliquas
res in synodo
tractatas. Mirum et supernaturale senatus consultum:
decernunt, ne
G[antnerus] ministerium ullum nisi arbitrio synodi attingat;
interim,
quae quotidie affectat, non ignorant neque sua
animadversione tamen notant aut
puniant. Dicunt ratas nihilominus esse dominorum literas, in
quibus causa illa
continetur quaeque sigillo huius urbis Trium Foederum nomine
sunt munitae,
etiamsi Gantnerus non adigatur hisce subscribere, quod tamen
in synodo ab ipsis
etiam dominis superioribus annis constitutum fuit. Oratio
Latina, quam in illa
habui synodo quae que summatim omnia complectitur, quae
Gantnerus fecerat ac
docuerat, ab ipso d. consule Willio et Pontisella utpote
veritati omni consona
fuit comprobata luculentissimo testimonio; nunc, cum satis
esse putent Tigurinae
confessioni subscribere et* (* a.R.: in od. contra) quam non
leviter Gantnerus
erravit, ipse autem ne in minimo quidem errasse contendat,
quis non videt, omnem
in nos culpam derivari, literas et diplomata roborata
rescindi, testimonia lata
mendacii argui omnibusque haeresibus latissimam fenestram
aperiri? Nunquam enim
etiam in furore et furto deprehensus G[antnerus] in
confessionem
Tigurinam quicquam deliquisse unquam videri vult. Quid
autem? Cur cum Frello,
manifesto heretico, qui nunc fovetur in hac urbe ac clam
etiam a multis
superioribus deffenditur, tot habet comercia, tantam
contraxit familiaritatem?
Cur Gabrielem Kröttlium Argoviensem [wird wohl "Algaviensem" sein], Swenckfeldianorum
antesignanum, suma
reverentia ac observatione colit? Quaere ex d. Achille
Kerero, quid superioribus
annis in Gantnero et Kröttlio illo deprehenderit, cum
hospitaretur in diversorio
Leonis Aurei: audies convicia iacta in paedobaptismum et
externum verbi
ministerium. Amplissimus d. consul Willius omnibus viribus
hanc causam a nostris
partibus propugnat, sed summo propter nos odio a cathenatis
istis ita laborat,
ut plene quoad hanc causam hoc tempore desperarit.
Pontisella totus ad Gantnerum
deffecit et arrogantem istum convitiatorem pluris facit quam
totam ecclesiam
nostram et veritatem ipsam, cui superioribus annis tam
evidens testimonium
perhibuit. Si scientes hoc faciunt, quid ignorantes agant?
Miratur autem et
satis demirari nequit amplissimus d. consul, quid causae
moveat Pontisellam,
quod tam frigide nunc agat, qui multis occasio consultius
agendi esse potuisset.
Sed brevi reteget aliquid tempus. Si hoc ille consilii
primus dedit, ut quidem
existimant, nempe satis esse, si Tigurinae confessioni
subscribat, qua
subscriptione nimirum Gantnerus suos revocet errores omnes,
quid ad hoc
respondet, quod Gantnerus ab erroribus omnibus immunem se
semper fuisse
contendit? Si vero hoc tempori et personis attribuat necnon
huic loco, ubi
ty[rannis] et <gr>anarcia</gr> (proh deum immortalem)
impudentissime
(absit invidia dictis<f1>Vgl. Livius, Ab urbe condita, 9, 19, 15.<fe>) regnat, quid respondebit, ubi ista
indulgentia brevi
factum esse cognoverit, ut omnes et respublica et ecclesia
haeresibus aestuare
et funditus perierit?  Num indulgentia illa sua hanc
iacturam resarciet
deinceps, ubi indomitas vires receperit altasque adeo
radices egerit lolium
istud infelix, ut zizania   in tanto periculo veri tritici
omnino luxuriare
sinamus necesse sit? Quid autem periculi incumbat, quaeso
porro (siquidem
odiosissimis istis rumoribus, imo rebus plusquam verissimis
te obtundere semel
certe satis impudenter instituerim) cum venia attendas: 11.
ianuarii, cum
concertatio nostra die Veneris ante in curia coram 70 viris
exorta esset cum
Gantnero, qui nihil non consiliorum falsissimorum in nos
coniecit, concionem
habui mane, ex qua occasione cantica Zachariae, qui,
postquam linguae usum
receperat fideque promissionem dei acceperat, maioribus
etiam donis et
prophetiae dono etiam decorabatur, docui hunc dei esse morem
resipiscentes in
gratiam recipere, sicuti Petrus olim et Paulus experti sunt.
Hinc transii ad
causam illam toties inculcatam et inter caetera clare dixi:
"Si istis, qui iam
olim convicti sunt, iniuria a nobis sunt affecta, sequatur
necesse est, ut vos
ipsi, nempe magistratus, falsum tuleritis testimonium;
accusationem enim nostram
in eiusmodi homines aperto testimonio comprobastis."
Gantnerus, qui hucusque
abstinuerat a coetibus, tunc autem concioni novo loco stans
intererat, quem
tamen ego non videram, surrexit ad haec verba et proximos
sibi alta voce satis
admonuit, ut memores essent me haec dixisse, in libellum
etiam quaedam
consignavit, quae iure nimirum expungeret, si posset. Finita
concione consules
accessit et miras tragoedias excitans clamore omnia
repplevit: se nolle haec
pati, cupere ad omnia respondere, cupere ut communitas et
tribus convocentur,
apud quas sese purget; potius se litibus et controversiis
omnes fortunas suas
absumpturum quam suspicionem vel minimae culpae sustinere.
Multi etiam ex
senatoribus, quorum opera hactenus est usus, clamarunt:
"Nolumus amplius ferre,
ut praedicet de rebus istis." Polliciti etiam sunt
G[antnero] suam
contra me operam in convocandis tribubus, quibus haec causa
deferatur. "Für
gmeind, für die gmeind! Us, us mitt dem pfaffen! Wolt er
unns unseren burger
nitt dolenn?" Sed quis urget, ut non feratur? Nemo. Urgemus,
ut decreto
satisfaciat, subscribat et errorem una cum scandalo facto ab
illo expungat. Hoc
ut fateatur, nolunt et potius refutabunt nos omnes vel ora
etiam nobis occludent
omnibus, ut unus Gantnerus mendacia et errores loquatur.
Nunc vere imminet
persecutio, quam superioribus annis timui, et scio mihi in
hac ecclesia locum
nullum superesse. Nunc pastor ab ovibus suis respuitur, qui
septimum nunc agens
annum fidelem operam illis navavit. Clamant omnes: "Volumus
habere civem."
Utinam exterum hominem nunquam evocassent! Maximum favorem
sibi collegit
Gantnerus blanditiis, mendaciis, mensis et compotationibus,
et quod pro officio
neminem intra longum tempus reprehendere coactus, subdole et
pseudoprophetarum
more animis hominum influxit. Maximo patrocinio et auxilio
Plantarum utitur,
quibus superiori anno resistere salus et ecclesiae et huius
reipublicae
vehementer postulavit. Summa: nihil homo loquacissimus
praetermisit, quod
invidiam nobis et odium conflare possit; habet ex primatibus
pene omnes sibi
amicissimos, qui propter opera mala lucis splendorem et
salis acrimoniam ferre
nulla ex parte volunt. Vere nunc auditur: "Dicite nobis
placentia;" vere nunc
nigrum vertitur in album et album dicitur nigrum. Quid
autem, reverendissime
pater? Duodecimus nunc agitur annus, ex quo Rheticis
ecclesiis servio idque
maximis laboribus, curis indesinentibus absque omni privato
emolumento et lucri
sive opum commodo, nec omnia pigeret impendisse et rerum
mearum iacturam facere,
modo cum fructu aliquo hic me haerere scirem.Sed en tibi
fructum, cum pulsis
veris pastoribus viribus omnibus haereticos, anabaptistas
retinere et deffendere
seductores conentur. Quaeso, miserescite tandem nostri,
patres indulgentissimi,
et me miserum variis iactatum fluctibus submergi ne
patiamini. Sufficit mihi
angulus aliquis vestri agri, ubi inglorius vivam et Christo
cumprimis et liberis
meis, quibus subinde augeor. Non recipietis hominem
ingratum, non percussorem,
non contentiosum, non rigidum, sede variis casibus adeo
maceratum, ut nemini
obesse, etiamsi velit, possit. Didici iam exuere affectus,
didici cum Paulo
humilis esse et in domino magnus. Nolite committere, ut
aegrimoniae istae
sexcentae et iniuriae impudentissimae cor meum
afflictissimum devorent et
penitus corrodant. Non erit honorificum vobis reiicere
eiusmodi servulum, qui
apud exteros annos nunc quatuordecim vestro imperio et nutu
serviens gravissima
semper fortuna est usus. Exspectans igitur clementissimum a
vobis responsum et
solatium paternitati me tuae commendo totum.
Flavius Garganus medicus, qui proditionis suspicione et
nomine superioribus
annis hic Curiae in carcere detentus sub morbi simulatione
evasit, superioribus
diebus in Valle Mesaucia duobus sclopetis traiectus repente
obiit; creditur ideo
sublatum, ne quid proditionis proderet, cuius et ipse
magister et administer
creditur. Nunc celebrantur comitia, sed nondum consederunt;
acta alias scribam.
1573.  13. ianuarii  C[uriae].
Cuperem hasce d. affini Hallero ostendi. Salutant d. consul
et d. Campellus,
collega meus. Rogo humillime, ignoscas mihi hanc
prolixitatem.
Tuae amplitudini subiectissimus servulus Th[obias[
Ic]onius'.
Nihil adhuc rustici responderunt pro Othmaro, quod culpa fit
Gantneri, qui hos
rusticos, cum mutatam fortunam videat, ceu resti ducit et
tenet sibique et suis
consulit. Quamprimum tamen aliquid responderi[n]t,  quod
hisce comitiis facile fieri posset, scribam ad te.
Lucius Nierius, quem vestra beneficentia hactenus aluit,
sacerdotium primarium
Davosii iniit passusque est sibi 80 florenos, quos mihi
addiderant, detrahi; hoc
praeter, imo contra meum consilium fecit. Sunt plures
mercenarii; sic vilescunt conditiones.
Amplissimo viro d. d. Heinrycho Bullingero, Tigurinae
ecclesiae antistiti
primario, domino suo singulari observantia colendissimo.
                    Zürich.
Darunter v.Bull.s Hd.: "Der ernüwert handel h. Ganthneri
zuͦ Chur und h.
Thobiae unwill.  Ianuario 1573."
