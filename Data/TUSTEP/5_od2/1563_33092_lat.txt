<nr>[33092]</nr>
<ae>Johannes Calvin an Bullinger</ae>
<od>Genf, 19. Juli 1563.</od>
Genf 107a, 267. / 108, 151.
Ep.Calv. 3981 (XX, 64f); englische Übersetzung: Letters of Calvin IV 323f, Nr. DCLI
Ex quo ad te nuper scripsi, nihil novi allatum est ex Gallia,
nisi quod deus per pueros serio ludere videtur.
Dux Aurelianensis
protervia Guisiani pueri offensus sagitta, quam manu tenebat, eum
percussit.
Ille statim ad matrem, mater ad reginam, quae filium
verbis leniter obiurgatum hortata est, ut Guisiano ignosceret.
Libere respondit se non posse adduci, ut unquam ferret eius
conspectum nec eum modo sibi esse odio, sed totam familiam, quae
regno exitialis fuit.
Itaque coacta fuit mater eum ex aula
abducere; sed Parisiis vesanam populi temeritatem fovet atque
accendit.
Quotidie etiam novi motus exurgunt; nulla est prorsus
curiae autoritas.
Vulgus armatum impune iudicia omnia evertit.
Haec iustissima est merces, ut in latrocinii autores redundet
licentia.
Regina quantum potest, nobis adversatur; Condensis
tacet; excusat admiraldus, quod domi malit expectare occasionem
quam se proiicere in manifestum periculum.
Quoniam ipse et comes
Rupis Focaldi et Beza accusati fuerant a percussore Guysiani,
communem defensionem ediderant, quae statim oblata fuit consilio
regis; verum quia non satis exempti erant omnes scrupuli,
declarationem edidit admiraldus.
Mittimus exemplar excusum; si
quis apud vos esset idoneus, optandum esset Germanice vulgari
proximis nundinis.
Liber esset vendibilis, ut minime timenda sit
iactura typographo; sed festinatione opus esset.
Rem tuae et
aliorum fratrum prudentiae credimus; si tuo iudicio expediat in
lucem prodire, forte aliqua invenietur apud vos ratio.
Lugduni adhuc pacata sunt omnia.
Sacrifici modeste se continent,
imo nostris adulantur; missam uno tantum in loco hactenus
luserunt et quidem in profano altari, quia nullum sacrum erat.
Monspesuli, Nemausi<f1>Nîmes.<fe> et in aliis urbibus nostri adhuc templis
fruuntur, quia nemo ex adversa parte repetere audet.
In Normannia
obsidetur Portus Gratiae, quem Angli occupaverant.
Haec in praesentia habui, quae superioribus adderem.
Rogo, ut
tibi et d.
Gvalthero curae sit editio Apologiae, si tempus
suppetet et bonus typographus se offeret.
Vale, clarissime vir et frater mihi venerande.
Collegas omnes meo
et fratrum nomine salutabis simulque tuam familiam.
Dominus vobis
adsit, vos gubernet spiritu suo laboresque vestros benedicat.
Genevae  19. iulii 1563.
                                                        Ioannes
Calvinus tuus.
