<nr>[21197]</nr>
<ae>Johannes Haller an Bullinger</ae>
<od>Bern, 24. August 1551.</od>
Zürich StA, E II 370, 146. / Orig.(Aut.)
S.  Ich bin so bkümmeret, min herr gfatter, das ich üch kum
kan schriben, unsers Eberhardi halb, deßen handel ußbrochen
ist, wie ich allweg bsorget han. Er hatt ein jungfröwli
ghan, ist siner husfrawen etwas verwannt gsin; dem hatt er
ein kind gmacht, das selbig hatt er uff sinen eignen sun
wellen trechen und mit dem meitli angleit, es sölls dem sun
gen, und hatt er verhofft, er well amm sun vermögen mitt
gällt und guͦt, das ers uff sich nemme. Der sun hatt es
aber
nitt wellen thuͦn. Ist die sach lang amm chorgricht
gangen,
das meitli gfangen, und dahin kan, das es bkanntlich worden
und auch er uff hütt verjehen hatt, wie es gangen. Hierüber
hatt er sich uß der statt gmacht, sin burgrecht hütt wellen
ufgen; aber es hatt im zlang wellen wärden; denn er sich bi
zyt darvon gmacht, und ist zuͦ sorgen, wurde er ergriffen,
es wurde imm übel gon, und das nitt allein dises stucks
halb, sonder von wegen, das er eir statt Bern offenlich
tröwt, er wüße all ire heimlikeiten, und kömme er an andere
ort, er welle es alls offnen. Er hatt auch mitt denen von
Sollothurn und apt von S. Urban weiß was handels, das min
herren gar unwillig sind, ich gschweig der großen ergernuß
und gschreiß zstatt und zland. Gott erbarmms und laß sin
unschuldige kilch deß nitt engelten! Das gmuͤt hatt mich
nitt trogen; han üch offt gseit, was ich von imm halte. Keme
er zuͦ üch, so sind gwarsamm; dann sins glichen fint man
nitt bald, ful und wiegsamm.
Sonst, nüwer zytung halb, weiß ich nüt, dann was ich znechst
gschriben. Die sag ist, doch noch nitt gar offentlich, der
küng von Franckrych habe Lutringen angriffen; der keiser
welle ins Niderland; der Türgg hab inn Ungeren mitt hilff
der Ungeren dem Ferdinando vil erschlagen, griffe an vil
orten gwaltig an. Ferdinandus hette gern, das Meidenburg
vertragen und imm gholffen wurde; das well der keiser nitt,
meine, es wer siner m[ajesta]t schmechlich, sölt er
imm conditiones lan fürschriben. Item der küng von
Franckrych habe dem küng uß Engelland ein tochter
vermechlet. [In] Engelland wüte der schweiß grusam. D.
P[etrus] Martyr sölle gwüßlich tod sin. Item uß Prüßen [ist]
einer har kon, sagt von Osiander, das er dem fürsten 12000
gl. gelihen uff großen zins, das er ein nüwe seckt ufrichte,
nüt suͦch dann eer und guͦt. Von Corvino sagt er, das er
zuͦ
Minden gfangen nun ettlich jar, gantz standhafft sye und
darzuͦ übel gehalten werd, das man imm weder buͤcher
noch
anderen menschlichen trost zuͦlaße. Er hatt mir dise
fantasy gen; wenn irs glesen, so schickend mirs wider.
Uff den Zurzachermerckt wird ich üch schicken ein fasciculum
librorum Vergerii, darvon er üch, als ich acht, gschriben,
war ir es wyter ferggen söllind. Hiemitt sind gott befolhen.
Üch und üwer gantz hußgsind gruͤßt min volk. Sind von gott
alle gruͤßt. Datum Bern den  24. augusti 1551.
Jo[hanns] Haller.
Praestantissimo viro d. Heinrycho Bullingero, Tigurinae
ecclesiae fidelissimo pastori, domino et compatri suo
colendissimo.
Zürich.  M. Heinrych Bullingern.
