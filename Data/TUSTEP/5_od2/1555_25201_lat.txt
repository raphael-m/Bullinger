<nr>[25201]</nr>
<ae>Johannes Haller an Bullinger</ae>
<od>Bern, 14. Dezember 1555</od>
<vo>Autograph: Zürich StA, E II 359, 2946.(Siegel...)</vo>
<dr>Ep. Calv. 2358 (XV, 888)<dr>
<re> </re>
<tx>S. D. Tuas, honorande domine compater, per d. Lysmaninum missas accepi.
Exposuit is nobis copiose successum veritatis in Polonia. Dominus provehat eam
passim magis ac magis. Apud nos nihil est rerum novarum, nisi quod d. Ioannes
Rodolphus a Grafenriett, tribunus ille, qui me primo e Tiguro excivit,
Sanensibus praefectus datus est. Novum hoc exemplum fuit in urbe nostra, ut
tribunus et tantus vir ad praefecturam aliquam ablegaretur; sed visus est
ipsemet hoc postulare et facile impetravit, quo authoritate sua gentem efferam
et omnis disciplinae impatientissimam facilius cicuraret. Dominus illi adsit.
Addetur ei aliquis ex numero nostro, qui una cum ipso proficiscatur ad
reformandas illic ecclesias. Metuo, ne mihi haec sarcina subeunda sit; omnes
enim iam ante videntur in me consentire. Grave hoc erit mihi et Augustana certe
vocatione difficilius propter incredibilem gentis barbariem et insolentem
licentiam; si tamen domino ita visum fuerit, praestabo, quae potero; dominus
dabit successum. Quod te Mauritio et Benedicto scripturum recipis, bene facis.
Benedictus et homo doctus admodum et d. Gessnero familiaris. Cuperem eos mansuetudine in amicitia retinere.
^$Quod autem affinem tuum attinet, locutus iam sum cum aliquibus amicis, qui
illius ordinis sunt, qui in tuam, quod scio, gratiam, praestabunt, quantum
poterunt, sed nullam dum mihi certam spem facere potuerunt; fit enim hic, quod
et illic apud vos. Magna scribarum est copia; hac enim ratione plurimi ad
praefecturas et alias dignitates conscendunt. Inde fit, ut civium plures suos
hac arte instruant filios, qui, si qua conditio vacaverit, multo numero ad
expetendam eam convolant. Instabo tamen amplius et videbo, quid obtineri possit.
^$Genevensium hic nunc est magna legatio; agitur de continuando foedere. Videtur
non posse convenire, et valde timemus omnes, ne nihil fiat indeque oriatur
gravioris dissidii materia et occasio. Sunt nebulones, qui frigidam semper
suffundunt. Praesente enim nuper hic Lysmanino quidam, qui se Genevensem
nominavit, alteram Lysmanini famulam occulte rogavit, ut, quoniam ad Calvinum
proficisceretur, diceret ei libros suos Bernae esse exustos. Ille perculsus me
de ea re rogavit. Cum ego negarem, intelleximus proditorium huius nebulonis
consilium, quo Calvinum hoc nuntio incerto per certum hominem exagitare voluit.
Cum vero rogarem, ut ostenderet mihi hominem, inveniri non potui; quantum vero
coniecturis assequi potuimus, unus est ex secretariis, qui legatis Genevensium
coniuncti sunt. Tales nebulones et calumniatores mendaces plurimum utrinque
serunt dissidii. Dominus excindat linguas eorum. Haec modo ad e; plura enim non
habeo. Dominus te servet diu incolumem cum tuis omnibus, quibus ex me salutem
dicas, oro. Salutant vos nostri quoque omnes.
^$Bernae 14. decembris 1555.
^$Ioannes Hallerus tuus.
<lz>[Adresse ...]: Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri colendissimo suo.
