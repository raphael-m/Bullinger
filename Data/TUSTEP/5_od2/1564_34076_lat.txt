<nr>[34076]</nr>
<ae>Blaise Marcuard an Bullinger</ae>
<od>Lausanne, 22. Mai 1564.</od>
Zürich StA, E II 346, 522. / Orig.
(Aut.)
Ep.Calv. 4110 (XX, 307f) Exc.
S. Non potui summo sine animi dolore alteram literarum tuarum partem legere, vir humanissime.
Facile enim video te, qui ecclesiae Christi summa fide semper
addictus fuisti, longo iam tempore ab impuris hominibus nullo tuo merito divexari.
At in tanta evangelii luce tam absurda dogmata iamdudum a christianis per
verbum divinum explosa hoc tempore adeo pertinaciter revocari posse non existimabam.
Sed quid non Sathan quotidie adversus fidos Christi servos male molitur et
struit? Verum non est, opinor, pius et doctus ullus, qui te non plus satis ad singulos Brentii errores respondisse et, si quid eius generis est, refutasse
(nihil dico de convitiis, quibus pro tua pietate nihil respondere vis) ex verbo dei affirmet.
Quid igitur opus erat novo scripto inveteratam stultitiam denuo
prodere? Enimvero quid agas, mi pater? Nisi alios vidisses ventos, nisi alias prospexisses animo procellas, magis haec te moverent quam, ut opinor, moveant.
Dolet tamen mihi ex animo reverendam tuam senectutem, quę multo maioribus rebus erat dedita, his pertractandis occupari.
Deum vero praepotentem oramus, ut
tibi eam animi constantiam, qua ad hanc usque aetatem gloriose fretus es, perpetuo suppeditet, ut, malis quemadmodum semper restitisti, ita ad extremum
victoriae christianę decus et triumphum pervenire possis, sicut futurum nemo bonus diffidit.
            Quod mihi adolescentes hos tres, quos misistis ad
nos, tam studiose commendas, facis id, mi pater, pro tua in eos et me simul humanitate.
Ego itaque, qui Tigurinam ecclesiam semper tanti feci, quanti apud me
esse debuit, nihil negligam, quod ad hos adolescentes spectare videbitur.
Vestrum erit, viri ornatissimi, meam tenuitatem boni consulere.
De comitiis Bernatum cum legatis Sabaudi quia certi nihil quicquam habeo, nihil scribo; sed tu ex aliis, ut spero, audies certa et quidem singula.
In Gallia, ut
scribit d.
Beza, res sunt paulo quam antea perturbatiores, dum utraque pars suspicionibus indulget.
Regis adventus expectatur in dies Lugduni; utinam sit
ecclesiae fructuosus! Sed deus suos respiciet et spem etiam nostram superabit.
Fidelis ille dei servus d.
Calvinus, singulare olim in vita, nunc vero in morte virtutum egregiarum exemplum, vergit quotidie ad interitum, quamvis in dei
potestate sit eum restituere.
Delatus est his diebus, ut audimus, in senatum, ubi insignem ad senatores et civeis orationem habuit simulque eis valedixit.
Ista
sunt
meo quidem iudicio irae in nos divinae vestigia non obscura, quod tam exiguo temporis spatio tot egregia organa nobis sublata sint.
Tu itaque, mi pater, in quo
ecclesiae syncerioris spes maxima reposita est, vive et vale feliciter.
Dominus te diu nobis incolumem conservet! Gaudeo vos a lue illa contagiosa egregie
vacuos.
Deus det vobis et nobis pacem suam!
Vale, mi pater.
Saluta generos omnes tuos et amicos verbis meis.
Lausannae  22. maii 1564.
Tuus ex animo Blasius Marcuardus.
Virtute et pietate ornatissimo viro d.
Huldricho Bullingero, Tigurinae ecclesiae pastori fidelissimo, domino et patri meo venerando.
Tiguri.
