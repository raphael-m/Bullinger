<nr>[37121]</nr>
<ae>Johannes Haller an Bullinger</ae>
Bern, 20. u. 21. Oktober 1567.
Zürich StA, E II 364, 362. / Orig. (Aut.)
S.  Quae nova habeo, in folium sequens consignavi. Miror,
quod tu nihil scribas, praesertim quid in Germania fiat; nam
hinc nihil habemus. Interea est, quod in cor tuum dixerim;
tu nemini communicabis nisi fidis, et ubi opus esse
putaveris.
Min herren hettind gern, das man in disen löuffen zemmen käm
und sich mitt einanderen underrette; dann man set, das es
wil ein universal handel sin, der gantzlich angschlagen und
gericht zuͦ exequution des concilij, und deßhalb von nöten,
das man dougen ufthet und auch luͦgte, was man zschaffen
hette. So hör ich, das si offt min herren von Zürich drumb
anzogen, die aber allweg meinind, das zemmenkon sige nitt
guͦt, bringe großen unwillen bi den Lenderen<f1>bei den drei katholischen Landorten Uri, Schwyz und Unterwalden (vgl. SI III 1298).<fe> etc. Da mir
aber lyden muͤßind, das si für und für bi einanderen.
Achten deßhalb, es werde villicht jetz gschriben, das man
zemmen kömme, da ich von besonderen guͦthertzigen ermant
bin, üch auch darvon ze schriben, das ir darin sin und üwer
herren dahin wellind helffen vermögen, das man doch rätig
werd, wie in künfftigem fal den sachen zuͦ thuͦn wäre. Und
diewyl mich dann die sach selb billich und notwendig
bedunckt, han ich es üch ze schriben nitt underlaßen können.
Man haltet also: Basel und Schaphusen sigind nitt ungneigt;
allein an Zürich mög man es allweg kum erheben.
So ghör ich auch, das min herren kurtzlich gen Zürich
gschriben und si der nüwen zytungen, so dozmal verhanden,
bericht, darbi auch begärt, das si auch dargegen minen
herren, so inen neiß was nüws zuͦ kommen, flyßig berichten
wellind; das daruff kurtz geantwortet sige, so inen neiß was
zuͦkomme, das min herren antreffe, wellind si si deß
fürderlich berichten. Welches min herren ettlichermaß
gebißen; dann si nitt nun begärend, bericht ze werden deßen,
das si antrifft, sonder was auch ander und besonder die
gmeine sach belangen möchte. Das schrib ich, wie ichs hör,
und hör es aber von lüthen, an denen etwas glegen; das
wellind imm besten verston. Ich mein es mitt der statt
Zürich guͦt, und billich; dann si hatt es umb mich verdient;
so weiß ich, das irs mitt eir statt Bärn auch guͦt meinend.
Darumb laßend uns zuͦ beeden syten dahin handlen, das
einikeit und guͦter will erhalten werde; dann selichs
besonders diser zyt von nöten. Ich entschuldigen auch
Zürich, wo ich mag; dencken wol, das si in der glarnischen
sach nitt gern vil zemmenkommens ghan; diewyl es aber jetz
ein anders, hoff ich, si werdind sich nitt widrigen. Habes
mentem meam. Aliud iam non habeo, nisi quod tibi tuisque et
vobis omnibus salutem a domino precor. A Geneva interea
nihil accepi. Salutant te nostri omnes. Bernae  20. octobris
1567.
I[ohannes] H[allerus] tuus, quem nosti.
(f. 362) Die zytungen, wie wir si gester noch ghan, han ich
kurtz im gesterigen hie bi gelegten schriben verzeichnet;
dann ich hoffet, glich bottschafft ze haben. Necht uff der
nacht so kumpt einer uß deß von Conde läger, den min herren
heimlich ußgesannt, die sachen zuͦ erkundigen. Der ist kon
bis im läger für Parys und für den von Conde und amiral
selbs, denen er auch so vil anzeigung können gen, das si imm
vertruwet und inn mitt brieffen an herren von Mülinen wider
abgefertiget. Der bringt hiemitt gwüßen bscheid, und ist das
die meinung:
Erstlich, das inen der künig von Meaux gen Parys entritten;
so sigind auch die Eidgnoßen gen Parys zogen unangrennt, und
sige kein treffen gschehen, wie man aber gesagt hatt. Des
künigs kleinoter, silbergschirr, und was er bi imm ghan,
sige inen in dhend worden; si habinds aber nitt beruͤrt,
sonder dem künig laßen volgen. Hiemitt sigind si auch für
Parys geruckt, habind vast nun rüter, uff die 10000; mitt
denen straiffind si umb Parys, habind inen allen paß
abgschlagen, das der statt weder zwaßer noch zland nüt zuͦ
möge, und sige deßhalb großer mangel in der statt. So sige
auch des kriegßvolks so wenig in Parys, das si bi 300
münchen uß den clösteren gnon und bewaffnet; die müssind
helffen, die statt bewaren. Die herren, als der von Conde,
amiral und andere, ligind zuͦ S.Dionys, ein kleine tütsche
myl von Parys.        So schribend die herren selb uff dise
meinung: 1. das si guͦter hoffnung, ir sach in kurtzem zuͦ
einem guͦten ußtrag zuͦ bringen;  2. das si ein supplication
zum künig gesannt, deren abgschrifft si auch har gschickt,
und ist ir summ: a) das der künig die stätt in Franckrych
halten und ordnen welle nach altem rychsbruch,  b) das
unnütz gsind, besonder die Italiener, die vast alles
regierind, vom hof thuͦn,  c) deßglichen die von Guysen, als
die heimlich nach der cron stellind und aber des geblüts
nitt sigind und alle dise pratticken anrichtind zuͦ
undergang des rychs;  d) das er die religion fry und gantz
unverpeniget laße imm gantzen rych.  Daruff si nun ein
antwort wartend.  In der statt sigind noch vil guͦthertziger
fürnemmer lüth, als der herr von Momoranßi, des conestabels
sun, die vast zum friden handlind. Darnebend habind si
(zeigt der bott an) die besten stett inn, auch Bolonien;
Orliens habind si eroberet, die statt, aber das schloß noch
nitt; habind bis in 400 verloren.        3. Schribend si
insonders und vermanend min herren, die iren, so bi den
Eidgnoßen sind, abzuͦmanen, das si sich nitt wider gott, die
warheit und gerechtikeit, wie aber schon einmal gschehen,
stellind; item, so vil müglich, den nüwen ufbruch bi den
Eidtgnoßen verhinderind.  Das ist also dsumm irs schribens
und deßen, was der bott bringt. Daruff min herren gesinnet,
ein botten hinin zuͦ schicken, und die iren abzemanen,
damitt man si auch hiemitt mitt gnoßnem darvon bringe.
Hienebend, die wyl si wol gedenckend, das uß Zürichpiet auch
ein große anzal hinglüffen, wöltend si gern, das Zürich
glichs thete und auch ein botten sampt dem unseren schickte,
die iren auch abzemanen. Doch so wirt man hiervon erst die
tag handlen und dannthin üweren herren eins und das ander
schriben und zuͦschicken. Darbi acht ich wol, werde denen
von Schaphusen auch gschriben werden, unangsehen, das si in
der vereinung sind. Da helffend, das best thuͦn; es brechte
vil willens, so man sich joch in dem vereinbarte, zuͦdem das
es die billikeit und notturfft ervorderet. Es wirt auch vil
grett, ob man den Eidgnossen den paß abschluͤge, allein
von verzugs wegen, damitt es sich deß lenger verzuge und si
drinnen darzwüschend dest bas ußrichten möchtind. Ich achten
aber, wenn man zemmen käme, es wurde dises und anders in
beratschlagung kommen.              Haec prioribus meis
addere volui. Tu omnia boni consule. Fratri meo, quę
videbuntur, communica; non enim mihi vacat illi omnia
scribere.
Bene iterum vale. Salutant te nostri omnes.
Bernae  21. octobris 1567.
Tuus, quem nosti.
3000 schwartzer rüter sond schon in Franckrych sin und noch
3000 hernach kon.
In Lutringen sol der hertzog das evangelium offenlich laßen
predigen und das proclamiert haben.Movan sol dem Mogeron wyb
und kind gfangen han. Das machet, das Mogeron zuͦ Leon nitt
wütet, sonder jederman lat abzien, doch bloß; dann er sorget
der sinen.
(Adr. f. 363b):  Clarissimo viro d. Heinrycho Bullingero,
Tigurinae ecclesiae pastori fidelissimo, domino meo
honorando et compatri charissimo.
M. Heinrych Bullingern zuͦ Zürich, so bald möglich zuͦ
überantworten.
