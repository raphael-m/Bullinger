<nr>[42183]</nr>
<ae>Bullinger an Tobias Egli.</ae>
<od>(Zürich), 10. November 1572.</od>
Zürich StA, E II 342a, 678. / Orig.(Aut.)
Graub. III, 380f. R.
S. D.  Octava abhinc die scripsi ad te literas, quas tradidi
nostro Ioanni
Baptistae Müllero, qui suis involvit et inscriptionem
consignavit* (*a.R.:
cogignavit!) ad d. Pontisellam etc. Spero illas te iam
accepisse. In illis
brevibus sum complexus, quae de rebus Belgicis audiamus. Iam
nunc adferuntur
literae Norinberga significantes Aurangium bonam exercitus
partem dimisisse,
maiorem duxisse Ruremundam, ut inde in Hollandiam et
Selandiam in hyberna
concedat; de clade accepta nihil dicitur. Interim nescitur,
ubi sit comes
Ludevicus; sunt tamen, qui affirment eum ex veneno hausto
laetaliter aegrotare.
Albanus classem bene instructam misit occupatum Flissingam;
sed coactus est re
infecta et maximo suo damno oppugnationem intermittere et
redire. Dux elector
Saxoniae nuper rediit a rege Danorum. Dicuntur foedus
percussisse reges Danorum,
Svecorum, principes Germani, et iam Saxo in suo reditu
convocavit omnes
magistros equitum, 32 rittmeister. Reliqui etiam principes
suos lustrant et se
apparare dicuntur ad bellum, si forte Sancta Liga, id est
papa, Gallus,
Hispanus, Itali et Germani praelati, ipsis bellum inferre et
concilium
Tridentinum (quod moliri dicuntur) exequi voluerint. Urbes
imperiales aiunt se
principibus coniungere. Haec ex Norinberga hodie accepi. De
eo autem vehementer
dubito, num Basilea, Schaffhusia et Sangallum renunciaturi
sint foederi Gallico.
Hoc tamen certum est, quod militem nullum dabunt, et
superioribus diebus
responderunt Claronenses se regi nolle dare militem.
Prudenter ergo in hac
caussa versare. Remitto d. Ruinellae literas et oro, ut
ipsum salutes ex me. Te
autem oro, ut apud tuos advigiles, quo diligenter vigilent
et per suos Coryceos<f1>Lauscher; vgl. Adagia, 1, 2, 44 (LB II ...).<fe>
perquirant, quid fiat in Italia. Quodsi expeditio fiat,
mature indicetur et
quidem certo; antea quoque dicebatur fieri expeditio; missi
exploratores
reportarunt plane nihil esse. Quae feruntur de victoria
contra Turcam, opinor
ementita esse; audio Venetos ita se armare et parare, ut
verisimilius sit ipsos aliquid damni accepisse.
Omnia, quae misisti, remitto et gratias tibi ago. Vale.
Festinanter haec scripsi.
7. novembris 1572.
Deus uxorem restituat etc. Ye me man wirt verbieten, ye me
die rättschen gan
wirt. So habend ir guͦte zugnüsse truckt von Rom und
Meyland.
Bullingerus tuus.
Ornatissimo viro d. Tobiae Iconio, Curiensis ecclesiae
fideli ministro, domino
et fratri suo honorando et dilecto.
                               Chur.
