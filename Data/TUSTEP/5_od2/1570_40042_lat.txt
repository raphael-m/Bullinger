<nr>[40042]</nr>
<ae>Matthias Schenck an Bullinger.</ae>
<od>Augsburg, 16. Mai 1570.</od>
Zürich StA, E II 375, 848. / Orig. (Aut.)
S.  Misit ad 9. maii diem d. Hallerus literas istas mihi,
quas ad te perferendas curarem. Quod ego officium utrique,
uti spero, gratum denegare ei nolui. Tu, si nihil aliud, vel
illud significabis mihi, acceperis necne, ut, si minus
reddantur, inquirere atque cognoscere ego, cuius id sit
culpa factum, facilius possim. Rei novae te expectare a me
nihil puto, homine minime curioso. Ne tamen inanes has
accipias prorsus literas: imperator Ioannem Wilhelmum
Saxonem ad se evocasse nescio quam ob causam dicitur, alii
ob fratrem captivum, alii ob controversiam cum Augusto
electore ex dissidio theologorum nato, quod serpere indies
et crescere magis dicitur atque ita quidem serpere, ut ne
inde bellum existat multis perniciosum periculum sit.
Augustus elector literas ad senatum Argentinensem dedisse
dicitur, quibus Illyricum graviter accuset atque, uti urbe
pellatur, petat. Caetera ex aliorum literis cognosces.
D. Hoserus et Treschius te amanter salutant. Bene vale et me
amare, humanissime mi d. Bullingere perge collegis S.P.
Vale.
Augustae  16. maii anno 1570.
Matthias Schenckius tuus.
Viro atque theologo praestantissimo Henrico Bullingero,
domino atque amico primario.
Zürich.
