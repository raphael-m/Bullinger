<nr>[26147]</nr>
<ae>Charles de Jouvilliers an Bullinger</ae>
<od>Genf, 15. August 1556</od>
<vo>Autograph: Zürich StA, E II 368, 144f.(Siegel...)</vo>
<dr>Ep. Calv. 2516 (XVI, 257f)<dr>
<re> </re>
<tx>S. Facit illa incredibilis tua humanitas, vir ornatissime,
qua me alioqui tibi incognitum nuper excepisti, et singularis
etiam benevolentia qua me tam facile complexus es, ut nisi
omnium ingratissimus haberi et esse velim hanc scribendi
opportunitatem nullo modo praeterire possim. Accedit et meum
illud promissum, quo abs te discedens merito tibi meam fidem
ostrinxi, quum me saepius ad te scripturum recepi. Hoc igitur
quidquid est literarum pro tua humanitate boni consules. Vix
enim quod scribam occurrit. Nolui tamen apud te nunc tacere.
Unum ut intelligas velim: Carolum tuum ex animo agnoscere et
profiteri ingenue, se tibi primum, deinde omnibus tuis collegis
et quotquot viri boni agunt Tiguri tantum debere quantum hominem
hominibus vix debere fas est. Quod ut re aliqua tester
aliquando, utinam mihi a Domino concedatur: sed interim me totum
vobis addictum ubique praedicabo. Iam quod ad reditum nostrum
attinet scias nos sanos ac salvos a Domino huc reductos fuisse,
et quatuor diebus et dimidio sequentis iter confectum idque sine
ullo periculo, quod timeri poterat: licet non sine molestis
caniculae caloribus, qui nos siti propemodum enecarunt. Literas
tuas a me redditas ex responso intelliges: et scriptum illud,
quod memoriae causa mihi dederas, nostro Crispino explicatum,
qui te plurimum salutat. Ille duo exemplaria Consensionis et
utriusque defensionis D. Calvini ad te mihi dedit quae idem D.
Calvini ad te mihi dedit quae idem D. Calvinus tibi reddenda cum
his literis curavit. Aliud quod addam in praesentia non habeo
nisi quod me plurimum tibi et tuis precibus commendo. Omnes
amicos qui sunt istic salvos esse cupio. Budaeus mihi
charissimus et tui studiosissimus te reverenter et alios omnes
salutat. Quod facit etiam Iacobus ille noster, qui mecum apud
vos erat.
^$Vale, vir ornatissime et mihi perpetuo venerande. Dominus tibi
semper adsit tuosque labores benedicat.
^$Genevae 18. kalend. Septemb. 1556.
^$Carolus Ionvillaeus tibi addictissimus.
^$Quum obsignare vellem has literas aderat hic domi nostrae
praestantissimus ille ac nobilissimus Marchio a Vico tui
amantissimus qui, ut intellexit me eas tibi mittere, pro sua
singulari modestia petiit ut suis verbis te salutarem. Id eo
libentius me facturum respondi, quod te homini quam optime
cupere certo sciam. Accipies igitur eam salutem quam tibi a
Domino precatur ex animo.
<lz>[Adresse ...]: Ornatissimo viro D. Henrico Bullingero
ecclesiae Tigurinae pastori fidelissimo. Tiguri.
