<nr>[37143]</nr>
<ae>Bullinger an Tobias Egli</ae>
<od>(Zürich), 28. November 1567.</od>
Zürich StA, E II 342a, 502. / Orig. (Aut.)
Gr. III,  54f. R.
Min willig dienst und alles guͦts bevoran etc. Uff
mittwuchen vergangen spadt ist har an min gnedig herren
geschriben ein brieff von h[erren] Bellievre, uff der post
von Solenthurn gefertiget, luthend, das in Franckrych vor
Parys zuͦ Sant Denys ein angriff und träffen beschähen, und
habe der könig sine fygend zertrent, iren vyl gefangen,
hinyn in die statt one sin und der sinen schaden gefuͤrt.
Die eydgnossen sygind in der schlachtordnung gestanden; die
habe nieman gedörren angryffen. Alein habe der unfaal den
herren conestabel getroffen; dann wie er imm fächten
dappffer, sye er verwundt, doch mitt dem sig noch in die
statt kummen und erst hernach amm dritten tag verscheyden.
Das habe imm (dem herren Bellievre) der könig geschriben des
14. novembris uß Parys, alls er morndeß widerum ußziehen
wöllen, das rych der beschwärt zuͦ entladen etc. Disen
brieff hab ich einist gehört in yl verläsen und die summa
behallten, wie ichs hie geschriben. Ich hätte och darnach
geworben, das mir der brieff üch abzeschriben worden were,
wo ich nitt geachtet, der herr Granreyen werde das nunme wol
uß kündt haben. Ich begär an üch, ir wöllind mir überkummen,
wie ers fürgäbe; dann mich beduncken will, es werde unglich
anzeigt. Man vermeint hie, wo es nitt nun ein scharmütz xin,
sunder ein fäldschlacht werde es vil anders zuͦgangen sin.
Das werdent wir bald gruntlicher vernemmen; was mir
zuͦkumpt, das laß ich üch wüssen. Darby wirt in gemäldtem
schryben och gemeldet, der herr Anemours habe Wyena dem
könig wider zuͦ sinen handen gebracht und werde Maccon
glicher gestallt ouch bald eroberet werden; dann da sye
wenig widerstandts. Ich schicken üch hie 3 hoptlüthen
brieff, von Parys gesandt; die schickend mir by nächster
bottschafft wol versorget wider; dann was mir wirt von
beiden parthyen, laß ich üch zuͦ kummen. Uwer schriben, des
datum 24. novembris ist mir worden. Sampstags vergangen ist
min herr Müller seliklichen imm herren entschlaffen; bittend
gott, das er uns ein andren guͦten burgermeister gäbe und
sich unser erbarme.
Gott mitt üch! Gruͤssend mir symystas, herren
burgermeistern und herren houptman Carli, Pontisellam
etc.
Datum  28. novembris 1567.
Der üwer allezyt.
[Ohne Adresse.]
