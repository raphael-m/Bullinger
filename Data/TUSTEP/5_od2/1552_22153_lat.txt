<nr>[22153]</nr>
<ae>Johannes Haller an Bullinger</ae>
<od>Bern, 11. August 1552.</od>
Zürich StA, E II 370, 177. / Orig.(Aut.)
S.  Venit ad nos Clauserus, sed nihil egit nulla nunc
vacante, quae ipsi conveniat, conditione, neque etiam volui
hoc tempore ipsius causam senatui proponere, quia
intempestivum prorsus visum fuit, cum vix octo aut decem
dies lapsi sint, ex quo Tiguri sua functione privatus est.
Videtur mihi imprudens esse omnino consilium, sive ipse
sibimet sive alius hoc ei consuluerit, quod Tigurum et
Tigurinos, apud quos natus et educatus est, tam cito
relinquere et operam suam aliis condicere  instituerit. Si
illic aliquid ei ferendum, forte hic plura, quę ferat et
impatientius ferat, habebit. Neque vero mihi a vobis
dimittendus, etiamsi ipse hoc maxime contendat, videtur,
quia nota est omnibus illius integritas et eruditio. Sed hoc
non scribo, quod non maximopere cupiam ipsum et alios doctos
ad nos pertrahere, sed quia mihi amici sors, quem scio etiam
multis liberis gravatum, dolet, si ita a patria et suis
abstraheretur. Disuasi ergo illi suum institutum, rogavi,
Tigurum ut redeat et suorum dominorum benevolentiam non
spernat; si illic ei conditio offeratur, ut illam humiliter
tanquam domino sic disponente recipiat, si vero illic
negligatur, me nihilominus daturum operam, ut aliqua se
conditione commoda offerente huc vocetur. Cui ipse consilio
acquievit et sic ad vos redit bene confisus vestra opera,
donec aliquam aliam inveniat conditionem, ei tanquam
vestrati non defuturos.
Nova, praeterquam quę vos habetis, nulla habemus modo. Ich
fürcht, es well als nüt söllen. Franckfurt sol gwunnen sin.
Griffind si nun bald den keiser an! Wo si das nitt thuͦnd,
sterckt er sich teglich und wirt inen zschaffen gnuͦg gen.
Gott wende es alles zuͦ guͦtem siner kilchen. Amen.
Uxor mea 5. augusti filiolum Sulpitium Hallerum mihi peperit
et nomine et cognomine suo susceptori<f1>Taufpaten.<fe> respondentem, qui te
plurimum salutat, tum quoque Musculus et nostri omnes.
Salvi sint, qui apud vos sunt, fratres omnes, tum quoque
uxor et familia tua omnis.
Bernę  11. augusti 1552.
Tuus Ioannes Hallerus.
Clarissimo viro d. Heinrycho Bullingero, Tigurinę
ecclesiae fidelissimo pastori, domino et compatri suo
charissimo et colendissimo.
