<nr>[21141]</nr>
<ae>Johannes Gast an Bullinger</ae>
<od>Basel, 15. Juni 1551.</od>
Zürich StA, E II 366, 133. / Orig.(Aut.)
S. in domino. Admonui Myconium de raritate scribendi ad te
et ostendi illi literas a te scriptas; excusabit se, manus
enim palpitantes vix permittunt illum vel tres literas
scribere. Stuporem puto esse aut ex paralysi aliquid se in
omnia illius membra sparsisse. Caeterum de rebus novis hec
accipe.
Magdeburgenses adhuc fortiter resistunt adversariis suis;
acceperunt nuper navigia quędam annona onusta submersis
Mauritianis, qui stationem aquę habebant; a quibus autem
annona sit missa, ignoro. Seditiosi aliqui a Caesareanis
sunt decollati, quidam proscriptum sicque factio illa
militum sopita est, neque illis tutum abire et relinquere
exercitum. Quidam deficiunt ad Parthenopolitanos, sed non
assumuntur, sed remittuntur mox; nolunt enim se inutili
milite gravare, ne commeatus deficiat.
Caesarem reliquisse Augustam certum est; quidam aiunt
Monachum ad venationem concessisse et illic 4 vexilla, ne
seditio fiat a civibus, collocasse. Videbimus miram
metamorphosim in omnibus rebus. Philippus f[ilius]
in Hispaniam proficiscitur; Maximilianus Mediolani arcem
inhabitabit; certe credo Caesarem mortuum esse.
Turca petit Transylvaniam a Ferdinando rege aut bellum se
moturum, et magnam militum manum esse in Pannonia aiunt
occasionem belli expectantes. Quid agitur in Italia? Audimus
papam et Gallum concordes esse factos et iam quiete
possideri Parma a Gallo. Quid dicet ad hoc Caesar? Quid
audis de episocpo Curiensi et de concilio futuro?
Comitia Confluentina propter monetam habita sunt, licet alia
etiam consultarint de miserabili Germaniae statu et de
proditoribus patrię et de libertate amissa nunquam
recipienda.
Cupio praeterea etiam scire, quid iam scribas et an alias
Decades sis adiecturus iis, quas edidisti; utiliora, crede
mihi, scribere non poteris nostro seculo multis malis
affecto, et iam incipiunt quidam ex concionatoribus segnes
fieri in legendis libris biblicis et fere ignorare
praecipuos religionis nostrę articulos et quomodo illos
defenderent sine scriptura, quos nunquam bene expenderunt?
Vale. Basileę  15. iunii 1551.
T[uus] Gastius ex animo.
Saepe iam interrogasti de Gilberto nostro; hactenus nihil
habui, quod scriberem neque adhuc habeo vel de eius vita vel
doctrina. Est Nozerethi apud consanguineos onustus
ecclesiasticis beneficiis; episcopis est gratus; fortassis,
quod nihil ad te vel alios bonos amicos, quos hactenus
epistolis suis lacessit, scribat, fecit timor et favor
hominum, a quibus fovetur. Semel literę illius
suppressę
sunt et lectę ab hominibus papisticę factionis, per
quam
rem in magnum periculum venit; iam silet, ne in manus
incidat. Hęc volui ad te, ne dicas me toties provocatum
nihil respondere.
Dem eherwürdigen und hochgelerten herren meyster Heinrych
Bullinger, leutpriester zuͦ Zurich, mynem gunstigen
herren, zuͦ handen.           Zurich.
