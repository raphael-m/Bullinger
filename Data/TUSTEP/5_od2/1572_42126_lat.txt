<nr>[42126]</nr>
<ae>Johann Konrad Ulmer an Bullinger.</ae>
<od>(Schaffhausen), 14. August 1572.</od>
Zürich StA, E II 362, 121. / Orig.(Aut.)
S. D.  Eadem fere hora, clarissime vir et pater in Christo
summe colende, qua
tabellarius publicus amplissimi vestri senatus tuas mihi
obtulerat literas,
rescripseram. Cum enim postulares, ut mox, quae
communicaveras nova, per eundem
tabellionem remitterem, nullam moram interponere volebam, ut
mature, quae
petebas, haberes. At cum obsignatis literis per puerum
hincinde tabellionem
quaererem, cognosco tandem paulo, postquam a me abierit,
praeter opinionem
discessisse. Quare, quod tum neglectum fuit, nunc quomodo
libet sarcire volui.
Barptolemaeus Stultzius noster vocationi amplissimi senatus
vestri propenso
animo obsequi cupit; duo tamen sunt, quibus se gravari non
modo ipse, sed etiam
honestissimi piissimique parentes queruntur, alterum quod
stipendium audit adeo
tenue esse, ut vix sese sustentare queat, praesertim quia
reditus ad exitum
demum sequentis anni sint expectandi, ipse vero hactenus ex
patrimonio et suo et
uxoris sumptus fecit intolerabiles adeoque totum fere suum
peculium exhauserit.
Petit igitur, ut amplissimus vester magistratus, si modo
ullo fieri queat, hac
in parte ipsi sonsulere dignetur. Alterum vero est, quod
metuit, cum praefectus
Liechtesteigius sanguine iunctus sit Frawenfeldensi, ne isti
conspirent in
exitium ipsius atque ita periculum cumuletur, quod in priore
ecclesia sustinuit.
Rogat igitur amplissimum senatum vestrum, ut sui rationem
habere atque
patrocinium ipsius suscipere velit. Quod mihi equidem
aequissimum videtur; non
enim ignoras, quibus calumniis plerumque opprimantur nostri
prius quam
audiantur, sicuti et huic Stultzio in Maggoensi ecclesia
accidit. Quae vero ad
humanitatem tuam illius nomine et parentum scribo, eadem
coram ut agat cum
amplissimo senatu vestro d. consul Rinckius rogatus est a me
et Stultzio ipso.
Quod* (*a.R: ... ... qui .. ...?) quidem d. consul instar
tabellionis vestri me
plane insciente nudiustertius mandatu senatus nostri Tigurum
profectus esse
dicitur. Es ist ye zu erbarmen, quod adversarii (ut est in
proverbio) können den
elenden landfriden nit brechen, wir aber denselben nit
halten. Nostri vero parum
proh dolor neque Christum neque evangelium neque ecclesias
curant suis tantum
commodis studentes ventrique dediti. At non dormitabit neque
dormiet, qui
custodit Israel. Nova, quae misisti, communicavi et
consulibus nostris et
fratribus, pro quibus tibi summas gratias agimus. Imprimis
exhilararunt, quae a
d. Erasto de Witebergensibus referuntur. Quod vero nostri
piam rationem habes in
certamine coenobitico, gratissimum est. Dominus pacis et
vitae compenset, quae
renumerare ipsi non valemus. Pergemus et nos strenue in
supplicatione publica,
de qua aliam ob causam non scripsimus, nisi ut per omnia
exemplum vestrum
imitaremur, et cum seriam vitae emendationem non videam, sed
potius cumulationem
peccatorum irritari iustam dei iram, omnino pergendum esse
censeo, nisi penitus
a vindicta divina absorberi velimus. Germen istud siliginis
vere admirandum
gratissimo animo accepi; utinam resurrectionem mortuorum
paulo post futuram
portendat, cum et locus illius, ubi succrevit, et
foecunditas cum Paulina
imagine egregie conveniat. Quid enim in hac totius mundi
ruina aliud speremus
exoptemusque magis, videre nusquam possum. Quamprimum d.
consul Rinckius
reportaverit amplissimi senatus vestri responsum, Stultzius
ad vocationem capessendam paratus erit.
Vale cum tuis in Christo, qui tuam humanitatem conservet,
amen. Salutant te
reverenter cum fratribus d. consul Peyerus, doctor Martinus,
Burgoverus omnesque
symmystae; idem ipse quoque facio semper.
Datum raptim  14. augusti anno domini 1572.
Literas amplissimi magistratus vestri, quibus Bernang[ensi]
ecclesiae
Stultzius commendatur, apud me tantisper reservo, donec
earum usus postulatur.
Tuae humanitatis studiosissimus Iohannes Conradus Ulmerus.
Clarissimo viro atque eximio Iesu Christi servo d. Henrico
Bullingero, ecclesiae
Tigurinae antistiti fidelissimo, amico et patri suo in
Christo summe colendo.
