<nr>[19309]</nr>
<ae>Matthias Erb an Bullinger</ae>
<od>Reichenweier, 19. November 1549</od>
<vo>Autograph: Zürich StA, E II 361, 252.(Siegel...)</vo>
<dr> <dr>
<re> </re>
<tx>Gratia domini nostri Iesu Christi tecum. Ne dubites de fide
et tollerantia Erbii, Henryche in Christo observandissime, quod
tuis paranaeticis, quibus satis abunde charitatis officium erga
me daclarasti, non responderim. Est, quo me excusarem; sed apud
fratrem non indigeo apologia. Certe bis lavi a mense augusto,
primo foris in thermis Fochspergianis, deinde et domi aliquot
dies ex praescripto medicorum. Quid mihi profuerint eę
lotiones, nunc licet in silicernio claudicante videre. Raro in
publicum prodeo, non ob metum aliquem, sed propter vana et multa
corporis incomoda maximeque ob senectutem, quę et ipsa morbus
est. Soleo sepius clamare cum D. Paulo: "Infoelix ego homo; quis
me liberabit?" Et cum propheta: "Sufficit mihi, tolle, quęso,
animam meam, verumtamen fiat voluntas tua" etc. Sub manu sum
chirurgi iam fere sequimensibus, qui pollicetur se pedum dolores
et purulenta mitigaturum vulnera. Aber ein gutt, kue erdrich
were mir nun furterhin gsunt, mein lieber Bullingere. Haec
brevibus de mea valetudine.
^$Nunc vero de statu et rebus ecclesię pretium operę fuerit
aliquid significare, et sepius hoc facerem, si tutum esset eas
litteris committere. Adversarii omnia observant. Apud nos (laus
deo) nil mutatum, nec ad latum digitum benigni dei gratia et
opitulatione a veritate, quę est in Christo Iesu, a veris
sacramentis et probatis per dei verbum moribus et caeremoniis,
quas, ut nosti, opinor, apud nos non aliter quam apud vos
institutas, discessimus. Urgent negotium interimisticum
episcopus Argentoratensis et Basiliensis; sed non paremus.
Argentoratensis instat acerrime per subornatos quosdam nebulones
insidias struens tribus ecclesiis ad diocesim eius pertinentes,
papisticos pfaffones intrudere volens; verum princeps et nos
reluctantes iugulamus illum suo telo; petimus enim sufficere
tales, quales Caesar cum statibus imperii admiserunt; at nullibi
reperiuntur. Quodsi offerret etiam tales, prius per nostrum
magistratum examinabuntur; hinc plures absterrentur. Cuius rei
exemplum accipe: Est quidam nobilis a Ruost, collator ecclesię
nostri in Bischwyr; is obtulit quendam pessimum nebulonem. Sed
cum examinandus esset, abdicavit ecclesiam. Ferdinandici nostris
proventum huius anni ex vineis, agris, pratis, item debita et
census, qui sunt extra terminos et limites huius ditionis,
confiscarunt. Senior dux studet pro virili negotium componere;
cives tamen per nos admoniti utcunque pacienter tollerant,
quamvis sint etiam seditiosi, qui mallent pugnis negotium
transigere; sed metuunt magistratum. Superiori hebdomada
episcopus Argentoratensis proceres in urbe triduo cum magistratu
consulttarunt. Hodie scribit ad me Hedio, quod 26. huius mensis
rursus ex urbe convenient apud Tabernas episcopo gratissimi
hospites; vereor, ne, dum ita consultant et resultant, Christus,
quod absit, exulet, maxime cum tribuni plebis inter se non
conveniant, ne dicam de contionatoribus etc. De quo vellem certa
teneres sicut ego; posses, ni fallor, eius urbis futurum
divinare statum. Episcopus Vesontinus vel administrator potius
ante mensem missis duobus legatis Montbelgardiam duci
Christophoro imperitantes auctoritate Caesaris prętexta, ut
Tossanum nostrum ableget, deinde non interimisticos, sed
papisticissimos restitueret pfaffones. Noluit pius dux, sed
impetrata dilatione negotium ad parentem retulit. Quid ille
responsurus sit, ignoramus. At Tossanus, frater noster multis
nominibus commendandus in Christo Iesu, ad me perscribit se nil
admissurum contra dei gloriam et filii eius Iesu Christi, sed
potius excussurum pulverem pedum. De Caesare nil auditur;
sepultus est et meditatur carmina elegiaca etc. Videbimus
propediem, dicant alii, quicquid velint, ingenii versipellis
cogitationes. Hęc ad te volui dare, ne putares me tui oblitum,
mi Bullingere, orans te et tuos fratres, ut in vestris precibus
indefessis nostri mentionem faciatis, ne deficiat fides nostra.
Impetimur undiquaque propter impoenitentiam et merito luimus a
deo hactenus benigne visitati ob ingratitudinem etc. Cogor
contrahere manum. Vale et salutabis omnes fratres in domino,
Pellicanum meum inprimis, cum quo mihi certamen est propter
annositatem etc., item Gualtherum, Bibliandrum, Geroldum nostrum
et reliquos.
^$Richenvillę 19. novembris.
^$T[uus] M[atthias] Erbius.
^$[Auf der Rückseite, von a. Hd.:] Salutat te et omnes fratres
Nicolaus Regulus. Wan ich und Erbius mer über die Gemme gehen,
wollen wir üch ruffen, das ir bei uns zobenzegen (z. Abendsegen)
mitten in dem wisen schnee wollen üch erlaben mit einem külen
gletschert.
<lz>[Adresse ... v. M. Erb]: Clarissimo viro D. Henrycho
Bullingero, ecclesiatae urbis Tigurinae vigilantissimo, domino
suo semper observando.
