<nr>[36039]</nr>
<ae>Bullinger an Johannes Fabricius</ae>
<od>Zürich, 15. März 1566.</od>
Zürich StA, E II 373, 634. / Orig. (Aut.)
S. D. Postquam mirabili dei providentia gratiaque singulari factum est, ut ministri omnium ecclesiarum in Helvetia
consenserunt in eam Confessionem, quam antea vidistis et in quam etiam vos consensistis nobiscum, visum est illam
praefixa praefatione communi omnium nostrum nomine edere in publicum. Quod felix et faustum sit, precamur, benedicente
laboribus nostris domino nostro Iesu Christo.
Basilienses responderunt sibi non videri necessarium, ut nunc huic se adiungant confessioni, qui suam superiore anno
ediderint; per caetera se nos complecti pro fratribus etc.
Iussi autem sumus 12 exempla mittere ad vos, ut ea inter vos distribuatis et inter senatores praecipuos. Omnia egimus
communi magistratus nostri consilio, cuius sumptibus publicis haec res tandem est perfecta.
Restat vero, colendissimi domini et fratres charissimi, ut primum agamus maximas gratias domino deo nostro pro hoc
concordi nostro consensu, deinde, ut sedulo opem eius imploremus, quo laboribus nostris benedicere pergat ipseque
efficiat, ut confessio nostra multum boni fructus proferat.
Bene valete, viri venerandi, domini colendissimi et fratres charissimi, orate pro nobis, ac amemus nos mutuum charitate
syncera.
Tiguri  15. martii anno domini 1566.
Heinrychus Bullingerus suo et omnium aliorum pastorum professorumque
et ministrorum ecclesiae Tigurinae nomine.
Pietate, eruditione et vigilantia praestantissimo viro d. Ioanni Fabritio et reliquis Curiensis et reliquarum 3 Foederum
ecclesiarum ministris, dominis colendis et fratribus charissimis nostris.
