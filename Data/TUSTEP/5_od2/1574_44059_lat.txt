<nr>[44059]</nr>
<ae>Johannes Haller an Bullinger.</ae>
<od>Bern, 29. Juni 1574.</od>
Zürich StA, E II 370a, 505. / Orig.(Aut.)
S.  Quae habui, nuper scripsi. His iam addere nihil possum,
nisi quod regina
valde laborat pro filio suo Polono, ut eum in Galliam
reducat, quem ferunt etiam
iam regem Gallię ab ipsa esse declaratum et applaudunt
illi omnes fere Galli
et nescio quas spes de ipso concipiunt (scilicet ut pro illo
priore habeant iam
alium et multo crudeliorem carnificem) conanturque omnibus
persuadere, quantum
ille iam sit mutatus visis et auditis Germaniae principibus,
illumque toties iam
testatum fecisse suis literis in Galliam scriptis,
quantopere erga pacem
servandam sit affectus; se quidem aliquando in ea fuisse
persuasione, ut
existimaret fieri non posse, ut diversae religiones in eodem
regno servarentur,
sed se hoc nunc apud Polonos didicisse, qui licet in
religione plurimum
discrepent, summam tamen in republica et libertate sua
servanda et tuenda
concordiam alant, et se videre, quod, nisi hoc faciant Galli
quoque, actum
prorsus de ipsis fore. Audires mirabiles Sirenum voces, ut
mirer stupiditatem et
stoliditatem huius gentis; si enim, qui contrarię sunt
religionis, hoc
facerent, non mirarer; sed hoc mirum est audiri similia ab
istis quoque, qui tam
aegre carnificum horum manus effugerunt. Reginam ferunt iam
a principibus
Germanię petiisse, ut liberum et tutum illi per suos
fines faciant reditum et
ne patiantur ex Germania milites in Galliam duci. Spero
autem fore, ut, dum
Galli et Poloni de isto rege contendunt, ut ille quoque
abeat, ut dignus est, ad
patres suos.    Helvetios nostros aiunt magnifice in Belgio
esse exceptos et
spem illis factam fore, ut plures accersantur und das noch
ein ufbruch bschehe.
Condaeo nescio quę iniuria illata est Argentinę et
postulatum ab
Argentinensibus, ut illum custodiant; ipse re cognita se
inde proripuit. Hoc
mihi retulit Merlinus.   Alias nihil occurrit, quod nunc
scribam, nisi quod
dominum oro, ut te diutissime servet. Ego ambulo, sed aegre
admodum propter
tumescentes sub noctem pedes; facio tamen et praesto,
quicquid possum et quantum
possum, paratus ad domini voluntatem semper.
Salutant te consules ambo; quęstorum neuter est in urbe,
sic nec Diesbachius,
sed Hagenbergius, Telamonii vidua, Frischingi, Zehenderi et
Iosua noster
Witenbachius. Saluta meo nomine amicos et fratres,
praesertim qui sunt de tua familia.
Bernae  29. iunii 1574.
I[ohannes] Hall[erus] tuus.
Clarissimo viro d. Heinrycho Bullingero, Tigurinae ecclesiae
pastori primario,
domino meo honorando et compatri charissimo.
M. Heinrych Bullingern zuͦ Zürich.
