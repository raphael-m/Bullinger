<nr>[34049]</nr>
<ae>Theodor Beza an Bullinger</ae>
<od>Genf, 5. April (1564).</od>
Genf 118, 154. / Orig.
(Aut.)
Ep.Calv. 4091 (XX, 280ff.)
S. Mi pater, rarius scribo quam velim, quod tabellarii sese non offerant.
Is est rerum nostrarum status qui ante fuit, quamvis crescant magis ac magis hostium
minae.
Putarunt commodissimam hanc esse purgandi sui rationem, si in nos regererent quod ipsos satis constat in nos esse molitos.
Clamitant ergo nos conatos
fuisse aliquot eorum arces per insidias occupare.
Nempe quia sic feroces sumus, et ita instructi pecunia et milite, ut priores velimus illos lacessere, et
ultro, nullo etiam viris praetextu, iniuria illata bellum accersere, quasi denique, si quid tale nobis in mentem venisset, ita insaniremus ut in media hostili
ditione occupare vellemus quae neque nos iuvare possent in bello, neque a nobis ullo modo defendi.
Incredibilem ergo istorum impudentiam esse oportet, quos non
pudet tam absurda comminisci, et laus sit deo nostro qui illos cogat ad tam turpia consilia descendere, quorum procul dubio infamia in ipsorum caput redundabit.
Nos interea pergimus in nostro mediocri statu, et pergemus quamdiu dominus volet, nulli hominum esse molesti et gratificari omnibus pro virili studentes.
Calvinus noster, quod unum nos vehementer torquet, perpetuis morbis cruciatur, et quamvis interdum videatur nonnihil respirare, tamen ita affligitur ut multo
minus laetae spei habeamus quam velimus.
Ego quoque abhinc aliquot dies coepi asthmate laborare, nec sum levatus sanguinis missione.
Sed tamen bene spero et
prae illius cruciatibus meos dolores pro nihilo duco.
In Gallia papistae, qui putabant ad Cardinalis adventum ecclesiam dei statim ruituram, coeperunt multis locis tumultuari.
Rhotomagi inprimis caedes primum ab
illis facta, deinde a quibusdam ex nostris vim illorum repellentibus repetita.
Impositum est urbi equitum praesidium, qui utinam ita se gerant ut solos malos
castigent.
Cardinalis ille alius Granvella, sibi in inferioribus regionibus metuens, Bisantium iam advenit.
Hispanus Gallo rescripsit quod fecisset legatus ipsius
Lutetiae, regem ad concilium approbandum veluti belli denunciatione cogere volens, iniussu suo fecisse.
Addidit, ne se quidem paratum subscribere, et regi
suadere ut edictum illud de pace inviolabiliter observet.
Haec heri ex quodam amico Lugdunensi, magnae autoritatis homine, ut certissima accepimus.
Rex proxima
hebdomade profecturus est Trecis, celebri Campaniae urbe.
Inde venturus est Barrum in Galliae et Lotharingiae finibus, sororem visurus.
Inde traiecta Burgundia
Lugdunum venire constituit.
Provinciales tandem mitiores facti nostros admiserunt, et nunc ibi quoque constituuntur ecclesiae.
Apud Occitanos nondum coercita
Danvillaei rabies.
Sed procul dubio regis adventus haec quoque, ut speramus, componet.
Denique omnia ostendunt fractos esse adversariorum conatus, quod ad
Tridentinum concilium attinet: qui si novum consilium inierint spero etiam fore ut dissipetur.
Recte factum est quod moniti sunt de Augustana confessione boni illi principes.
Nam hoc quidem magis metui quam Tridentinos crepitus.
Quanquam, quod ad Galliam
attinet, non dubito quin operam omnem ludant Ubiquitarii, quidquid tandem moliantur.
Dolae factum est senatus consultum pro d.
a Ria contra Mompelgardensem comitem, super castro quod Hericourt vocant.
Hinc illa utrinque militum collectio, quae
utinam non praebeat maiorum turbarum occasionem.
Noster vicinus sex peditum signa apud Bressanos, nobis vicinos populos suae ditionis, collegit; eo ipse
venturus dicitur, ut regem futurum suum compatrem in transitu salutet.
Dominus suos confirmet et omnia mala consilia infringat! Sed de his hactenus.
Ex septem studiosis, quos nobis commendaras, tres tantum huc venerunt; caeteros audimus Basileae substitisse, ubi saltem hoc commodi consequentur, quod
Castellionem non invenient.
Pecuniam ad me nulla attulerunt, nec ego ab eis poposci; tu scribes, quod factum voles; faciemus enim officium, et hoc tibi
caeterisque collegis persuasum esse cupimus eos, qui istinc venient, nobis non minori curae quam nostros ipsorum cives fore.
Caeterum duo illi, qui nunc ad vos
veniunt, pie et honeste vixerunt paud nos, quod etiam speramus vos re ipsa comperturos.
Superioribus mensibus, quum Hertherus, alter eorum, ad me venisset et
significasset se, quod certos quosdam libros emisset, pecunia egere, numeravi illi quinque coronatos, quos pistoletos vocant; eos nondum mihi reddere potuit,
quod tibi volui significatum ipsius etiam Hertheri voluntate.
Fratres omnes te caeterosque collegas mecum salutant.
Rogo autem, ut haec, quae ad te de rebus Gallicis scribo, cum d.
Blaurero imprimis communices atque etiam
cum d.
Gvaltero nostro, ad quem mitto literas, quas abhinc quindecim dies a P. Moio ex Picardia accepi.
Scripsissem et ego ad eum libenter, nisi plane iam essem
scribendo defectus.
Sed brevi favent deo, quidquid hoc est iacturae cum foenore resarciam.
Mi pater, rogo dominum Iesum, ut vos omnes teque inprimis conservet
et sanctis vestris laboribus magis ac magis benedicat.
Genevae  5. aprilis.
Tuus Beza.
Eximio Christi servo d.
Henrico Bullingero, patri mihi plurimum observando, Tigurinae ecclesiae vere fido pastori.
                                Tiguri.
