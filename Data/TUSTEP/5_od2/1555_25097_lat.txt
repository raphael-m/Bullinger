<nr>[25097]</nr>
<ae>Bullinger an Heinrich Bullinger d.J.</ae>
<od>Zürich,  30. Juni 1555.</od>
Zürich  ZB  Ms. F59, 302. / Orig.(Aut.)
S.  Audio te, fili, remissiorem esse in studiis, qua re
nihil audire possem molestum aeque. Qui enim boni temporis
prodigus est, in studiis bonarum literarum friget. At prodig
te esse optimi temporis id imprimis redarguit, quod nimis
frequenter tu et reliqui nostri studiosi Tigurini
convenitis. Societas quidem inhonesta non est; quae vero
studia impediunt, inhonesta esse incipiunt studiosis. Verum
quid argumentatione illa opus est? An tu ita institutus es?
Lege, lege or[o], quid manu mea scripta institutio habeat de
iactura temporis, de dividendis horis ad literarum studia.
Volat irrevocabile tempus; tu vero omni momento appropinquas
tempori, quo domum es revocandus; neque enim ego tantis
sumptibus ferendis suffecero. Ubi redieris, reposcetur a te
diligenti examine, quid profeceris in lingua Latina et
Graeca, in dialectica, rhetorica, in historia et poesi, in
theologia etc. Vide ergo, qu[id] agas; cave, ne tantillum
tibi temporis pereat, [quod] studio non impenderis. Ir
dörffend nüt immerdar zuͦ zamen schlüffen und rennen;
sitzend still und studierend. Ir sind nitt darumb
ußgeschickt, das ir spatzierind, gsellschafften leistind,
zamen renind etc. Ac tibi nunc per hasce literas demando, ut
relicto illo sodalitio et frequentibus conventibus tuas res
agas, temporis rationem habeas. Illis ipsis tuis sodalibus
Tigurinis studiosis idem denuncies. Scio te domino vel hero
tuo rem ingratam facere. Volo ergo, ut non egrediaris aedes
eius neque ullos in aedes eius introducas, nisi id fiat cum
bona eius gratia, et ut illi per omnia obedias, de qua re et
ad ipsum quaedam scripsi. Volo item, ut per hunc mercatorem
Italum, virum bonum et amicum meum Franciscum Bonet, mihi
respondeas cum ad has meas literas tum etiam ad priores.
Söltist mir hinab in Saxen kummen oder in Hessen und wöltist
mir so xellig sin, da wurde ich rächt mitt dir verfaren sin.
Cogita te propediem revocandum et examinandum; vide ne
sumptus in te fecerim sine fructu; vide, ut redeas cum
gaudio parentum, sororum et affinium ac amicorum. Haec volo
memori mente reponas. Vale.  Tiguri ultima iunii anno 1555.
Bullinger.
Heinrycho Bullingero iuniori, filio meo, in aedibus optimi
viri d. Ioannis Burcheri.
Argentinae.
