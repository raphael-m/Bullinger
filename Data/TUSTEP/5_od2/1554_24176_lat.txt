<nr>[24176]</nr>
<ae>Sebastien de l'Aubespine an Bullinger</ae>
<od>Solothurn, 27. August 1554.</od>
ZÃ¼rich StA, E II 359, 2906. / Orig.(Aut.)
S. P.  Tuas cum libello Anglicano accepi, et omnia mihi
gratissima fuerunt; sed misere nunc regnum illud agitatur.
Cesar apud papam triumphat, quia illi ista regina affinis
est, et promittit de religione omnia. Et re vera scias certo
missam iam receptam et omnia rursum mirum in modum immutata.
Heri hic fuit apud me Anglus nobilis, qui per postas regias
it Romam, qui mihi illam certam esse mutationem narravit.
Inter alia habet literas a regina Maria ad cardinalem Paulum
Anglum, et vocatur; credo iam esse in itinere, quod etiam
sperat ille Anglus.
In Picardia omnia prospera; cum pugnandum esset, hostes
fugere. Sed remitto te ad coppiam literarum, quas nostris
confederatis scripsi; hanc, si placet, dominis et consilio
dabis. Rex vult tota hy[e]me bellum trahere, et credo illa
sex milia militum in Italiam mittere, ubi etiam omnia
prospera; nam d. Ferrandus cum nostris in Pedemontem cessit
cum magna iactura suorum. De Alberto illo nihil certi
habemus; scribitur mihi illum mortuum et in secundo
conflictu a Grumsheisensi occisum; sed ille ipse, qui
scribit, parvam fidem facit; ideo dubito. Vale optime. Ex
Soluturo  27a augusti.
Tuus semper Bass[afontaneus'.
Viro optimo et amico domino Bulingero.
                  Tiguri.
