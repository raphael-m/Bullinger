<nr>[21040]</nr>
><ae>Friedrich von Folkersum an Bullinger</ae>
Wittenberg, [ca. 24. Ferbruar 1551.]
Zürich StA, E II 367, 505. / Orig.(Aut.)
S.   Saepe mihi gratulatus sum, doctissime vir, quod in
itinerae susceptae peregrinationis vobiscum conversari mihi
contigit; nam eam, quam verbi prędicari audivimus
benevolentiam et incomparabilem humanitatem, re ipsa experti
sumus et inter homines bene vel secus de vobis sentientes
perpetuo celebrabimus. Multi fortassis propter inamoenitatem
et aeris inclementiam nostrae patriae levius de nobis
sentiunt; sed vos, qui omnia candide accipitis, non dubito
cuique suum locum tribuere, ne propter aliqua levia
impedimenta durius de quoquam iuditium ferre. Quare ingentes
gratias tibi ago, quod et mei memor fueris et me amanter in
literis familiaris mei d. Erhardi a Künheim salutaveris.
Quamquam autem mea offitia tanta esse non possint, ut istam
promptitudinem vestram aequa mensura remunerem, tamen
polliceor me operam daturum, ut, quicquid in me est
facultatis ad vestram authoritatem amplectandam, conferam.
Quod scribis vestris ecclesiam, scholam, rempublicam et
oeconomiam satis fęliciter se habere, equidem vobis
gratulor et deum oro, ut vos in posterum benigne protegat et
aliquas tranquillas sedes concedet. Apud nos horribili
furore certatur, et quod maxime dolendum, christiani in
gratiam impiorum se mutuis vulneribus conficiunt.
Magdenburgum est undiquaque obsessum; triginta cohortes
peditum et aliquot equitum turmas habent princeps Mauritius
et confoederati. Utrimque magnae caedes fiunt, et oppidani
rem fortiter gerunt omni auxilio aliorum destituti;
exercitus enim Saxonicus fraude et occulta astutia
dissipatus est, non armis aut vi. Faxit deus, aeternus
pater, ut hae regiones pace fruantur et coelestis doctrina
conservetur! Apud nos dei beneficio eadem vox docentium
sonat quae antea, studia etiam literarum florent.
Valeat tua humanitas, et si quando per otium licebit, peto
reverenter, ut vicissim de omnibus rebus me certiorem facere
digneris, qua mihi nihil gratius accidere potest. Clarissimo
viro d. Bibliandro libenter scripsissem, nisi me tempus
defecisset; eum ut meo nomine offitiose salutes, etiam atque
etiam oro. Datae Wittebergae in Saxonia.
(Von Bull.s Hd. beigefügt: ) Fridericus a Folkersum,
Livoniensis.
Clarissimo viro insigni pietate et doctrina praestanti
domino Henrico Bulingero, sacrae theologiae in academia
Tigurina professori fidelissimo, domino et amico observando.
(Hd. d. Briefschreibers.)
(Darunter v. Bull.s Hd.:)  Friderychi a Folkersum,
Livoniensis.
