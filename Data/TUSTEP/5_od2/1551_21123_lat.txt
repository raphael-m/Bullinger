<nr>[21123]</nr>
<ae>Rudolf Gwalther an Bullinger</ae>
<od>Urdorf, 22. Mai 1551.</od>
Zürich StA, E II 340, 332. / Orig.(Aut.)
Gratia et pax a domino. Binas hodie accepi literas, alteras
a Guilhelmo meo Prevost Parisiensi, alteras a Vergerio
nostro. Fuerunt utraeque mihi multo gratissimae, et quia in
utrisque continentur, quę te scire operae pretium est,
tumultuariam hanc epistolam e thermis ad te mittendam
censui. Guilhelmus mittit sarcinulam quandam librorum, ex
quibus ad te quoque unus et alter pertinet; nescio, an
Marcus noster Rostius(?) ^&xWustius^&x{ illam advehi curet aut alius, spero
tamen post Zurzachianas nundinas nos, quę ille mittit,
accepturos. De Venetis idem scribit in haec verba: "Classem
parant 50 triremium, quae Corcyram usque emittatur res
Turcicas exploratura. Nudiustertius (datae sunt autem
literae 4. nonas maii) actum est frequenti senatu de classis
praefecto, qui hodie deductus est magno senatorum comitatu
in porticum quandam palatii splendide et sumptuose ornatam.
In hac aerarium reipublicae exhibitum est spectandum toti
populo, et ingens nummorum acervus ostentatus est, quo
significare voluerunt nervos reipublicae nequaquam
dimminutas esse, et omnia haec ad tuendam rempublicam parata
esse protestati sunt. Sparguntur et alii rumores; sed ob
Caesareanos, qui literas intercipiunt, de singulis scribere
tutum non est." Hęc Guilhelmus. Vergerius vero sic:
"Salvus sum et incolumis, sed inter labores et pericula
versor gravia; quia enim nocte, quae festum ascensionis
pręcessit, quidam exemplum Gedeonis imitati reliquias
Gaudentii cuiusdam, coelitis  pontificii aut Baalim potius,
una cum imaginibus aliquot destruxere et Samadeni per verbum
dei instituti missam finibus suis eiecerunt, pharisęi
mihi
exilium interminantur; quia, ut rationem meae doctrinae
redderem, vocatus sum meque (ut Paulus olim) in iudicio
defendi. Sum tamen alacris et intrepidus per gratiam dei,
non cesso concionari audacter et quotidie per Italiam spargo
libellos nostra lingua excussos. Statui vos adire brevi, ut
vobiscum de rebus aliquot publicis consultem; invalescunt
enim papistae et indies accenduntur contra me." Hęc ex
Italico transtuli ex tempore, quia literas tecum communes
esse voluit. Quod meas res attinet, pater et affinis
plurimum observande, salvę sunt et incolumes per dei
benignitatem, qui mihi adest. Tuum adventum expecto, qui
mihi omni munere erit pręstantior. Magna commoditate
fruimur ob hospitum raritatem, quamvis hęc commoditas
hospiti magno constet, cuius vicem doleo.. Sed temporis haec
est iniuria, et annonae charitas obstat, quominus huc
convolent loturi in thermis. Quid Guilhelmus mittat, ex
literis ipsius, ubi veneris, intelliges. Si Marcus
Rostius(?) sarcinam et literas attulit, oro, ut eum meo
nomine compelles, de vecturae precio scisciteris et illud,
si volet, exolvas; ego ut primum, quod expones, reddi
curabo. Ignosce, quęso, quod tam familiariter tuam operam
expeto; quia enim tua humanitas mihi a pueris nota est,
quidvis mihi licere existimo. Plura non possum ob festinam
tabellionis abitionem. Salvam cupio tuam uxorem cum omni tua
familia, Huld[ricum] item, affinem meum, cum sua
Anna et Rodolfulo, quem precor Tigurina ecclesia tanto avo
dignum nepotem habeat. Vale, mi colende pater et affinis.
Salutem omnibus vobis precatur mea Regula. Urdorfi, 22. maii
1551.
Tuus ex animo Rod[olfus] Gwaltherus.
Literae Calvino inscriptae meis, quas a Guilhelmo accepi,
coniunctae fuerunt; eas ad te mitto, ut Bernam vel Genevam
perferantur, quia, ut per me modo curentur, fieri non
potest.
[Adr. f. 328b]  Clarissimo viro d. Heinrycho Bullingero,
Tigurinae ecclesiae fidelissimo antistiti, patri et affini
suo unice observando.
An m. Heinrychen Bullinger zuͦ Zürich.
