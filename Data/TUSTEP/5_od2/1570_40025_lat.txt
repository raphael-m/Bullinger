<nr>[40025]</nr>
<ae>Bullinger an Tobias Egli.</ae>
<od>Zürich, 17. März 1570.</od>
Zürich StA, E II 342a, 587. / Orig. (Aut.)
Graub. III, 179 R.
S. Et tuas, mi frater, et d. Salicei literas accepi, Aernii<f1>Leonhard Erni.<fe>
vero mei vidi nullas, spero tamen eius ea fide ei esse
redditas, qua meas mihi curavit certo tradi; interim puerum
nec vidi nec novi. Illud vero dolet mihi plurimum, quod
nuper, cum hic esses, non tantum temporis concedebatur
nobis, ut colloqui familiarius potuerimus. Interim, quod ibi
diminutum est, literis sarciemus mutuis. Non est, quod magni
faciatis privatorum et ebriosorum hominum contra vos
contumelias; sic solent isti, sed bruta sunt eorum fulmina.
Huius generis multa nos Tigurini sustinemus a nonnullis
Quinquepagicis. Das alles weret, biß es gnuͦg ist; gott
aber
versumpt kein zyl. Oremus illum, ut liberet nos ab hominibus
absurdis. Ex Gallia dicuntur redire milites Helvetii, qui
hactenus in Gallia militarunt, omnes nec bona cum gratia
regis. Voluit eos mittere in Aquitaniam ad Vascones; sed
noluerunt et petierunt dimissionem. Oravit rex, manerent
saltem adhuc mensem, quod regina Navare cum utroque principe
sit in aula regis serioque tractetur de pace; quodsi
discedant, ad iniquiorem se adigi pacem. Sed noluerunt
manere dicunturque adfuturi ad paschatis festum, qui
scilicet sunt residui. Multi moriuntur inter eos. Argentinam
transire 16 cohortes regiorum equitum laceri et mendici;
indignantur regi, qui ipsis debet 9 mensium stipendia.
Quantum putas eum debere Helvetiis aut quid putas
accepturos, qui iam ingressi sunt de novo militiam?
Accipient morbos et maledictionem a domino.  Imperator
indixit imperialia comitia Spyram mense maio ad diem 27.
Mirabiles sunt practicae, de quibus iam brevitas temporis
scribere plura non sinit.
Vale una cum consulibus, Carolo, Pontisella, Ganthnero et d.
Ruinella.
Tiguri  17. martii 1570.
Ocyssime. Non relegi.
Bullingerus tuus.
Ornatissimo viro d. Tobiae Eglio, Curiensis ecclesiae
ministro, symmystae et fratri meo dilectissimo.
Chur.
