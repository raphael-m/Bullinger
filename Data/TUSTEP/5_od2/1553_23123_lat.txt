<nr>[23123]</nr>
<ae>Johannes Travers an Bullinger</ae>
<od>Chur, 21. Juli 1553.</od>
Zürich StA, E II 365a, 519.
Gr. I,  S. 306.
Ep.Calv. 1762 (XIV, 575). Exc.
Domino Henrico Bullingero Christum apud Tigurinos
praedicanti, viro docto et pio, Ioannes Traversus Rhętus
S. D.
Seculum effluxisse videtur, Bullingere cordatissime, quod
mutuis literis non lusimus. Hoc oblivionis intrinseci amoris
pretextu interceptum haud dubito. Tu equidem tuis litteris
ad fratres Curienses exaratis ferme omnibus Traversi tui
memoriam conservasse confessus es; ego vero per immortales
deos te ab cordis ergastulo nusquam emisi, licet inercia aut
loci distancia preventus non accuerim calamum. Si obmissum
est per temporis spacium, refundam frequencius scribendo. Tu
interim, charissime frater, silencium meum boni consule.
Opusculum Ioannis Calvini De supersticionibus mihi tuo
nomine oblatum habui et cum desiderio legi, nec sine
proventu. Delatus fui apud te per aliquos fratres bono zelo
adhuc versari in aliquibus supersticionibus, maxime eo, quod
facta concione in templo morabar, dum papistica missa
finiebatur. Veritas tibi fuit aperta, missam illam licet cum
omnibus ceremoniis iamdudum abrogaveram. Effecit hoc
opusculi illius lectio et fratrum correctio apud me, quod
ante annum unum omisi penitus interesse abusui misse, et sic
perseverare pergam. Cęterum audivi te valletudinarium per
tempus aliquod fuisse. Doloribus tuis compassus sum; cum
vero relacione fratrum sanitatem pristinam recuperaveris,
est quod gaudeo, et in eo statu dii te nobis incolumem diu
conservent. Novarum rerum penes nos nihil est scriptu
dignum. Italia solito morbo vexatur, bellicis tumultibus in
Cesareanis castris. Communia tibi sunt nociora, quam possim
declarare preterea. Vale, mi Bullingere, et Traversum in
albo tuo conserves, oro. Curie,  12. kalendas augusti 1553.
Domino Henrico Bullingero apud Tigurinos Christum
concionanti, viro [docto ac] pio, amico meo et fratri
.......... cum primis amatissimo.
