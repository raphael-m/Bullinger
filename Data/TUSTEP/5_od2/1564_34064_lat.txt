<nr>[34064]</nr>
<ae>Girolamo Zanchi an Bullinger</ae>
<od>Chiavenna, 28. April 1564</od>
<vo>Zürich StA, E II 346, 520. / Orig.(Aut.)</vo>
<dr>Graub. II, 503 R.</dr>
<re>Regest</re>
<tx>S. Credo tibi, observande p[ater] d[omine], redditas fuisse a nostro Ulysse Martinengo literas meas.
Nunc quod raro scribam, non est, cur me excusem; tu ipse
nosti, in quo statu sint res nostrę.
Tanta est pestis, deinde tantus metus, ut non omnes audeant vel literas a quopiam accipere aut tangere.
Ergo est, cur
non solum me habeas excusatum, quoniam per me non sit, quin subinde ad te scribam; sed est maxime, cur debeas precibus ecclesię tuę hanc nostram
afflictissimam ecclesiam commendare.
Sunt mortui in hunc usque diem in hoc exiguo oppido a paschate centum et octo, et quotidie aliqui tolluntur.
Conciones
cogimur habere extra templum in ipso foro; cęnam etiam domini celebravimus; sed quisque suum attulit calicem; cęterum ex eodem vino omnes biberunt.
Affecti fuimus omnes maxima consolatione ac certo scimus omnia cessura in salutem ecclesię.
Interim non possumus fateri, quin tantam calamitatem doleamus,
lugeamus, deprecemur; vere sumus hic omnes tanquam oves in manu lanii.
Agnoscimus tamen tum dei patris erga nos misericordiam, tum etiam iustissima eius
iudicia.
Sit nomen eius benedictum in secula!
Ex Italia nihil audimus; in causa est hęc nostra pestis, quę facit, ut nemo ad nos venire audeat; proinde iam/etiam? metuimus, ne fames tandem tollat,
quos non aufert pestilentia.
Obsecro te, ut pro nobis ores et preces ab ecclesia fiant.
Ego et familia adhuc dei beneficio valemus bene; servet autem clementer pater.
Idem etiam vestri
misereatur; audivi enim istic quoque non absimilem morbum grassari.
Cupio autem salutari meo nomine honestissimam uxorem tuam totamque familiam, deinde fratres
et d. d. Gesnerum.
Servet te cumprimis deus optimus!
Clavenna  28. aprilis 1564.
<un>Tuus Zanchus.
Heri vesperi scripseram literas.
Hac nocte mortui sunt octo, et quinque novas domus invasit pestis; dominus misereatur!
<lz>Clarissimo viro et patri optimo d.
H[enrico] Bullingero.
           Tigurum.
