<nr>[37017]</nr>
<ae>Johannes Funck an Bullinger</ae>
<od>Memmingen, 20. Februar 1567.</od>
Zürich StA, E II 375, 802. / Orig. (Aut.)
S. P.  Gratissimę mihi literę tuę fuerunt,
observandissime d. Bullingere, quibus ob id tardius
respondeo, quod propediem certum expectabam nuncium, per
quem et nummos tuos antiquos et literas meas liberiores ad
te tuto transmitterem; neque enim omnia cuique comittenda
duco. Is vero ob tempestatem praeteritam ventis plenam et
nives colliquantem ad me tardius, quam existimabam, venit.
Quare humanitatem tuam, ut ignoscat literarum tarditati,
rogo. Praesagium tuum de manantibus nos malis ne confirmet
eventus, valde vereor eoque magis, quo securius plane
obstinati in omnibus sceleribus pergimus. Si quis rerum
populi dei faciem paulo ante captivitatem Babylonicam et
urbis Hierosolimitanę excidium cum nostri saeculi forma
conferat, tempora reperiet non multum diversa. Cum sint ergo
saecula fere eadem idemque deus omnis impietatis osor atque
ultor, similis quoque nobis eventus expectandus est. Dominus
misereatur nostrum.  Hoc anno, quantum audio, Germania
Turcarum impetum non valde extimescit, quod eorum anno
superiori circiter sesqui centena millia gladio pesteque
ceciderint et nunc quoque civili bello ipsorum imperator
implicitus sit. Modo non nervus omnis belli in divini
nominis confessores convertatur, quandoque in hos omnis
infortunii culpa ab antichristis transfertur, quibus prius
excisis se postea nullo vel parvo negotio Turcas omnes
absumpturos confidunt. Deus optimus maximus ecclesiam suam
in Germania Inferiori et ubique terrarum tueatur pravaque
adversariorum consilia dissipet et frangat.          Gotha
Saxonum adhuc obsidione (nescio quam necessaria) cingitur
neque ulla dum liberationis spes subest, quod pacis
conditiones istis in oppido non sint acceptabiles. Nostrę
urbis idem fere qui ante est status tam in religione quam
politia. Augustanę confessionis eadem propemodum apud
plaerosque quam sacrarum literarum authoritas est, ne quid
dicam acerbius. Magna etiam est annonę rerumque omnium
caritas (excepto vino, quod hoc anno tollerabili bibimus
precio) adeo ut vix vitam pauperes sustentare queant, quorum
numerus in dies magis excrescit. Interim pauci sunt, qui
hanc manum dei esse sentiant et de vera vitę poenitentia
cogitent, quae me res valde deterret. Pro missis duobus
argenteis nummis antiquis magnas tibi et meo et Occonum,
clarissimorum virorum, nomine gratias ago, quibus hoc
officium tuum fuit pergratum tibique suam vicissim operam
pollicentur tum in aliis quibuscunque rebus tum in
transmittendis, quaecunque ex illorum numismatibus petieris.
Habet iunior tres vel quatuor Hadrianos argenteos, nullum
tamen cum hac inscriptione, quae in tuo Hadriano
conspicitur, quae rara in argenteis, frequens in aereis
reperitur. Quocirca illi gratior foret. C. Marius non ille
est, qui contra Syllam bellum civile est orsus, sed quidam
ex triumviris sub Augusto Occoni incognitus.
Postquam ergo viri illi, qui te suo nomine officiose
salutari cupiunt, nummos tuos viderunt, ecce eos tibi per
certum nuncium cum magna gratiarum actione remitto. Tu vero
vicissim a me et clarissimis illis viris valde officiosis
pete,  quaecunque voles (quod et nos pro amicitię nostrę
iure confidentius fecimus) et nos haud ingratos fore
experieris. Balthasar Funccius consul, patruus meus,
officiosam tibi salutem adscribi petit atque enixe rogat,
ut, si quid erroris libello eius insit, quo vel offendamini
vel quod alias correctionem postulet, prius abs te vel alio
quoque ecclesię vestrę ministro emendetur, quam
comittatur prelo, quo nihil ipsi ac illi gratius facere
potestis.
Salutat te cum filiabus uxor mea, quibus cum universa
familia et ecclesię vestrę ministris plurimam ex me
quoque salutem dicas rogo. Vale mei in precibus tuis ad
Christum memor. Matrem meam tibi iam antea comendatam ex
abundante commendo. Vale iterum.
Ex Memminga  20. februarii anno 1567.
Io[annes] Funccius tuus.
Pietate ac doctrina praestantissimo viro domino Heinricho
Bullingero seniori, ecclesię Tigurinę ministro
fidelissimo, domino et amico suo colendissimo. Tiguri.
