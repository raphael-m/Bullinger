<nr>[24180]</nr>
<ae>Girolamo Zanchi an Bullinger</ae>
<od>Straßburg, 2. September 1554</od>
<vo>Zürich StA, E II  356, 748. / Orig.(Aut.)</vo>
<dr>Druck?</dr>
<re>Regest</re>
<tx>S.  Quem cogitaveram foras in lucem brevi christianum
fętum emittere, eum adhuc parumper in utero continere a
nonnullis hic minime contemnendis fratribus multis neque
illis levibus nominibus compulsus fui. "Non sunt" (inquiunt)
"tyrannis sua sponte ad sęviendum in filios dei
currentibus calcaria nostris libris in publicum editis
addenda, hoc praesertim tempore, quo cum ubique fere
terrarum tum praesertim in Gallia et Anglia infiniti prope
religionis causa in carceribus detinentur et quidem viri
doctissimi atque omni virtutum genere ornatissimi, quorum
saluti, quibuscunque possumus rationibus consulere debemus,
non autem ad ipsorum necem principes ullo modo incitare. Hoc
enim exigit christiana charitas." Vides, doctissime
Bullingere, quid me potissimum adduxerit, ut horum consilio
in pręsentia parendum duxerim, et quem iam fętum
parturiebam, eum adhuc aliquamdiu in utero retinere
decreverim. Ita se res habet de illo fętu, quem
expectabas.          Quem vero neque tu expectabas neque ego
edere cogitabam, imo et quem vix ex philosophico semine
conceperam, illum nescio quo pacto coactus fui cito in lucem
dare, ita ut abortum compulsus sim facere. Displicet quidem
mihi ita, ut etiam me pudeat illum a quopiam videri; sed
tamen, quando ita natus est, ne officio et debito meo desim,
eum ad te, qualisqualis est, mitto cum sua nutrice. Si quid
vel in me parente vel in ipso filio tibi displicuerit, tua
intererit candide, sicuti es, me admonere, mea vero tibi, ut
par est, obtemperare, boni tamen consulere puerilia hęc
mea. Vale et me ama. Argentina  2. septembris 1554.
<un>Tui studiosissimus H[ieronymus] Zanchus.
<lz>Doctissimo atque egregio Tigurinę ecclesię pastori d.
Henrico Bullingero ceu patri colendissimo.
                                             Tigurum.
