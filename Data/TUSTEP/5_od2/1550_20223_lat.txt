<nr>[20223]</nr>
<ae>Ambrosius Blarer an Bullinger</ae>
<od>Winterthur, 2. Oktober 1550.</od>
Zürich StA, E II 357, 357. / Orig.(Aut.)
Bl. III,  84 R. Exc.
S.  Quia in singula momenta expectabam, quid novi Augusta
adferret diutius
ęquo superioribus literis tuis respondere distuli. Nunc
quod ad me scriptum est, descriptum ad te mitto.
C[aesar] totus in hoc incumbit, ut sit Austriacę domus,
quam vocant,
hęreditaria ad Romani imperii gubernacula successio, quod
multum profecto, si
ab ordinibus impetraverit, mirabor, quum praesertim non iam
fratrem Ferdinandum,
sed Philippum filium invito etiam fratre obtrudere
imp[erator] omnibus modis
conetur. De clade illa Brunsvicens[is] extra illa, quę
vulgo iactitantur,
nihil certi a quoquam accepi et errorem nescio qua occasione
obrepsisse
existimo, ut ex una obsidione duas fecerint. Sesquimensis
vero aut paulo plus
etiam lapsus est, quod priorem obsidionem Brunsvicens[is]
propter certissima
bombardiarum ex urbe fulmina solvere cogebatur atque tum,
cum fugientes, qui in
urbe erant vel cives vel praesidiarii milites,
persequerentur, haud levem
iacturam ...... ac vitę hostes fecerunt. An vero post
hanc altera etiam vice
quid molitus sit Brunsvicensis, mihi plane non exploratum,
quemadmodum nec de
C[aesaris] classe et in Aphrica accepto damno.
Quid porro ista nobis crebra cęli signa portendant, ut
vix quisquam est, qui
ante eventum certo coniectet, ita omnes puto nihil prorsum
addubitare, quin
gravissima domini flagella Germanię nostre impendentia,
quę tamen
intermixtum plęrumque Iridis faustum omen mitigaturum
sit, iis significentur.
Metuamus igitur non ista cęli signa, sed ipsum cęlorum
dominum et ad hunc
seria tempestivaque resipiscentia convertamur, ne post tot
tantaque optimi
patris contempta monitoria ultro nos scientes ac prudentes
in certissimum
exitium coniicere videamur. Atrociora profecto capitibus
nostris imminent, quam
vulgus christianorum intelligat; movet omnino contra nos
castra sua, qui cum
viginti millibus venit, quocum quando ęquo Marte certare
non possumus,
mittamus ad illum legationes sacrarum precationum ac
solidę resipiscentię
fructuum ea, quę pacis sunt, suppliciter petentes, ne
execranda confidentia
cum illo commissi et turpiter succumbamus et ęternum
nostro ipsorum merito
nostraque culpa pereamus. Ora pro nobis, mi amice. ut
effugere nobis omnia ista
benignissimi ac clementissimi servatoris Iesu Christi
tempestiva in cęleste
regnum suum assertione liceat. In quo etiam nunc et perpetuo
vale. Vitoduri  2. octobris 1550.
T[uus] Amb[osius] Blaurerus.
Salveat tua domus cum omnibus fratribus et amicis.
Remitto Sch. . . . . . epistolam, pro cuius missione gratiam
tibi habeo. Mitto
et Ioannis Ulmii literas, quas pridie calendas maii datas
ego 3. calendas
octobris, hoc est nudius quartus, accepi. In eis quum insint
aliqua ad te
pertinentia, volui, ut legeres; lectas vero ut remittas,
obsecro.
Venerando charissimoque Bullingero suo.
