<nr>[23094]</nr>
<ae>Jean du Fraisse an Bullinger</ae>
<od>Chur, 18. Juni (1553).</od>
Zürich StA, E II 347, 472.
Orig. (mit aut. Unterschr.)
Gr. I,  S. 468f.
S.  Quo die perlatae sunt ad me literae tuae, ita dolore et
ęstu excruciabar, ut medici edicto famulis meis fraudi
esset, si vel de rebus minimis quicquam ad me referrent.
Postquam non dicam convalui, sed a diuturno illo morbo
paulatim modo recreari coepi, perlegi amicorum meorum
literas, in quibus tuae mirifice me oblectarunt. Sum enim
tui cum ob doctrinam et pietatem studiosus, tum quod et
editis sub regis mei nomine libellis quibusdam et scriptis
privatim epistolis ostendas te rebus nostris favere. Velim
autem mihi occasionem aliquam dari, qua id, quod verbis tibi
confirmo, re ita esse comperias. Ignosces autem, si nondum
confirmata valetudine tam breviter suavissimis literis tuis
respondeam, meque, si te genus hoc delectat et ego fortasse
tot negotiis implicatus in mora sim, ad dependendum cum
foenore, quod nunc promitto, appellabis.    -      Philippum
Melanchthonem decessisse valde doleo. Cum eo ego
Vittembergę ante annos quindecim familiarissime vixeram,
et quanquam illius auditor nunquam fui, ita tamen illius
monitis et consuetudine profeci, ut praeceptoris loco semper
habuerim. Video scolam Vittembergensem, nisi aliunde
fulciatur, brevi collapsum iri. Utinam vir ille alioquin
maximus aliquanto constantius abiectis ex astrologia
terriculamentis sibi in hoc postremo aetatis actu
constitisset, quanquam tantum et oculis et auribus <gr>o
talaipwros</gr> miseriarum et indignitatis hauserat, ut
plane vigens ille et alacer Philippus non esset.   -     De
duce Mauritio et aliis principibus quod scribis, etsi nihil
tam absurdum dici potest, quin de iis credi posse usu
didicerim, futurum tamen non puto, ut tam servili
machinamento regi meo insidientur; quin, mi Bullingere, te
omni metu, quod ad eam rem attinet, libero. Praedo ille
Albertus efficiet, quod poterit; sed non desunt nobis ad
resistendum vires, et omine de divulgata morte imperatoris
confirmor. Video epistolam plus iusto excrevisse meque in
tanta cerebri imbecillitate scribendo defatigari. Vale.
Datae Curiae Rhętorum,  14. kalendas iulii.
Iohannes Fraxineus, episcopus Bayonensis.
Amplissimo et doctissimo viro d. Heynricho Bullingero,
ecclesiae Tigurinae ministro.
Bemerkung v. Bull.s Hd.: "D. Ioannis Fraxinaei, episcopi
Bayonensis, Galli, oratoris Francici apud Rhetos."
