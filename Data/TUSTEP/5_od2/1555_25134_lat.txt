<nr>[25134]</nr>
<ae>Bullinger an Heinrich Bullinger d.J.</ae>
<od>Zürich,  31. August 1555.</od>
Zürich  ZB  Ms. F59, 370. / Orig.(Aut.)

S. D.  quanquam tibi, dilecte fili, scripserim per Ioannem
Rodolphum, quia tamen eo profecturus es, quo non licebit
mittere literas, cum volo (nisi tu viam inveneris
Francfordiam et inde Argentinam ad Burckherum; oporteret
autem certum te constituere hominem, qui acceptas ad te
Argentinam certo mitteret et acceptas Argentina te
procuraret, de quo solicitus erit iuvantibus te d. Burchero
et d. Froschovero), rursus repeto vetera. Institutionem manu
mea scriptam frequenter legito, deum timeto, creberrime
orato, diligentissime studeto. Cave, ne quid tibi pereat
temporis, frugi et parcus esto, cogita te mox revocandum;
volat sagittae in morem tempus; fronte capillata post est
occasio calva.
Si vero, quod minime puto futurum, Wittenbergae haerere aut
commode manere non poteris, redi Marpurgum, inde ad me
scribe de rebus tuis omnibus. (a.R.: Tenta an d. Hyperius te
recipiat, ad Happelium vero non divertes). Si vero haeseris
Witembergae sive apud d. Philippum sive apud alium virum et
hospitem honestum et bonum, primo quoque tempore scribe,
quid tibi responderit ad meas literas Philippus, quem
hospitem sis nactus, quanto precio te receperit et quas
audias lectiones, quae item sint studia tua, qui sodales
tui. Vide, ut ad singula haec respondeas et praeterea
significes, quomodo se studiosi Witembergenses erga te
gerant et quid et quantum .......... sit exponendum pro
hospitio, lecto, victu, singulis. Para tibi regestum, scribe
omnia, quae acceperis et exposueris, sigillatim, wie und
worum du es uußgäben oder schuldig, das du mir söllichs
yngeschlossen uff die Franckfurter mäß schickist. Iam vero
abi in nomine domini; benedictio dei nostri sit super te,
deducat te deus et reducat incolumem anima et corpore. Huic
protectori tuo te commendo quotidie. Salutat et benedicit
tibi mater. Min liebs kind, hallt dich gottsförchtig,
eerlich, wol und flyssig. Gott mitt dir; der behuͤt dich
trüwlich, amen. Hoc, quod impositum est, habe a me et matre.
Tiguri ultima augusti 1555.
H[einrychus] Bullingerus.

Dilecto  meo filio  Heinrycho Bullingero nunc vel Argentinae
vel Francfordiae.

