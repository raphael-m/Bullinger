<nr>[45024]</nr>
<ae>Johannes Haller an Bullinger.</ae>
<od>Bern, 25.Mai 1575.</od>
Zürich StA, E II 370a, 518. / Orig.(Aut.)
S.  Quomodo res meae privatae habeant, ex iis, quę iam
antea scripsi, cognovisse te puto et amplius cognoces ex
iis, quas ad fratrem scribo. Quae feci, coactus fui facere
nec aliter salva honestate facere potui; secutus sum etiam
ea in re non tam privata quam amicorum consilia. Dominus
autem res optime disposuit, ut et mihi sic consultum sit et
aliis ac, quod maximum est, ipsi ecclesiae, de qua nunc
melius spero quam antea.         Thretii literas una cum d.
Gvaltheri et Simleri de Haslero iudiciis remitto et ago tibi
et illis gratias; si d. Erastus responderit, rogo, ut id
quoque sciam.           Quod res Gallicas attinet, nihil
habemus adhuc, quam quae vos quoque habere existimo; scribit
enim orator regius Salodoro sexta maii demum nostros a rege
fuisse auditos, nona eius mensis postea in aedibus
Belliuraei habitum fuisse conventum, in quo ad horas quatuor
aut quinque integras fuerit disceptatum praesentibus etiam
ibi legatis nostris et principis Condensis. Quid tamen actum
sit, non scribit, nisi quod addit principis et aliarum
provintiarum legatos Hugonothos fuisse dimissos cum
quibusdam pacis conditionibus, quas suis afferant, et se
existimare vestros quoque legatos esse in itinere, ut
redeant. Ita expectantur iam propediem apud nos.  Interea
his diebus legatio ampla hinc missa est in Valesiam pro
renovando cum ipsis foedere. Calvini opus epistolarum te iam
vidisse puto. Merlinus et Gracilis<f1>Etienne Le Gresle<fe> cum tota Coligniorum aula
te salutant, sic etiam nostrates, Steigerus inprimis,
Diesbachius, Zerkintes, Manuel etc.  Gravenrietus ad
Valesianos profectus est. Inprimis autem familiariter te
salutat gener meus Blasius Marcuardus, qui ad 15 dies iam
hic mecum fuit et agit tibi gratias, quod tam familiariter
pro illo intercesseris apud Steigerum et Die[sba]chium.
Transferretur huc, nisi totius scholae Lausanensis onus
prope [iam] in ipso recumberet; sed dominus illum liberabit
aliquando, et domini no[stri agno]scunt quoque eius labores
et sunt valde liberales erga illum. Habe[mus] hodie nostram
synodum, cui quamvis vitio pedum interesse non possim, habeo
tamen occupationes quasdam alias, ut iam plura non possim.
Bene itaque vale. Dominus te servet semper! Saluta amicos et
fratres, praesertim qui sunt de tua familia. D. Simlero
gratias ago pro suo Aethico, cui tamen etiam ipse scribam,
si potero; sunt eiusmodi peregrinationes nobis nunc
percommodae.
Bernae  25. maii 1575.
Iohannes Hallerus t[otus] t[uus].
Clarissimo viro domino Heinrycho Bullingero seniori,
Tigurinae ecclesiae pastori fidelissimo, domino affini et
compatri meo summa semper observantia colendo.
