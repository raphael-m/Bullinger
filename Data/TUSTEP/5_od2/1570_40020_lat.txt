<nr>[40020]</nr>
<ae>Nicolas Des Gallars an Bullinger.</ae>
<od>Genf, 27. Februar 1570.</od>
Zürich StA, E II 368, 305. / Orig. (Aut.)
S.  Ex quo te vidi, ornatissime vir, id quod mihi semel
tantum ante multos annos licuit, ita animo meo insedit
humanitas et dilectio tua, ut eam nulla unquam oblivio
delere possit. Sic enim exceptus sum una cum d. Calvino, cui
tunc aderam, sic consolatione et consiliis adiutus a te
collegisque tuis, ut me semper tibi multum debere iure
agnoscam. Causam vero, quam tunc pro Valdensium ecclesiis
apud pium et reverendum senatum vestrum agebamus, sic
promovisti, ut facile ostenderis, quam graviter te
percellerent dirę et cruentę ille persequutiones, quas
nostri pro nomine Christi sustinebant, atque, ut vestratium
literis sublevarentur, effecisti. Ab eo tempore varię me
ęrumnę exercuerunt, raroque mihi grati erga te animi
mei
significationem prębere licuit. Nunc vero tandem ex
Gallia
reverso aut potius pulso mihi id faciendum et aliqua ex
parte officio fungendum esse existimavi. Nam et opportuna
quędam occasio sese offerre visa est mittendi ad te
exemplar Irenęi, in quem aliquid in isto ocio ex consilio
fratris nostri d. Bezę lucubrati sumus. Quod ut
benevolentię erga te mihi testimonium sit, abs te peto.
Simul vero iudicium tuum requiro, nisi molestum sit, ut,
quid censeas de nostro instituto in pertractandis veterum
libris, et quid desideres, perscribas nosque consilio tuo
adiuves. Nam et mihi et Bezę, si dominus dederit, animus
esset pręcipuos illos doctores ita tractare, ut multis
prodesse, nemini autem nisi iis, qui sponte istis abutuntur,
nocere possint/possent.
Bene vale, clarissime vir. Dominus te diu servet incolumem
laboribusque tuis perpetuo benedicat. Collegas tuos,
inprimis d. Gwaltherum, salvere cupio.
Genevę  3. calendas martii 1570.
Tuus ex
animo N[icolaus] Gallasius.
Clarissimo viro d. Heinricho Bullingero, ecclesię
Tigurinę fidelissimo pastori, patri et symmystę mihi
plurimum observando.
Darunter v. Bull.s Hd.: "D. Nicolai Gallasii Irenęus et
mea responsio, mense
martio 1570."
