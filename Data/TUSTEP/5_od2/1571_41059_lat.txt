<nr>[41059]</nr>
<ae>Robert Horn an Bullinger.</ae>
<od>London, 8. August 1571.</od>
ZÃ¼rich StA, E II 369, 161.
Ep.Tig. I, S. 144ff.
Orig. (Aut.)
Etsi, charissime Bullingere, ingratitudinis suspicionem amor
non admittit neque iudicii temeritatem permittit prudentia,
tamen et officii debiti expectationem ardentem laedit
tarditas et praetermissi excusationem seriam postulat
negligentia. Verum accusationem causa non patitur; non est
enim mihi culpae conscientia: nec excusationem sane
efflagitat natura tua, quia non est suspicax aut iracunda.
Attamen vel quia dubitare potes de causa, instruendus es, ne
vacillet opinio; vel quia scire fortassis cupis,
satisfaciendum est voto, ne vulneretur. Neque enim aut
officii mei contemptu temere, aut humanitatis tuae oblivione
negligenter, aut ulla ratione factum putes inhumaniter, quod
literis tuis iamdudum missis jamdiu on responderim. Sed quia
cum et domi nostrae turbatum sit nonnihil, et foris undique
vehementer sit tumultuatum, sic ut ipsa etiam ad vos usque
maria quotidianis bellorum flammis exarserint: nec data est
certe ulla scribendi op[p]ortunitas, nec oblata est
hactenus, ex quo e medio sublatus est noster Abelus,
mittendi ratio; neque si scribere libuisset, aut licuisset
mittere, explorata tamen fuisset tradendi certitudo. Nunc
vero et op[p]ortunitatem nactus et nuncium, nec argumentum
deesse debuit amantissimis tuis literis iamdiu provocato, et
salutationibus amicissimis in epistola bullae papali
praefixa nuper[r]ime factis instigato; nec voluntas abesse
potuit, iam pridem ante multumque cupienti. Facio tamen,
quod solent ii, qui cum aere alieno vehementer obstricti
sunt, sic ut multis multa debeant, omnibus tamen plene
solvendo non sint; quod habent, id totum tradunt uni aut
alteri creditorum, qui ex aequo aliis partiatur, sicque
singulis pro posse suo satisfaciunt. Ita, quando non tibi
modo, sed etiam Gvaltero meo, Simlero, Zvinglio, Lavatero,
Wolphio, caterisque fratribus Tigurinis in Christo mihi
dilectissimis, hoc nomine  multa debeam; quod habeo, id
totum tibi in manus trado, ut inde tibi et illis
creditoribus isthic meis satisfiat. Aequaliter igitur
partire atque communica cum illis, quicquid novarum mercum
vobis extrudo ex Anglia, Scotia, Gallia, Flandria.
Mercimonia vero Romana vobis non offero; vilescunt enim apud
vos, sat scio; quod cum multis modis constet, tum maxime ex
doctissima bullae papalis refutatione, quam ad nos iam
pridem transmisisti, quae etiam modo omnibus promulganda,
sub praelo est, manifestissime apparet.
Res publica nostra iam fere per integrum triennium
periculose quidem et horribiliter agitari coepta est, dum et
foris perfidis hostium insultibus conquassata, et intus
domesticis perduellionum vulneribus confossa et conturbata
est. Utrumque pestis genus, ut fieri solet, exitialis illa
et execrabilis totius orbis Erynnis, papismi stirps et
propago, genuit. Sed nobilis illa nostra et excellens virgo,
domi suae secure conquiescens, utrasque una vires fregit, et
illos sine sudore et istos sine sanguine profligavit. Ita
omnia, quasi ex insperato, coelitus obvenerunt, ut non
immerito de coelo suo exercituum et virtutis dominus
evangelii sui causam suscepisse, suisque quasi manibus
propugnasse, videretur.
Illorum arma, thesauri, classes nobis de coelo venti,
spontaneis quasi flatibus, invexerunt; istorum apparatus,
munitiones, milites, ipse regalis exercitus advenientis
rumor perterrefecit ac dissipavit. Ita illi, priusquam
devicti, invecti sunt; isti, antequam provecti quoquam,
plane devicti sunt. Duo tantum nobiles, iique nullius
autoritatis aut nominis, homines, ut levissime dicam,
levissimi, veteris quidem farinae, seu, (ut ipsis loqui
placet,) antiquae religionis, certe honestatis prorsus
antiquatae, fuere. Qui et clam postea transfretantes, adhuc
in transmarinis partibus exules delitescunt, et, ut fama
est, quasi Cayni maledicti ac profugi, vagantur misere. Quae
fax aliis regni nostri partibus postea scintillas seditionum
quasdam exhalavit; sed procerum prudentia, seu divina
postius providentia, non difficulter extincta est et
evanuit. Ita nunc, (immortali deo sit gratia!) alcyonios
plane dies consequuta Anglia tota conquiescit.
Atque utinam, si deo opt. max. sic visum esset, idem liceret
vere aut fere saltem de ecclesia dicere! Ecclesia enim
nostra nondum e vestiariis illis offensionum scopulis
enatavit, quibus primum impegit. Clavum, ut scis, tenet, et
adhuc qua vult vertit, princeps optima. Nos vero, quod solum
licet, divini flatum spiritus expectamus, et quotidie omnes
invocamus serio ac vehementer, ut tandem alio vela torqueat.
Interim tamen, qui alteriore in loco stamus, non id agimus,
quod vulgus importunis urget clamoribus, (id enim esset
valde periculosum,) ut invitam, quo nondum pervenire placet,
pertrahamus, quasi clavum e manibus extorquentes. Verum id
enitimur, ut, licet male vestiti, bene certe cordati in
opere domini conficiundo simus: nec tam de panno nostro
nobis gestando pulchre cura est, quam de pane domini secando
recte: nec denique tanti facimus, si tunica nostra futilis
appareat, quam id curamus ne tunica domini inconsutilis
distrahatur. Non desunt tamen inferioris loci atque ordinis
homines, sine sale quidem aut sensu, et ignari et ignoti
penitus, qui, quoniam ecclesiam suis votis aut potius
vanitatibus nondum quadrare conspiciunt, necdum satis suis
ineptiis respondere, sed ventum prorsus contrarium esse,
idcirco alii stationes suas deserunt ac ociosi delitescunt;
alii, scaphas sibi suas fabricantes, conventicula convocant,
episcopos suos sibi eligunt, ac inter se synodos
celebrantes, suas sibi leges comminiscuntur et fingunt.
Conciones respuunt, communionem aspernantur, templa diruta
volunt omnia, utpote papismo olim consecrata; nec ministros
modo nostros habent pro ludibrio, sed ipsum etiam
ministerium ne pili quidem faciunt. Atque ita, quantum in
illis est, miserabile naufragium ecclesiae nostrae temere
nimis ac praecipitanter arcessunt: certe non parum liberum
evangelii cursum remorantur. Ipsi interea, nescio quibus
errorum fluctibus mire iactati, et variis vanitatum flatibus
nescio quo misere praetervecti, in absurdissima opinionum
deliria devolvuntur. Ideoque abscindunt sese a nobis, ut
aiunt, seu potius, quasi Theudas, cum suis abscedunt; ac
perinde faciunt ac ii, qui cum auram sibi adversam
aliquantulum sentiant, nec possunt statim quo volunt
pervenire, ad meliorem sese ventum reservare nolunt, sed
exilientes e navi in pelagus se praecipitant ac submergunt.
Hic autem religionis nostrae adversarii mirum est quam
idoneam, ut sibi videntur, evangelii deformandi ansam
arripiant: regiae maiestatis auribus insusurrant, hunc esse
evangelii nostri fructum maturescentem, hanc solam doctrinae
nostrae messem expectandam: ita ut, nisi sacrosanctum cor
illud veritatis esset amore prorsus inflammatum, iamdudum
istorum aspersionibus refrixisset. En! Bullingere optime,
effeci, quanta potui brevitate, ut uno quasi obtuitu rerum
nostrarum rationem universam, et reipublicae faciem, et
ecclesiae formam integram, intueare.
Gallia, longo iam tempore suis ipsius vulneribus sauciata,
et quasi lassata bellis, nunc tandem aliquantulum respiravit
: evangelium quidem admittit, sed quasi pestem; sic ut
civitates nullas invisat, nisi paucas easque perpusillas,
aut si maiores, sic ut extra moenia commoretur. Curiae vero
curiose admodum cavetur, ne Christum admittat aliquando vel
hospitem; ideoque ad quaedam milliaria, sub gravi poena,
iubetur exulare. Cardinalis et nobilis cum primis et pius
vir, religionis causa hic apud nos exulans, dum Cantuariae
nostrae ad dies aliquot commoraretur, ventum expectans ad
reditum secundum ac salutarem, laethali veneno
pontificiorum, ut aiunt, et sane credibile est, flagitio ac
scelere confectus contabuit. Sed quid ego ex Gallia Tigurum
quicquam exporto? Nihil enim ex Gallia convehi solet, quod
Tigurinis non sit vulgare, quo etiam non abundatis. Hoc unum
tamen arbitror vos non accepisse, vel saltem rarius apud vos
esse: Dux Andegaviensis, Galliae regis frater, vehementer
reginae nostrae factus est procus. Quem successum habitura
res est, nondum constat. Ut plane approbari nondum audio;
ita quicquam adhuc improbari prorsus non video. Si quaeras,
quid ipse sentiam; difficile est profecto in principum rebus
esse iudicem. Id tantum dicam: quas credunt fore, has
arbitror non futuras vere nuptias. Multa sunt, quae faciunt
ut metuam; non pauca sunt etiam, quae adducunt ut optem.
Ceterum ista, ut nostra omnia, divino iudicio prudenter ac
bonitati probe disponenda relinquo. Quod si tam ad evangelii
fructum propagandum et nominis Christi gloriam illustrandam
faciet, quam et ad res privatas singulorum utile, et ad
publicas omnium futurum videtur prima facie salutare, abunde
satis et vitae et voto nostro fuerit satisfactum.
Atque ut hic nonnulla de vicina nostra Scotia intertexam. Ea
quidem foedissimis nuper homicidiis labefactata, et
nobilissimorum hominum cruentata sanguine, et regis sui,
iuvenis ex Anglia praeclarissimi, et post eum Iacobi
regentis optimi, quos duos horribili et luctuosa caede
sustulerunt, adhuc mutuis istarum rerum odiis incandescit.
Regina dum ob mariti necem suspecta, ab eius regni
proceribus sive ad purgationem sive ad poenam perquisita
est, ut proximis significavi, clam huc fugit in Angliam, ubi
adhuc captiva retinetur. Illa fugam, alii furtum, saepe sunt
machinati; hactenus tamen tentatum est frustra: diligenter
enim admodum et serio custoditur: quo consilio, pauci
norunt; quo eventu, nondum constat; qua spe, aut potius quo
metu dolet dicere. Qui eam huc coegit, et facile valet, quia
potens est, si videbitur; et non difficulter volet, quia
misericors est, si orabitur, omnia pro voluntate sua etiam
ad voluntatem nostram dispensare. Hic vero, quam mire haec
omnia, praeter spem omnem, bonitatis ille omnis deus ac
gloriae dominus integra conservarit, experientia certum cum
sit, dictum sane fuerit verum: etsi quia eventu rarum est,
auditu prope fuerit incredibile. Nam et Gallico tumultu
illo, et Scotica ista contentione, etiamque simultate
Hispanica, quae omnia exili apparatu aut exiguo labore
confici nunquam potuerunt, Elizabetha nostra, unica quasi
negotiorum illorum nutrix, evangelii solius causa partes
piorum illÄsas conservavit, quae alioqui haud dubie iam
olim defecissent. Sed vide antiquum sane pontificiorum et
commodissimum quasique praecipuum stratagema, quod iam et
quotidiana consuetudine familiare factum est, illis et longo
usu ac possessione plane proprium. Nobilissimae virginis
Elizabethae corpusculum tenue infinitis prope conatibus
obsident, et quam studiosissime iam ad mortem conquirunt, et
veneno et violentia et fascinatione et proditione,
caeterisque eius generis, quae cogitari unquam potuerunt,
modis omnibus, quod profecto horribile est vel recordari.
Hactenus tamen ut eam evangelio suo deus fidelem et
industriam habuit Deboram; ita sane Iuditham fecit
triumphantem: annosam quoque faciat Annam comprecamur.
Habes quidem Scoticas merces, non modo sordidas atque
improbas, sed vere tenebrosas. Nunc ergo Flandrias accipe,
perpaucas quidem illas, quas tamen haud dubie dixeris
elegantes. Fuit apud nos nuper homo quidam, non ineruditus
doctor legis, cuiusmodi, opinor, Christo inter Iudaeos olim
mortem intentarunt, cognomento Story, vir quasi ad
crudelitatem natus, Marianis temporibus sevissimus
persequutor, cui sanctos occidere pro lucro, sanguinem
effundere pro ludo erat: is igitur, postquam foelix ille
dies nobis illuxit, quo deus Elizabetham nostram ad
Anglicani culmen imperii evexit, pro laesae maiestatis
aperto scelere captus continuo et incarceratus est. Paullo
post, quum esset custos iusto negligentior, carcerem
perfregit, ac profugit in Flandriam, atque Albae duci,
capitali regni nostri adversario, in illis locis degenti,
fit servus. Hic ille, quasi ex inferis furia quaedam
prolapsa, seu ut verius, tanquam sceleratus quidam Davus,
mirum est continuo quam interturbat omnia: mercatores in
iis locis appulsos, impetrata ducis licentia, spoliat,
affligit, incarcerat: populum Anglicanum ad seditiones
sollicitat: strenue ac vehementer agit cum Albano, ut
milites ac apparatum tam sancto negotio munifice largiatur:
denique manibus pedibusque obnixe agit omnia, ut
nobilissimae reginae, principi suae, et regno
praeclarissimo, patriae suae, immaturam ac luctuosam caedem
inaudita quadam crudelitate arcesseret. Hic vero mercatores,
qui Davi istius crudelissimis verberibus quotidie vapulati
pleniorem istarum rerum sensum maiore cum dolore suo sine
ulla remedii spe haurirent, commune consilium quoddam ineunt
et una quasi voce tollendum clamitant, id quod egregia
astutia hac perfecerunt. Venit ad eum quidem familiaris eius
a mercatoribus subornatus, cuius fidem minime suspectam
habuit, clam ei in aurem insusurrans navem modo ex Anglia
appulisse nescio quos thesauri montes aureos continentem.
Evolat ille continuo praedae amore inflammatus aurum sibi,
cÄdem mercatoribus certam vovens; qui postquam navem
conscendisset, ac in omnes eius angulos proreperet iamque in
ipsa navis penetralia prorupisset, illi clausis subito
repagulis ac sublatis velis secundo ac salutari vento in
Angliam devehuntur. Hic vero illi, si ad omnes Turcici
imperii naves thesauris onustas vel universam Venetorum
classem cum suis divitiis obvias etiamque oblatas in itinere
habuissent, exiguam hanc naviculae suae mercem ac vile onus
omnibus illis gazis, sat scio, non permutassent. Atque ita
demum magna populi reditum ei suum gratulantis expectatione
Londinum advectus pauloque post laesae maiestatis crimine
condemnatus suspensus et dilaniatus, secundus a Feltono (is
enim erat, qui bullas papales episcopi Londinensis valvis
affixerat) ecclesiae Anglico- Romanae factus est martyr
putidus pontificio sanctorum gregi connumerandus.
Transmisi vobis praeterea, Bullingere mi, per tabellionem
hunc decem coronatos, non tam munus honorabile aut certe
honorarium quam benevolentiae erga vos meae qualecunque
testimonium; quos omnes in hypocausto vestro communi
convivio in memoriam nostri sacro, sine tamen sacrificio
dicari volo.
Vos valete una omnes ac foelices vivite, itaque vobis de me
persuaderi cupio, atque de eo soletis, qui vestri causa
libenter velit, quicquid aut consilio effingere aut auxilio
efficere aut cogitatione complecti aut facultate denique
expedire possit. Christus Iesus ecclesiam suam, quam
praecioso sanguine suo expiavit, servet, adversariorum omnia
consilia fallat, conatus frustret viresque frangat!
Vale, amantissime Bullingere, et vive in autore vitae.
Londini  8. augusti.
Totus
tuus Rob[ertus], Winton[iensis].
Praestantissimo viro d. Henrico Bullingero seniori.
Tiguri.
Darunter v. Bull.s Hd.: "Episcoporum Angliae Wintoniensis et
Nordovicensis
literae 1571."
