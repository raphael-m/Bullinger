<nr>[40102]</nr>
<ae>Bullinger an Tobias Egli.</ae>
<od>Zürich, 17. November 1570.</od>
Zürich StA, E II 342a, 614. / Orig. (Aut.)
Graub. III,  229f. R.
S. D.  Nihil nunc quidem, quod scribam, habeo, dilecte
frater, nisi quod his inclusas d. Rampii nostri literas
acceptas ab eo procurandas tibi mitto. Nihil memoratu dignum
ab amicis aliquot iam diebus accepi; si quid posthac
accepero, libenter communicabo. Hoc saltem commemoro regem
voluisse ad splendorem nuptiarum sibi Helvetiorum guardiam,
quam vocant, comparare. Dissuaserunt autem hoc principes
consiliarii, ne forte cum admirallio principes
interpretarentur id fieri ad violandam pacem. Quod cum rex
expendit, nullos penitus ad nuptias vocare decrevit.  22.
octobris imperatoris filia desponsata est paranympho
Ferdinando, archiduce Austriae, Gallorum regi Spyrae; deinde
ducta est in Galliam comitantibus electore Trevirense,
episcopo Argentinense, marchione Badense Carolo et multis
comitibus et nobilibus. Hispani regis sponsa praeter omnium
expectationem magna cum pompa et 12 cum navibus magnis
bellicis reginae Angliae in Anglico mari excepta
honorificentissime et usque in portum Biscaiae deducta est.
Quo nomine Hispani vehementer exhilerati, et Hispana regia
munera misit reginae Angliae. Mirantur omnes nondum
compositis Angliae et Hispaniae rebus Anglam hoc honoris
impendisse hosti; sed prudentiores id tribuunt eximiae
sapientiae reginae Angliae etc. Finientur comitia Spyrensia
propediem, nisi iam sunt finita. Impetravit ab imperio
imperator bonam pecuniae summam. Dorumb ists zuͦ thuͦn,
sunst wenig ußgericht. Hodie octavus est dies, quando ad te
dedi literas una cum libro Bezae, quo confutat Brentii et
aliorum libellos academicorum contendentium haereticos non
esse puniendos. Tu illum mihi, ubi usus fueris, remittes
tuto. Nihil te hac septimana scripsisse arbitror propter
nundinas vestras et propter negotia, quae tibi, sibi et
aliis Ganthnerus obtrudit. Cupio sciat, quid fiat aut quid
factum sit. Dominus benedicat tibi tuisque laboribus.
Tiguri  17. novembris anno salutis nostrae 1570.
Saluta utrumque consulem, d. Carolum, Pontisellam, Bonetum
et alios.
Bullingerus tuus.
Dem wolgelerten, frommen und getruwen herren Thobia Egli,
pfarreren zuͦ Sant Martin ze Chur in den Pündten, minem
günstigen herren und bruͦder.      Chur.
