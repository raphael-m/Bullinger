<nr>[42009]</nr>
<ae>Bullinger an Hans Rudolf Bullinger.</ae>
<od>(Zürich), 25. Januar 1572.</od>
Zürich ZB, Ms F 37, 283. / Orig. (Aut.)
Gott mitt uns. Fürgeliepter sun, din schriben ist mir wol
worden, und gefallt
mir din radtschlag mit dem Margrethli. Ich habs gern bi mir;
ist ein wunder
holtzeligs kind. Mir ist aber leyd din übelmögende; gott
gäbe dir gsundtheit,
der es alein kan und dorumb wil gebätten sin. Hallt du dich
ouch, wie sich
gebürt, gsundtlich. Was ich nüwer zytung empfangen, schick
ich dir hie. Darzuͦ
hab ich gethan ein schryben an ein person, deren ich zeigen,
wie mir der
Dürggenzug gefallen, hab siderhar dise abgeschrifft einem
houptman zuͦgeschickt;
weiß noch nitt, wie ers empfangen etc. Die beide copyen
schicken ich dir, daß,
wenn j. Hans Peyer (den mir trüwlich gruͤssen solt und imm
min willige dienst
anzeigen) und du es geläsend, du es schickist dem
saltzherren Beato (den du mir
och trüwlich gruͤssen solt) mitt dem befälch, wenn ers
geläsen, das ers one
verzug m. Hans Conradten gäbe, dem ich hütt schryben, das
ichs durch dich und
inn imm unverzogenlich zuͦschicke; by h. Beato sölle ers
suͦchen. Und gefallt
mir der zug wider den Türggen gar nüt; bedurend mich die
armen lüth, die zühend;
dann sy werdent übel verfuͤrt werden, in Italia grossen
mangel und hunger
haben. Denn die Italier und Hispanier inen in allen lägern
vorziehen und sich
besacken werdent, daß sy wenig werdent finden. Und habend
schon den türggischen
roub mitt denen von Venedig teylt, wie die von Kolmar das
Ryedt. Doch sind lüth,
die wöllend mitt gwallt unglückhafft sin.    Es wirt ein tag
zuͦ Baden werden;
die von Lucern klagend sich, daß besunder lüth hinder der
oberkeit understandint
lüth hinwäg zuͦ fuͤrren, das man nitt gestatten sölle
etc. Man wirt hören, was
es sye. Du solt daran sin, das jederman uff min herren warte
und man sich nitt
so jämerlich verschiesse. Wiewol es thüwr hie ist, besorg
ich, kummind die
guͦten xellen hinyn in Italiam, werdint sy vil ein rüheren
sant Johans finden,
das sy wol zuͦ warnen sind. Was wöllend sy näben und mitt
dem untrüwen
schandtlichen volck zuͦ ziehen? Gott mitt dir.
Saluta uxorem et liberos. Festinantissime  25. ianuarii
1572.
H[einrych] Bullinger.
Minem lieben sun Hansen Rodolffen Bullingern, pfarreren
zuͦ Berg.
