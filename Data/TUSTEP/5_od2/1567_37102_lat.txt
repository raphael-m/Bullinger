<nr>[37102]</nr>
<ae>Tobias Egli an Bullinger</ae>
<od>Chur, 23. September 1567.</od>
Zürich StA, E II 376, 127. / Orig. (Aut.)
Gr. III, 31f. Exc.
S. D.  Accepimus literas tuas, amplissime pater, quibus et
nostras et alienas redditas esse intelleximus. Hodie vero,
cum d. Pontisellae mihi amicissimo privata quaedam sint
negocia et in foenisecio a schola et studiis nonnihil
avocetur, respondendi officium mihi iniunxit. Primo ergo
maximas tibi gratias agimus pro tam insigni et paterna ergo
nos benevolentia, qua semper impelleris ad mutuum literarum
officium, cum tamen nescii non simus, quanti negociorum
procellis perpetuo obruaris. Utinam facultas nobis esset vel
hoc beneficii decenter referendi. Scribam tuo nomine ad d.
Fridericum omnia diligentissime atque eo diligentius, quo
tuas ipse avidius exspectat. Dolemus indies novos pacis
turbatores exoriri. Si Galli intestino sanguine non satis
sunt inebriati, audiant Crucianum crucis Christi osorem;
speramus autem se tale vulnus ab istis carnalibus accepisse,
ut de integro cum deo optimo maximo in arenam descendere<f1>Adagia 1, 9, 83 (ASD II/2 396, Nr. 883).<fe> non
volupe illis sit futurum, maxime cum istud vulnus callum non
tantum obduxerit, quin seditio facile possit recrudescere.
Ex Italia hisce diebus ad nos venit d. Zanchi consobrinus,
Pluriensis pastor, vir doctus et pius, qui affirmat, et per
alios etiam confirmatur, Turcam severissime petere a Venetis
regnum Cypri praetendens nescio quid iuris et christicolarum
contra se suosque in hoc regno comoditatis et praesidii.
Existimat etiam Venetos foedus ambituros cum Rhaetis
vicinis. Rettulit insuper historiam quandam cardinalis
Mediolanensis, quam scripto consignare iussi, ut ad te
mittatur. Quod attinet causam episcopi nostri, non puto
quicquam te latere, sed abunde per d. Fridericum, ut se
haberet, esse edoctum. At male audit apud plaerosque
episcopus propter astum etiam et clandestinas scriptiones,
quibus Helvetios insciis reliquis arbitris quotidie replet
et exasperat. Non ita colonos Rhoetos subiugabit, quin
potius eo modo, quo incoepit, brevi rusticos contra se
incitabit omnes, ut periculum sit, ne ex improviso obruatur
ab illis. Certe domini consules et maxime Ambrosius iussit,
ut haec ad te perscriberem, quo tua authoritate apud
amplissimos d. consules urbis vestrae benigne intercedas
eosque moneas, ne partiales episcopi literas, quas temere
partibus adversis insciis atque invitis mittit, tanto
favore amplexentur, ut durior semper responsio hinc inde
magistratui sit exspectanda. Equidem principes nostri parum
boni sibi pollicentur a quibusdam. Mirum tamen, si qui
essent, qui propter monachum unum bellum et nescio qualem
vim minarentur. In reliquis rebus, quae religionem spectant,
videtur nobis episcopus satis tolerabilis; semper latitat,
multum studet, liberalitate sua nullum nobis abstrahit. Modo
non mutet pilos tantum et non animum! Plandulus inprimis est
erga me et nihil non beneficii, modo petam, per suos offert.
Sed videndum, quis et cui etc.
Resalutant te omnes officiosissime, quos salutare in
mandatis dedisti, scilicet d. consules, d. Carolus etc., qui
omnes heri in coena nobiscum fuere. Vale, humanissime pater
et columen totius ecclesiae splendidissimum.
Ocyus  Curiae 1567. 23. septembris.
Quaeso, si quando d. Leonardus Ernius<f1>Pfr. Leonhard Erni in Fehraltorf (vgl. Verzeichniß des Geschlechts der Bullinger, S. 111).<fe> ad vos venerit, eum
meo nomine salutare digneris; prae cęteris enim
amicissimus mihi fuit semper, et quidem ad officium
scribendi illum exhortarer, si mei memoria apud illum non
exaruisset.
Vale denuo tibique nos misellos paterne semper habe
commendatos, quaeso. Tuus ad omnia paratissimus
Tobis
Eglius.
Amplissimo viro d. m. Hennrico Bullingero, ecclesiae
Tigurinae parocho clarissimo et fidelissimo, domino suo
colendissimo patrique charissimo.   Zürich.
