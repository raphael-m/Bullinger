<nr>[43139]</nr>
<ae>Tobias Egli an Bullinger.</ae>
<od>Chur, 30. November 1573.</od>
Zürich StA, E II 376, 232. /Orig. (Aut.)
Graub. III, 455. Exc.
S.  Non cesso, reverendissime d. pater, tibi esse molestus.
Mitto, quae ex
Italiae foribus ceu ex altero orbis latere, accipio. Constat
exinde quoque, quod
de clade Albanorum et regis morbo periculoso ex Germania
nunciatur.   -
Legatus retia nobis in Rhetia tendere dicitur et scrobes
fodere, in quas utinam
prior ille incidat! Admonemur, ut simus providi et cauti
contra illum, qui cum
sua pecunia nihil nunc non possit et qui omnibus modis clam
per cuniculos nos
subruere tentet. Facile hoc ego crediderim, et lubenter
experimentum primum de
me sumeret, si ullo modo liceret. Causam tibi proxime
aperiam. Blandulus est
foris, at intus scabie laborat Gallica. Nondum, quae de
actis forensibus
missurus eram, absolvi; ita me aliud ex alio impedit. Sed
nolo pluribus te obtundere.
Vale igitur aeternum salutatus ab omnibus amicis nostris.
Ocyssime  Curiae Rhaetorum 1573. ultimo novembris.
Tuae praestantiae subiectissimus Th[obias] Iconius.
Literas d. Halleri iam modo accepi et respondere iis minime
nunc possum. Dolet
mihi morbus ipsius, et cupio illum salvum. Salvus sit.
Mitto simul exemplum literarum Ulpensi, episcopo Comensi,
datarum a Rhetis in
praeteritis comitiis, cum hic essent d. Helvetii. De his
vero iudicium praesens
ex Italia ad nos missum, quaeso, si per negocia potes,
perlege et d. Gvalthero
idem exhibeto. Vix credi potest, quantum urgeant monachi
peregrini, ut contra
patrias leges intromittantur in Vallem Tellinam. Habuerunt
nuper hic patronum,
qui ipsorum nomine publice peroravit: Comenses et
Mediolanenses nescio quid in
nostros mercatores eorumque merces tentaturos, nisi liber
exteris monachis
concedatur et aperiatur accessus et aditus. En hominum
petulantiam et nostrorum
ignaviam et socordiam. Cur non eiusmodi coactores in ordinem
redigunt, cur
patiuntur, ut minis eiuscemodi leges Rh[etorum] vestustae
enerventur?
Amplissimo viro d.d. Hennrico Bullingero, Tigurinae
ecclesię antistiti
praeclarissimo, d. patri suo reverendissimo.
         Zürich.
