<nr>[25146]</nr>
<ae>Bullinger an Bernardin Bochetel</ae>
<od>Zürich,  10. September 1555.</od>
Zürich StA, E II  342, 307.
Kopie v. Ludw. Lavater.

S. D.  Ego vero  maximas tuae pietati humanitatique gratias
ago, vir illustris et multis nominibus mihi observande, pro
Clemente illo tuo, quem cum iam nunc acceperim, totum legere
non potui, mox tamen quaedam eius legi videbarque mihi
subolfacere librum esse suppositicium, transcriptum ex
libris recognitionum, quos olim edidit Ruffinus. Initium
certe petitum est ex epistola, quae Clementis dicitur ad
Iacobum fratrem domini; mox tamen transit ad primum
recognitionum librum, ex quo cum quaedam recitavit,
transibit post aliquot folia in librum recognitionum 2, ut,
tametsi non videatur interpreti horum librorum esse
epitomen, ipsa tamen res loquatur ex iis esse petitum.
Compendium et ipse nego, cum non brevitate commoda
complectatur, quae in libris illius fusius describuntur.
Apparet omnino rapsodiam esse lectoris alicuius librorum
Clementis, quam inter legendum sibi paraverit omissis multis
et alicubi serie historiae pro arbitrio contextae. Hoc ipsum
et te iudicaturum puto, si contuleris hunc librum cum
recognitionum libris. Caeterum de interprete libelli tibi
subscribo; videtur enim non ubique sensum authoris probe
reddidisse. Iam vero quid de opere ipso sentiam, tum libris
illis 10 tum collectura hac inde haud dubie petita, quia ita
iubes, paucis exponam. Clementis alicuius fuisse scriptoris
Graeci non negavero, sed veteris illius Romani episcopi,
discipuli Petri et Pauli fuisse non credo. Cur non credam,
haec est ratio: dogmata et dogmatum tractatio non videtur
gustium referre simplicitatis et synceritatis apostolicae;
miscentur plurima philosophica et multa nihil a fabulis
aliena, alienissima autem a gravitate apostolica et virorum
apostolicorum. Deinde, cum celeberrimus scriptor
ecclesiasticae historiae Eusebius, vir ad miraculum usque
eruditus et diligens, omnes scriptores ecclesiasticos
recenseat et libros eorum annumeret, Clementis quoque,
apostolici viri, mentionem non uno loco et, quod etiam
scripserit ad Corinthios, non subticeat (libro
ecclesiasticae historiae 3. cap. 15. etc.), horum autem
librorum et epistolarum aliarum nullam faciat mentionem, cui
obsecro ideo non sint opera illa suspecta? His accedit et
beati Hieronymi, viri undecunque doctissimi, diligentia.
Scis illum elegantem et accuratum scripsisse de sciptoribus
ecclesiasticis librum ac in illo ipso mentionem facere
Clementis, viri apostolici, ac opera quoque eius commemorare
et tamen nullam facere mentionem neque librorum
recognitionum neque epistolae ad Iacobum, fratrem domini;
meminit quidem epistolae cuiusdam alterius ab ea, quam ad
Corinthios scripsit, sed adiicit illam reprobari a
veteribus. Extat in libro conciliorum olim Lutetię et
Coloniae edito decretum Gelasii papae cum 70 episcopis de
apocryphis scripturis, in quo inter alia itinerarii nomine
Petri apostoli, quod appellatur S. Clementis, libri 10.
apocryphi sunt. Iam et Marsilius Patavinus, iuris
consultissimus et eruditionis rarae lectionisque
multifariae, Defensorium pacis ante 200 annos conscripsit ac
in dictione 2. cap. 28. asserit epistolas Clementis ad
Iacobum fratrem domini esse suspectas. Abbas vero
Trittenheymius mox ab initio scriptorum suorum
ecclesiasticorum "Clementis itinerarii libri 10", ait, "item
Disputationis Petri inter apocrypha computantur, ut patet
15. distinct. Sancta Romana; feruntur eius et aliae
epistolę, sed apocryhae." Haec in praesenti, quae tibi
responderem ad tuam petitionem, habui. Tu haec boni
consulas, oro, ac me tuae pietati commendatum habeas. Vale.
Tiguri  10. septembris anno domini 1555.

T[uae] p[raestantiae] H[einrychus] Bullingerus etc.

[zu Anf. a.Rd.:] Ambassatori regio Sanlaurentio Soloduri.

