<nr>[33123]</nr>
<ae>Johannes Fabricius an Bullinger</ae>
<od>Chur, 30. August 1563.</od>
Zürich StA, E II 338, 1661. / Orig.
(Aut.)
Graub.
II,  498 R.
S. Facile agnosco (reverende in Christo pater) te tuas literas et
istius maxime argumenti non quibusvis communicare et in eam
quidem partem accipio et satis intelligo, quantum tibi tuisque
quotque nominibus debeam.
Enotavi, quae publicanda duxi; singula
optima fide remitto.
Sancte obtestatus sum Iohannem Heinricum,
Conradi Clauseri filium, qui biduum hoc apud me substitit et
hospicio meo usus est, hunc fasciculum ipse tibi in proprias
manus resignaret.
Videtur modestus adolescens et eo iudicio
praeditus, cui talia tuto committi possint.
Literas ad illustrem
virum d.
Martinengum, cum primum fidos homines nactus fuero,
diligentissime curabo, sed et ea adiiciam, quae ex literis
enotavi; sic enim te velle intelligo, quae quidem vulganda sunt.
Literae heroinae illius lachrimas mihi excusserunt.
Gratulor
patriae meae talem foeminam; distat enim Rapersvila, patria mea,
quantum Wietigen Tiguro, aut quid amplius; certo mediae horae
iter est.
Sciebam eos virili sexu destitui; scio ex hac familia
praesedisse Ensensheimensi senatui religioni nostrae non satis
propitios; itaque argumentum epistolae satis plene intellexi.
Gratum etiam fuit inspicere literas optimi senis Erbii nostri,
qui an superstes esset, mehercle ignorabam.
Exaravi ad illum
paucula quaedam, quibus eum de statu meo edoceo, et cum non
habeam alium, cui dem, ad te mitto.
Tu si quando tuis ad eum
inieceris, cęteris tuis erga me beneficiis cumulum addideris.
Bolvilerus vero ne micam quidem cerebri habere deprehenditur.
Itaque, quod Athanasius de Iuliano praedixit, hic repetere
possum, hunc tyrannum nubeculam esse cito transituram.
Sed cuius
ditionis sit oppidulum S. Georgii, nondum satis assequor.
Nunc a d.
Martinengo nihil plane accepi.
Clauseri filius recta
Tridento venit; ex illo ipso percontari poteris, si quid habeat.
Sed videtur nihil praeter auditionem habere.
Huius collegii
praepositus diem suum obiit, cum quo multę practicę et technae
simul consepultae sunt.
Quod eius mortem praeviderem, ex medicis
enim intellexeram eum diu supervivere non posse, nostros per
occasionem pro concione admonui christiano non licere papisticis
exequiis interesse, quod in illis tanquam in sentina
superstitiones papisticae confluerent, et tunc maxime locum
habere dictum Christi: "Sine mortuos suos mortuos sepelire." Haec
et alia.
Sed nihilominus consul Ambrosius et alii nonnulli
senatorii ordinis in illius gratiam funeri interfuerunt etc.
Haec
sunt, reverende in Christo pater, quae nunc quidem scribenda
duxi.
Te tuosque recte valere gaudeo deumque rogo, ut te nobis
diu incolumem conservet.
Vale.
Curię  30. augusti anno 1563.
Amplissimo viro d.
Heinrycho Bullingero, domino suo et in Christo
patri reverendissimo.
Tiguri.
