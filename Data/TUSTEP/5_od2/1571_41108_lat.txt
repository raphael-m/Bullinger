<nr>[41108]</nr>
<ae>Laurenz Dürnhofer an Bullinger.</ae>
(Nürnberg), [4. Dezember]* 1571. (*vgl.:Bullinger an
Dürnhofer 16. Feb.1572)
Zürich StA, E II 346, 561. / Orig. (Aut.)
(a.R.: vgl.d. Brief an Wolf v. 27. Nov. 1571?)
S. P. D.  Reverende pater, tardius ad literas tuas respondeo
idque culpa Gabrielis nostri, qui incautios binos me non
admonito nuntios vestrates dimisit; accessit tamen et
dilectae coniugis meae morbus, quo nunc dei beneficio
liberata est, postquam nimirum die 4. decembris foelici
partu geminos filios enixa, Wolfgangum et Leonhartum, recte
iam convaluit. Putavi amiciciae nostrae interesse, ut hoc
significarem tibi, quo gaudiorum meorum particeps mecum una
deo nostro pro clementi et divite benedictione gratias
ageres et simul domesticam ecclesiolam meam precibus tuis
commendatam haberes. Literas vestras ad academiam
Witebergensem scriptas per fidelem hominem primario eius
scholae professori (amico meo summo) reddi curavi, etsi ego
nihil adhuc responsi acceperim; non dubito tamen probe
curatas esse nec vos dubitare velim. Si quid rescripserint
aliquando, tuto ad vos perferri curabo. Exempla literarum
academiae Witebergensis et responsionis vestrae, quae
legenda communicasti mihi, per alium nuncium remittam tibi;
per hunc enim fieri non potuit. Acta synodi ecclesiarum
electoralium Dresdae habitae ex hiis pagellis cognosces. De
his amicus quidam ex Witeberga scribit ad me in hunc modum:
"Sperant boni omnes Genevenses et Helvetios, ubi hoc
scriptum legerint et candide iudicaverint, ad nos accessuros
et eandem doctrinam nobiscum amplexuros. Quod ut fiat, deum
oramus." Sed iudicium tuum expecto. Quaeso, mihi significes,
an dominus Gvaltherus aliquid in evangelium Matthaei
scripserit; huius enim homelias in Marcum, Lucam et Iohannem
nactus sum apud quendam bibliopolam nostrum. Is se nihil in
Matthaeum ab eodem scriptum vidisse asseverat. Quodsi
homeliae in Matthaeum extant, a Froschouero vestro ad
futurum mercatum coemi curabo etc.
Scribo negligenter et celeriter ipso die partus coniugis
meae 1571. Alias plura. Vale in Christo.
T[otus] t[uus] Laurentius Dürnhoferus.
Reverendo et clarissimo viro eruditione, virtute, prudentia
et pietate praestanti domino Henrico Bullingero seniori,
evangelii Christi in ecclesia Tigurina doctori pio et
sincero etc. domino et amico suo reverenter colendo.
