<nr>[23002]</nr>
<ae>Martinus Besardus an Bullinger</ae>
<od>Paris, 6. Januar 1553.</od>
Zürich ZB, Ms F 37, 73. / Orig.(Aut.)
S. D. P.  Recepi literas tuas, vir ornatissime, per d.
Oporinum Basilea ad me missas (nam, quas Admirabili* (*a.R.:
Wunderlich!) tradidisti, nondum vidi. Reddidi quoque literas
tuis inclusas d. Petro Alegretto invicemque, ut iusseras,
consilia communicavimus tandemque utrinque rebus diligenter
perquisitis reperimus quidem hospites tam doctores quam
pharmacopolas ex animi propemodum vestri sententia, modo
iuvenes sua temperare lingę queant moderarique, nisi quod
de moribus suorum convictorum vitęque innocentia nullam
fere curam habere solent, victum ipsis atque diversorium
idque percare ministrasse contenti. Exigunt namque pro iis
quinquagenos aut minimum quadragenos aureos solatos annuos
absque libris, vestibus, pręceptorum salariis aliisque
compluribus, quibus opus habent, rebus, quarum universarum
summam vobis ipsis pro vestra prudentia relinquo aestimandam
colligendamque. Porro, ut medicina hic cęteręque bonae
disciplinae pręcipue florent, ita extrema est morum
corruptio in omnibus ordinibus summaque vitiorum omnis
generis licentia impunitasque. Proinde nemini author esse
velim huc mittendi iuventutem ad ista natura proclivem, nisi
habeat, quem metuat, quem vereatur, qui assidue officii
admoneat, qui, si opus sit, obiurget vel etiam castiget pro
meritis. Hęc vos pro mea erga vos observantia celare non
potui, quę pro vestra humanitate aequi bonique consulite,
quęso. Iam immensas vobis omnibus habeo gratias pro
officiis mihi adeo benigne a vobis oblatis, quibus utinam
aliquando vel aliqua ex parte respondere queam; animus
profecto promptissimus est, licet vires sint admodum
exiguae. Resaluta, quęso d. Lodovicum, generum tuum, cui
ipsi brevi scribam, et d. Frisium cęterosque omnes. Bene
vale, vir pręclarissime simul ac doctissime
humanissimeque. Parisiis in ipsis feriis regalibus 1553.
Tibi deditissimus Martinus Besardus.
Summa tum pietate tum eruditione prędito viro Henrico
Bullingero, ecclesię Tigurinę antistiti, domino suo
colendissimo.                 Gen Zürich.
