<nr>[33019]</nr>
<ae>Bullinger an Johannes Calvin</ae>
<od>Zürich, 5. Februar 1563.</od>
Zürich StA, E II 342a, 451. / Orig.
(Aut.)
Ep.Calv. 3907 (XIX, 650f)
S. D. Gratissimae fuerunt mihi tuae literae per Tretium missae et
illae, quas a discessu Trecii submisisti.
Utinam brevi certo
audiamus conflictum illum posteriorem sine bonorum virorum
iactura factum! Absumunt enim infelicia bella viros optimos, qui
in gubernatione et ecclesiae et reipublicae plurimum poterant
praestare.
Quam vero gaudeo Bezam nostrum vivere et valere!
Misere timui iam diu, ne quid ei accidisset sinistri, ac ea cura
plurimum me torsit.
Tu vero submissis eius literis
desideratissimis omni me cura liberasti.
Dominum oro, ut ei
benedicat.
Te etiam oro, ut ipsum meo nomine diligentissime, cum
proxime scripseris, salutes eique significes charissimum nostrum
Martyrem (si nescit) migrasse ad dominum ingenti cum dolore
omnium nostrum.
Curae mihi erit, quod de Lothar[ingio] monuisti;
scripsi iam ea de re Augustam Vindelicorum et Curiam.
Pro certo
spargunt nunc in vicinia nostra Brisacum, unum ex Guysiacis
ducibus, fudisse insigni victoria Anglos cęsis minimum 5000. Ego
vero longe meliora spero, maxime cum illi ipsi, qui huius rumoris
authores sunt, alia quaedam misceant, quae narrationem ipsorum
parum faciunt probabilem.
Versor adhuc in scribenda responsione
mea ad librum Brentii de maiestate Christi contra Martyrem et me
editum.
Apud nos nihil est memoratu dignum.
Optime fecisti, qui
admonueris Polonos fratres; pro illo tuo labore gratias tibi ago
et pro beneficiis Tretio propter meam commendationem praestitis.
Versatur is iam in meis aedibus, vir bonus certe.
Ama nos semper, chare frater, et vale aeternum, domine
colendissime.
Tiguri  5. februarii 1563.
Salutant te fratres.
Tuus Bullingerus.
Quamvis nihil respondeam literis tuis, charissime Ionvillee,
gratissimae tamen illae fuerunt.
Negotiis meis tu et Crispinus,
quem meo nomine salutabis, tribuite, quod nihil respondeo.
Totus
sum vester.
Quaeso, mittite ad me 5 vel 4 exempla Summae meae de
vera religione Italice impressae apud vos; precium indicate etc.,
et si extat, quod respondi ad articulos Bavaricos.
Clarissimo viro d.
Ioanni Calvino, Genevensis ecclesiae pastori
fidelissimo, domino meo colendo et fratri charissimo.
Genff.
