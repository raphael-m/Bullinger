<nr>[39006]</nr>
<ae>Bullinger an Johannes Kessler.</ae>
<od>Zürich, 10. Januar 1569.</od>
St. Gallen X, 12. / Orig. (Aut.)
S. D.   Dum hac Lugdunum proficisceretur communis noster
amicus et frater Lynerus, rogavit, ut, quamprimum
intelligerem, quid amplissimus huius reipublicae senatus
decreveret exulibus Gallis Genevam confluentibus mittere
subsidii, tibi, domino et fratri meo, mox significare[m].
Nam indicaram illi nobis aditum in senatum esse apertum
petendi pro exulibus contributionem. Ac pridie quidem
caussam hanc in frequenti peroravimus senatu, et benedixit
conatui nostro benignus dominus; heri enim nostri domini
misere mille francos ex ęrario ecclesiastico Genevam
Gallis exulibus confluentibus. Noluerunt collectam publice
fieri in templo; pepercere enim populo satis alioqui onerato
turba pauperum nimis numerosa. Haec nolui nescires; tu pro
tua pietate his nunc uti poteris pro commodo et utilitate
miserorum exulum. Intellexi enim ex Lynero nostro
amplissimum reipublicae vestrae senatum, si sciat, quid
contribuerint nostri, futurum et ipsum in pauperes
liberalem. Certe Berna ante annum collationem fecit et
subsidium miserit misit satis amplum. Rependet illa omnia
dominus in ultima illa die iudicii. Ego gratias ago de
nostro, qui sic animos nostrorum excitat. Certe
misericordiam consequentur misericordes. Accepi praeterea
superioribus diebus tuas literas, quibus non erat ut tantas
pro libro tibi donato gratias ageres; etenim paratus sum in
maioribus tibi tuisque inservire. Recte autem iudicas
sceleratas et blasphemas illas damnandas esse et oppugnandas
sub veteri haeresiarcharum nominibus. Vereor, si vera sunt,
quae nuper in cuiusdam magni viri literis legi, ne Blandrata
regi Hungariae praemium persolverit hospitii. Non possunt
huiusmodi serpentes in sinu citra discrimen vitae
praesentissimum maximumque ali. Dominus liberet nos ab
huiusmodi pestibus. Saluta amicissime filium tuum, dominum
meum, civitatis vestrae archigrammateum, et fratres omnes,
etiam Mundtpratium, praefectum praetorio abbatis. Vale cum
tuis omnibus peroptime.
Tiguri  10. ianuarii 1569.
Bullingerus tuus.
Ich bitten üch fast früntlich, ir wöllind disen hie
ingeschloßnen brieff, so bald ir könnend, gen Nuͤrenberg
fertigen.
Ornatissimo viro d. Ioanni Kesslero, ludi literarii apud
Sangallum moderatori, domino meo honorando et fratri
charissimo.
Gen Sangallen an herren schuͦlmeistern Johan Keßlern.
