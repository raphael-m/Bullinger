<nr>[41037]</nr>
<ae>Bullinger an Tobias Egli.</ae>
<od>Zürich, 25. Juni 1571.</od>
Zürich StA, E II 342a, 629. / Orig. (Aut.)
Graub. III, 248f. R.
S. D.   Septimanis iam aliquot rariores ad te, mi frater,
literas dedi non aliam ob causam, quam quod non ignorem
symmystas nunc quoque suas ad te mittere, ex quibus ea
intelligere potes, quae tua scire interest et quae ex meis
poteras discere. Nunc vero, cum statuerim 4. iunii deo
favente hinc abire ad balnea Vulturena sanitatis meae et
reparandae et confirmandae gratia, ita enim cogor urgentibus
me aliquot meis infirmitatibus magnisque doloribus
torquentibus. Dabit forte dominus meliora, aut si deteriora
dederit, voluntarium et promptissimum eius me gratia
prosequente praestabo. Vixi iam 67 annos per dei gratiam; si
quid meis annis addere voluerit, faciat, quod bonum est in
oculis eius; ego me ipsi totum committo obsecrans, ut sua
prosequatur in finem usque gratia. Ergo, si quid vel tu vel
alii scribere volueritis, literas ad generum meum d.
Simlerum vel Lavaterum mittite; illi probe curabunt.
Interim precor, ut futura vestra synodus feliciter
peragatur et terminetur. Cave in ea, ne sinas te pertrahi in
disputationes eorum articulorum, qui confessi et plani sunt,
quales sunt articuli de trinitate, de divinitate et
similibus Iesu Christi. Indignum est, ut ponamus in dubium,
quae sunt compertissima. Magnus ille Constantinus
indignissime ferebat, ut eius adhuc epistolae apud Eusebium
testantur, quod Alexander et Arius in hanc descendissent
arenam et articulos fidei contentionibus inseruissent. Sed
dabit dominus invocantibus se in veritate, quod fuerit e
gloria eius et salute eius ecclesiae.
Superioribus literis significavi tibi principes evangelicos
synodum conscripsisse omnibus per universam Galliam
evangelicis ministris Rupellam et eo profectum et Bezam
nostrum. Rediit is superioribus diebus, deo gratia, salvus
et incolumis et scribit ad nos statum fidelium in Gallia
tolerabilem et bonae spei esse; regem serio pacem tueri.
Synodum convenisse ex omnibus Galliae provinciis; amice
contulisse et summa cum charitate et concordia discessum
esse. Consenserunt omnes in confessionem olim regi oblatam
et literis communibus ex synodo scriptis ad nos Tigurum
testantur se consentire nobiscum. Pietatis, amoris et
eruditionis plenae sunt illae literae. Forte dabitur
aliquando, ut copiam earum a me accipias. Subscripserunt
manibus propriis singularum provinciarum ministri praecipui
ex Lugduno, Burgundia, Oxitana, Avernia, ex provincia
Bituricensi, Engelisenensi, Pictavorum, ex Aquitania vel
Wasconia, Normandia, Picardia, Francia, Britannia etc.
Interfuerunt synodo principes evangelici. Breviter: summa
fuit inter omnes concordia, quae res sane admiranda videtur
merito, quod post tot caedes, clades et calamitates inventi
sunt adhuc tot pastores et tot celebrium ecclesiarum et tam
probe consentientes et prompti ad propagandum Christi
evangelium. Audio consensum illum in Gallia magni fieri a
pluribus et adversarios terrere. Laudandus est itaque
dominus et orandus, ut progressum praestet optimis his
rebus.            Neroberga haec septimana literas accepi
significantes captivum Saxonem Ioannem Fredericum incitante
imperatore scripsisse ad fratrem Ioannem Wilhelmum,
Flaccianos e regione sua eiiciat, utpote homines turbulentos
et seditiosos; sapiat tandem fratris captivi exemplo;     -
item Turcarum imperatorem cum Tartaris expeditionem
facere maximam in Transsylvaniam, cuius princeps Weywoda
martii 17. mortuus est; imperatorem vero Romanum indicturum
comitia vel Ratisbonam vel Augustam Vindelicorum. Er wird
filicht abermals mit sinem frowenzimmer an den Türggen
ziehen etc. Dominus misereatur nostri.
Optime vale cum d.d. consulibus, d. Gregorio,
Cam[pello] ("Camp."von Egli a.R. beigef.),
Pontisella, Boneto, omnibus notis et amicis.
Tiguri  25. maii, quo die in Alsatia propter pluviosum
coelum Urbanus parum urbane per omnes raptatur lacunas<f1>Zu den Bräuchen am Urbanstag s. Handwörterbuch des dt. Aberglaubens VIII 1497f.<fe>, 1571.
Bullingerus tuus.
Ornatissimo viro d. Tobiae Eglio, Curiensis ecclesiae
ministro fideli, domino meo honorando et fratri
dilecto.
Zuͦ Chur, dem p[far]rer zuͦ S.[Marti]n.
