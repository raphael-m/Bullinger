<nr>[45005]</nr>
<ae>Johannes Haller an Bullinger.</ae>
<od>Bern, 1. Februar 1575.</od>
Zürich StA, E II 370a, 515. / Orig.(Aut.)
S.  Scripsi ad te, honorande domine compater, heri sub
noctem paucula quaedam, quae mihi tumultuarie veniebant in
mentem. Hodie vixdum digresso illo nuncio cursor iste vester
supervenit tuas mihi adferens, ex quibus intelligo vobis
dubitare, de quonam Heidelbergensium scripto ego
intellexerim hoc, quod nuper ad fratrem scripsi eos se
referre ad illud in literis, quas ad nos scripserunt. Ego
vero arbitror utrumque eos respicere; nam literae illae
videntur ab ipsis scriptae medio illo tempore, quo priores
et posteriores ad vos scripserunt, aut sane eo ipso tempore,
quo posteriores ad vos scripserunt; nobis nostrae per
cursorem nostratem, qui Heidelbergae fuit, allatae fuerunt.*
(* a.R.: "aut - fuerunt" Zusatz a.R.) Et sane dolet mihi
quod illas non habeam ad manus iam, ut ex inscriptione seu
dato, ut vocant, videre possim, quo tempore scriptae sint;
habet enim illas Musculus, qui hisce diebus ab urbe abest.
Puto tamen, si recte memini, eas esse scriptae 8. die
ianuarii aut circiter; quicquid sit, hoc parum referre
videtur, neque res fortassis est in tanta festinationis
necessitate posita. Quia tamen videtur vobis proprium
nuncium esse huius rei gratia mittendum et ille fortassis in
via est, non possum[us] consilio vestro contradicere et
inspiciemus libenter omnia et pro nostra mediocritate
conferemus id, quod visum et adeo suggestum fuerit. Interea,
ne hunc prorsum vacuum rursus ad te mitterem, saltem ista
praemittere volui et, si quid amplius erit, per vestrum
illum, quem mittetis, scribam.
Fratres, amici et domestici mei omnes te tuosque plurimum
salutant.
Bernae calendis februarii 1575.
Cognati tui Ruͦdensis ero memor et iuvabo eum offerente se
aliqua occasione.
I[ohannes] Hall[erus] tuus.
Postquam has scripsi, Steigerus hanc ad me mittit schedulam,
quam hisce, ut ipse inspicias, includere volui.
Clarissimo viro d. Heinrycho Bullingero, Tigurinae ecclesiae
pastori primario, domino et affini suo colendissimo, hae
dentur literae.
