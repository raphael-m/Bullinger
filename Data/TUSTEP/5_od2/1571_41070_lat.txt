<nr>[41070]</nr>
<ae>Bullinger an Tobias Egli.</ae>
<od>(Zürich), 21. August 1571.</od>
Zürich StA, E II 342a, 627. / Orig. (Aut.)
Graub. III, 259 R.
S. D.   Nihil nunc, quod scribam, habeo, charissime frater,
nisi quod omnes tuas ad me datas recepi, etiam d. Lentuli,
quem aegrotare doleo valde. Dominus illum nobis restituat.
Commendatitiis illis nihil fuerat opus. Sciebam magistratum
vestris favere et frustra vestros metuere; etenim scribae
illi habent suum characterem, ut solent, semper sui similes.
Neque vir ille bonus, qui legati munere fungebatur, ad me
venit, neque opus erat. Statim atque ea de re cum fidis
nonnullis contuli, intellexi rem non usque adeo conclamatam
esse. Ganthnerus et Marius nisi compescantur, malum aliquod
dabunt; sed nondum forte maturuerunt etc. Tu dominum orabis,
ut tibi et caussae bonae adsit, et quia Chore Dathan et
Abyron
poenas sumpsit et ministerium suum defendit, is quoque nunc
ministerio suo adsit. Absolvit gener meus non sine magnis
sudoribus opus coeptum. Interim enim, dum laborat,
corripitur podagra; sed laboravit nihilominus, et adfuit
ipsi dominus. Spero opus hoc multum utilitatis allaturum
ecclesiis recta vel orthodoxa amantibus. Ego quoque, ne
nihil agerem, alienum opus ornavi quantum potui. Libellus,
quem mitto, insigne est aureolum authoris mihi certe
incogniti. Credidit tamen mihi opus hoc suum submissum ex
urbe celebri et longe hinc distante nomine suo non prodito.
Petivit a me, ederem, si dignus videretur luce. Mihi vero
ita placuit, ut vix aliud aeque huius argumenti. Ergo
singulari meo amico et fratri charissimo tibi hoc ipsum
communicare volui. Tu boni consulas, oro, et valeas.
Berna et Sangallo scribitur regem Fontableo concessisse
Blesas in colloquium cum principibus evangelicis, ac nuptias
regis Navarrae et sororis regis certo esse confectas,
nuptias reginae Angliae cum fratre regis esse fictas. Tu si
quid certi ex Italia habes, communica.
Iterum vale. Utinam revaleat et tua uxor, cui dominus
benedicat! Saluta ordine, quos nosti, nostros omnes, d.d.
consules, Campellum, Pontasellam, Bonetum, Gregorium etc
omnes.
Augusti  24.  1571.
Bullingerus tuus.
Salutat te noster Aernius Altdorffianus<f1>Leonhard Erni.<fe>.
Ornatissimo viro d. Tobiae Eglio, Curiensis ecclesiae
ministro fideli, domino meo honorando et fratri charissimo.
Chur.
