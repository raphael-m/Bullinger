<nr>[40022]</nr>
<ae>Friedrich von Salis an Bullinger.</ae>
<od>Samaden, 6. März 1570.</od>
Zürich StA, E II 365a, 774. / Orig: (Aut.)
Colendissime domine Bullingere, salve iterum atque
iterum.
Diutissimum utique est, quod nil ad te scripsi, nec est,
quod aliam causam tam diuturni mei silentii praetexam quam
eam, quam alias etiam soleo praetexere, nempe quod scriptu
dignum nil habuerim et porro te negotiis arduis implicitum
vacuis schaedis molestare, mihi praeter decorum visum fuit.
In bonam itaque partem abs me accipias, rogo, si videbor
fuisse taciturnior. Nunc autem vel id tibi significare
libuit, quod valeo una cum tota mea familia, et sunt res
meae satis in tranquillo rerum statu dei beneficio. Caeterum
novarum rerum hoc apud nos refertur Venetos a Turca bello
apud Cyprum vexari et insuper inter duces Florentię et
Ferrarię et alios nonnullos Italiae regulos nihil non
simultatis exortum esse ob Lucensem maxime civitatem. Ex quo
verendum sit, ne bellum in Italiam transferatur. Ego autem
alias etiam subesse causas (si modo verum est, quod Italiae
regulos discrepent) et fortassis etiam eos ipsos aliquid
clandestine moliri contra Venetos, utqui omnium fere
vicinorum suorum propter eorum opulentiam invidiae sunt
expositi, facile crediderim. Sed utcunque haec habeant,
tempus edocebit. Apud nos grassatur ingens rerum omnium ad
victum necessariarum penuria. Dominus deus plebi inopia
laboranti subveniat. Admodum cupio, ut me certiorem reddas,
ut valeas cum tuis omnibus, utinamque auditu mihi gratissima
significes.
Vale, multum colendissime domine, meque et meum filium
semper habeas commendatos. Iubet autem te idem filius meus
admodum salutare.
Datum Samadeni  6. martii 1570.
Tibi omnium
deditissimus Federicus a Salice.
Clarissimo et ornatissimo viro domino Henrico Bullingero,
domino meo iugiter colendissimo.
Tiguri.
