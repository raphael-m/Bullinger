<nr>[29076]</nr>
<ae>Johannes Oporin an Bullinger</ae>
<od>
(Basel), 19. Mai 1559.
<vo>Zürich ZB, Ms F 62, 406. / Orig.
(Aut.)
S. Gratas tibi esse literas, quas misi, vehementer gaudeo, mi d.
Bullingere, nec est, quod tam officiose gratias agas, quum tibi adhuc longe plura debere me ingenue agnoscam ac fateri non erubescam, daboque etiam in posterum operam, si quid ex nostris tibi non ingratum fore existimavero, ut meum erga te animum declarem.
De Davidicis etiam apud nos mira ferebantur, antequam ipsius Davidis Georgii cadavere exhumato et publice (una cum non parvo librorum ipsius tam manuscriptorum quam excusorum
acervo et effigie elegantissime depicta) combusto tanquam catastrophe huic fabulę est imposita simulque etiam ipsis eius reliquiis frenum iniectum et rumoribus illis tanquam igni subducta materia.
Certe tantum mihi domesticę occupationes facessunt negotii, ut neque articulis illius, cum praelegerentur publice, neque actui illi, cum de cadavere illud quasi supplicium sumeretur, interesse potuerim, et ab aliis melius te illa intelligere posse non dubito.
Sollicitabo tamen d.
Iunium, ut per
ocium de his aliquid ad te scribat.
Nos in Apocalypsi tua paulatim pergimus simulque apud Brilingerum curamus martyrum nostri temporis historiam a Foxo descriptam excudi; sed desideramus non pauca.
Proinde, si quid ad hanc rem iuvare nos posses, rem gratissimam faceres, si per occasionem communicares.
Vix haec respondere ad tuas licuit; proinde oro, ut ignoscas et boni consulas.
Bene vale.
19. maii 1559.
                                            Ioannes Oporinus tuus ex animo.
Optimo atque doctissimo viro d.
Henrico Bullingero, ecclesiastae Tigurino, domino et amico suo in primis colendo.
^$Tiguri.
