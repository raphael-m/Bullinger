<nr>[20240]</nr>
<ae>Bullinger an Oswald Myconius</ae>
<od>Zürich, 24. Oktober 1550.</od>
Zür. StA, E II 342, 250. / Orig.(Aut.)
S. D.   Nudius tertius per Polonum illum pauculis, ne vacuus
ad te veniret,
scripsi; fortassis non rediit ad te. Quid cum ipso factum
sit, paucis accipe:
Toties peregrini turpiter et enormiter imposuerunt nobis, ut
non habeant
favorem, nisi probe cogniti. Praeterea magna est nobis (deo
sit laus) copia
studiosorum et ministrorum, ut nihil necesse sit peregrinos
asciscere nostris e
gradu deiectis. Quod beneficentiam attinet, malunt nostri
hanc erga suos
exercere, quos noverunt, quam erga alienos, praesertim cum
tantae nobis opes non
suppetant, ut possimus nostris omnibus succurrere. Dati ergo
sunt illi duo
aurei, et dimissus est. Ingens est nobis pauperum turba; non
puto intra 40 annos
tantam fuisse calamitatem. Peiora metuimus, quia nullus est
apud quosdam
perpotandi modus; scientes et volentes multi luxu intereunt.
Sed hoc iam
ubilibet terrarum omnibus quasi vulgare est. Expecto, quae
remittenda esse
novisti, frater. De Henrycho Pantaleone quid dicam?
Annumeravit optimum virum d.
Christophorum Schoppelerum, verbi dei apud Sangallenses
ministrum pessimis
reipublicae perturbatoribus Münzero et Storkio ac impegit
illi horrenda, sed
falsissima, id quod indignissime fert optimus quisque in
ecclesia illa. Sed
spero d. Bibliandrum hoc incendii feliciter consopire posse.
Valde improbo
imprudentiam et incogitantiam iuniorum quorundam. Praeterea
indignum est
ecclesiae Helveticae ministrum accusare rei tantae alium
eiusdem ecclesiae
ministrum. Wenn einer nitt wüste, wer die lüt werend, so
solt et vragen oder
schwygen. Vir est senex doctus et pius; interfuit etiam
primis Tigurinae
ecclesiae disputationibus; semper fidelis fuit domino et
ecclesiae nec quicquam
negotii habuit cum seditiosis. Iam vero illam gratiam refert
a Pantaleone, ut
libro in Helvetia impresso Helveticae ecclesiae minister
proscindatur. Certe
Dares Entellum, ni viri boni incendium restinguere
satagerent. Valde irascitur
indignissimae rei d.d. Vadianus; verum nos, quantum
possumus, sedamus motus illos.
Vale aeternum. Tiguri  24. octobris anno 1550.
Bullingerus tuus.
Clarissimo viro d. Osvaldo Myconio, domino et fratri suo
observandissimo.
Basel.
