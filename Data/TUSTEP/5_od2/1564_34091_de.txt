<nr>[34091]</nr>
<ae>Benedikt Stokar (Stockar) an Bullinger</ae>
<od>Oberneunforn, 6. Juni 1564.</od>
Zürich StA, E II 377, 2424. / Orig.
(Aut.)
Min frünntlich gruͦtz mit erbiettung, waß ich üch und den üweren lieb und dienst bewisen konde nach minem vermuͦgen, sollt ir mir vertruwen.
Erwürdiger,
fuͦrnemer her, üwer schriben uß Zurich den 29. dezembris bedreffend min herr gfatter her Hanssen bedanck ich üch zuͦm hostenn, hoff zuͦ gott, eß werde wol
erschiessen, waß ich im dann kan dienen, wil ich ouch nit sparenn, und wo ir von mir vernemind, das ich gegenn im oder den minen ettwaß wider billikeitt detten,
mich deß berichtten und abwissen, wil ich daß zuͦ danck uffnemenn und gehorsamm, alß vil mir gott verstand gibtt, daß in der her lanttvogt mochten anlangen
dette ettwaß verwenung, sol er sicher sin, wo man rechtt thuͦtt, ist man wol zuͦfriden.
Hette wol mogen liden, ir hettind gewust, daß ir im hettind
furgehaltten; wan die heilig zitt ist, daß man daß heilig nachttmal begon sol, daß er 1 dag oder 2 vorhin daß volck hett ermant; dann er stetz am helgen abend
ouch kein bredig nit hatt vorhin thuͦn; dan ich nit anheimsch gesin.
Wil üch bitten, wie obstatt, in und mich alzitt üch lassen befolen sin, wo mir eß nit
kundend verdienen, wend mir gott bitten, daß erß um üch verdienen wollen.
Dattum zuͦ Obernufforen uff  6. jener 1564.
Üwer williger diener alzitt Benedickt Stockar.
Dem erwurdigen herren Heinrich Bullinger, minem gunstigen herren und guͦtten fründt.
    Zürich.
[Darunter v.Bull.s Hd.:  Benedict Stocker"]
