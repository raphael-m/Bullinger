<nr>[38056]</nr>
<ae>D[avid] Chaillet an Bullinger.</ae>
<od>Genf, 6. Juni 1568.</od>
ZÃ¼rich ZB, Ms F 38, 159. / Orig. (Aut.)
S.  Redditae sunt mihi literae tuae, charissime in Christo
pater, ex quibus non solum voluptatem, sed etiam
consolationem maximam percepi. Nam cum maxime dolerem et
animo angerer ob pacis conditiones adeo nobis parum aequas,
cum pacisci melioribus et aequioribus potuissent nostri,
ecce tuae literae, quae meum moerorem levarunt animumque
refocillarunt et ad altiorem philosophiam deduxerunt; video
enim dominum sua clementia ac patientia adversarios suos et
nostros ad poenitentiam invitare et expectare (nisi
resipiscant), donec mensuram iniquitatis patrum, quorum
vestigia premunt, compleverint, ut tandem sua iusta in ipsos
iudicia exerceat. Interea non dubito, quin velit etiam verbi
sui contemptum ulcisci et vitia, quibus multi nostrorum
diffluere et ad quae sibi habenas laxare incipiebant,
punire, quo posthac ipsius verbum a nobis maiori in pretio
habeatur nosque maiori cum timore ac reverentia ipsius
nominis coram ipso ambulemus. Itaque ista iudicia domini in
nostrum bonum, ut spero, cedent.        Quod ad statum
Galliae attinet, miserior ac perturbatior est quam antea
cardinale praesertim Lotharingo, homine turpissimo ac
teterrimo immanique bellua, pro libidine omnia administrante
et in regio consilio praesidente. Nostrorum conditio longe
iniquior est, quam dum gladii erant stricti et arma undique
personarent; nam tunc gladios gladiis, arma armis et vim vi
repellere poterant; sed nunc ubique inermes invaduntur et
trucidantur; praesidia in iis locis et urbibus, quas nostri
occupaverunt, ad ipsorum ignominiam disponuntur eaque
perditissimorum hominum, qui ad hoc videntur nati, ut
nostros fatigent, expilent ac trucident, sicut Aureliis et
Antisiodori accidit, ubi ex nostris circiter 30 fuerunt non
ita pridem trucidati, taceo, quae Ambiani, Rhotomagi,
Biturigibus, Iffeduni et in multis aliis locis acciderunt.
Nihil praeter expilationes et caedes nostrorum intelligimus:
hoc est promissum et fides regia. In summa hoc vere possum
dicere: tempus hoc pacis (quae a nobis non pax, sed proditio
et bellum perfidissimum potest vocari) plures ex nostris
absumpsisse quam tempus belli; Lugduni magis saeviunt quam
antea, nostris eo non datur accessus, et parva spes est
restituendae florentissimae illius ecclesiae. Et quamvis hoc
postremo edicto sancitum sit omnes interpretationes ac
restrictiones esse sublatas nec posterum ullas esse
faciendas, rex tamen non stetit promissis; misit enim
literas gubernatoribus Alverniae et argui Borbonensis,
quibus mandat se non intellexisse, ut illae regiones sicut
et caeterae, quae ad reginam matrem, quae etiam ad fratres
ipsius, ad cardinalem et ducem Montpenserium pertinent,
beneficio edicti, quod ad conciones et exercitium religionis
reformatae attinet, fruantur, et hac ratione fiet, ut bona
pars regni Gallici exercitio religionis privetur, quod e
diametro edicto pacificationis repugnat, quo omnia in
pristinum statum restituuntur. Breviter ut dicam, quod res
est: non video hanc<gr> sesojismenHn eirHnHn</gr> diu
duraturam, et valde nostris ducibus metuo. Sed dominus
ipsorum curam geret et nostri opusque, quod suscepit, invito
Satana et reluctantibus omnibus eius satellitibus perficiet,
et cum fere de suis actum erit, ipse viam inveniet. Vides,
mi pater, quis sit regni Galliae et miserorum fidelium
status. Dominus suos contra vim et saevitiam hostium
protegat ac tueatur ecclesiasque Gallicanas restauret! Hic
satis tranquille vivitur; pestis incepit aliquantulum
grassari; ea multi sunt perterriti; sed spero dominum huius
ecclesiae et scholae miserturum et huic morbo cancellos
praescripturum, ut non latius vagetur, sanitatemque
pristinam nobis restituturum. Dominus Besza dei beneficio
bene habet; die pentecostes praeterita incepit iterum
concionari. Dominus te et ipsum nobis diu salvos et
incolumes conservet! Dominus Iesus tibi adsit teque suo
spiritu semper regat! Collegas tuos venerandos meo nomine,
si placet, plurimum salvere iubebis. Vale.
Genevae  8. idus iunias.
Tui observantissimus D[....] Chailletus.
Fidelissimo Christi servo et pastori vigilantissimo domino
Henrico Bullingero, domino ac patri mihi plurimum colendo.
                              Tiguri.
