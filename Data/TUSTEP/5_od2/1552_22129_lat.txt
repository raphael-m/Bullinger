<nr>[22129]</nr>
<ae>Iulius von Mailand an Bullinger</ae>
<od>Tirano, 23. Juni 1552.</od>
ZÃ¼rich StA, E II 365a, 504.
Gr. I,  S. 254f.
Iulius Milanensis Henrico Bullingero salutem et pacem in
domino optat.
Has qui tibi meas reddidit literas, est fidelissimus, quem
dominus huiusmodi visitavit: is omnipotens pater* (* a.R.:
prm) permisit, quod eius gemini filii (confitentes Christum)
ab impiis in carceres coniecti sint, brevique futurum, aut
patiantur martirium sive per totum aevum in triremem
damnentur. Quoniam iidem filii huius miserandi senis habent
uxores et tredecim liberos utriusque sexus, quorum omnium
hic puer, quem secum ducit, est maior natu et nondum
egres[s]us ex limite tercii decimi anni et iuxta aetatem
suam, (etsi aegrotavit per totum bien[n]ium) utriusque
linguae necnon sanctae perpulchre est instructus, decrevit
(me authore) Genevam ad fratres se recipere, ut subveniatur
familiae exurienti et prospiciatur puero inaniter terenti
tempus. Qua de causa te quoque per Christum obsecro, ut
convenias istic fratres, et dare operam, ut aliquid aeris
col[l]igatur inter vos, et ei prebere carenti viatico ne[c]
perpeti hanc christianam familiam exurientem omnisque
substantiae periclitantem et ab Antechristis profligatam
nostramque pietatem faucibus sic[c]is expectantem inedia
confici. Sunt huic viro uxor confecta sene[c]tute, geminae
filiae nubiles, totidem nurus, tredecim nepotes, qui agunt
omnes infantiam, et nihil praeter animam et spem meram
bonorum reliqui est. Laelius Socinus et Paulus Vergerius
decreverant scriptis uberioribus vos facere certiores de
eius inopia et statu et dignitate; non venit in tempore
(quod est primum rerum omnium) quia uterque illorum clam
ivere Bononiam visitatum Marianum, Laelii praedicti patrem.
Insuper dignemini vestris literis ei suffragari apud fratres
in itinere eunti, ut eorum hospitalitate frui liceat et
meliora erga se praestare, si fieri potest. Bene vale et
fratres omnes nomine meo plurima salute impartire ne
graveris
Ex Tirano, nono kalendas iulias 1552.
Pientissimo et fidelissimo sacrosancti evangelii ministro
domino Henrico Bullingero, [domino in] Christo Iesu
observando.                      Tiguri.
Darunter von Bull.s Hd.: "Iulius Mediolanensis."
