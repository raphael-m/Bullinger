<nr>[42132]</nr>
<ae>Johann Konrad Ulmer an Bullinger.</ae>
<od>(Schaffhausen), 27. August 1572.</od>
ZÃ¼rich StA, E II 377, 2525./Orig. (Aut.)
S. D.  Literas tuas postremas, clarissime vir et pater in
Christo summe colende,
15. augusti de Stultzio nostro potissimum scriptas 20. demum
eiusdem mensis
accepi, quo die d. consul Peyerus ad senatum nostrum retulit
rogatu Stultzii, ut
ex senatorum ordine aliquis deligeretur, qui ipsum ad
ecclesiam Bernang
deduceret et simul cum literis amplissimi senatus vestri
populo commendaret.
Atqui cum ab amplissimo vestro senatu, non a nostro eo
vocatus fuerit Stultzius,
decretum est, ut totum negocium iterum scribatur ad senatum
vestrum. Turbavit
omnia negligentia consulis Rinckii, qui nullam Stultzii, ut
rogatus fuerat, apud
vestros fecit mentionem. Postquam igitur tuam sententiam d.
consuli Peyero de
Stultzio indicavi, quod videlicet pollicitus sis per
consulem vestrum curaturum,
ut, quae sit senatus vestri voluntas, sciamus et quomodo
periculo liberetur
Stultzius,  iudicavit apud nos omnem tantisper actionem
suspendendam esse,
donec, quid abs te effectum sit, rescripseris. Expectamus
igitur responsum tuum,
idque non absque sollicitudine, quod initio scribebas
Stultzio ad ecclesiam
Bernangensem esse maturandum.      Varia apud nos rumor
obscurus spargit, et
dicitur non semel prostratas a nostris Albani copias et
militem circa
Francofordiam colligi, qui ipse ignorare se, cui militaturus
sit duci,
profiteatur. Gratias summas pro donato mihi d. Halleri
libello ago et laudo
laborem illius, qui multis prodesse poterit ex nostris ad
iugulanda antichristi
mancipia suis propriis armis. Si d. Froschouerus de editione
libelli de
authoritate verbi dei monuisset, praefixissem epistolium;
sed recte ita res
cecidit, ut, sicuti author suppresso nomine suo edi voluit,
sic et translatio
absque tali in lucem prodeat epistola. Maluissem et meum
simul suppressum nomen,
si ita tuae placuisset humanitati, quanquam in praeliminari
epistola lector de
utilitate libelli, et qua re in Germanicam linguam conversus
fuisset, instrui
potuisset. Misit ante aliquot dies d. Froschouerus duo prima
folia, cui
rescripsi rogans, ne nimis ab ea, quam studiose usurpavi
orthographia et
idiomate, discedat; ita enim simplicioribus apud exteros
gratiorem eius libelli
fore lectionem. Hodie Sulgensis pastor apud me fuit
conquerens et ipse de
tyrannide canonicorum Constantiensium et praefecti illius
Liechtensteigii
Tschudi. Vestris tacentibus et conniventibus pleraeque brevi
ecclesiae
pastoribus orbabuntur, et ubique reducetur papatus.
Vale cum d. d. et fratribus omnibus. Resalutant tuam
humanitatem reverenter d d.
consules Martinus Peyerus, Burgoverus, Beatus Leo omnesque
symmystae.
Datum raptim  27. augusti anno domini 1572.
Tuae humanitatis studiosissimus Ioannes Conradus Ulmerus.
Clarissimo viro eximioque Christi servo d. Heinrico
Bullingero seniori,
ecclesiae Tigurinae antistiti fidelissimo, domino et patri
suo in Christo summa reverentia colendo.
