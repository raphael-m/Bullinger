<nr>[43101]</nr>
<ae>Eduard de Thienes an Bullinger.</ae>
<od>Payerne, 25. Juli 1573.</od>
Zürich StA, E II 377, 2566. / Orig. (Aut.)
Clarissime vir uti pater honorande S.
Cum Heidelbergae in varias infirmitates incidissem nullaque
ibi mihi spes fere
superesset recuperandę pristinę valetudinis, decrevi
me in horum dominorum
Bernensium dictionem recipere tum ob aeris tum etiam ob
ecclesiae puritatem, quo
non tantum corporis sanitati, verum etiam animi pietati
studerem. Volui te pater
clarissime hac de re certiorem facere, ut, si quando opera
mea tibi amicisque
tuis aliquo usui esse possit, scias, ubi sim; summo enim
amore ac observantia te
persequor tanquam columnam verę nostrorum temporum
ecclesiae. Qui tibi has
meas litteras exhibebit, Italus ille est, qui (ut mihi
retulit), dum ex
Babilonia antichristi exiret, pietatem tuam salutavit et
postea se Genevam
contulit, ubi per aliquot menses mansit puramque fidei
confessionem fecit, ut ex
ministri fide apparet, cumque ob temporis penuriam diutius
in ea civitate morari
non posset, abire coactus est et victum sibi aliunde
quęrere, cum sit paratus
in ecclesia dei non ociose vivere et mori. Philosophiam per
multos annos, ut
ipse dicit, Bononiae docuit. Cum ergo ad vos venire
decreverit, volui tibi, mi
pater, illum comendatum facere a teque contendere, ut, si
qua in re honesta eius
opera uti possitis, victum illi subministrare velitis. Hoc
offitium erit deo
gratissimum et pietate tua dignum, cum vir verbi dei gratia
profugus adiuvetur
aliique infirmi huiusmodi exemplis magis incitentur ad
relinquendas
superstitiones et in ecclesiam dei se conferendas(?). Deum
optimum maximum
precor, ut te diu incolumem ad ecclesiae suae utilitatem
conservare dignetur,
meque orationibus vestris plurimum commendo.
Datum Paterniaci  8. calendas augusti 1573.
Pietatis tuae uti filius obsequentissimus Odoardus Thyenaeus
Cic[oniae] co[mes].
Clarissimo vero ac piissimo verbo dei ministro theologoque
domino Heinryco
[Bullin]gero, uti patri honorando etc.
            Tiguri.
Darunter v. Bull.s Hd.: "Odoardi Thyanaei, comitis
Cic[oniae] literae."
