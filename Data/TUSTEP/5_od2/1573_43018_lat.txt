<nr>[43018]</nr>
<ae>Johannes Haller an Bullinger.</ae>
<od>Bern, 28. Januar 1573.</od>
Zürich StA, E II 370a, 474. / Orig.(Aut.)
S.  Accepi his diebus iam alteras abs tua pietate literas,
priores per Samuelem
Curnerwellum Anglum, alteras per hunc urbis vestrae publicum
equitem. Et quod
Anglum illum attinet, substitit nobiscum ad biduum, quo
tempore illi
praestitimus, quod potuimus. Ego parum potui propter morbum,
quo adhuc teneor.
Caeterum, quod munus vestrae reipublicae attinet Genevam ad
subsidium pauperum
missum, mallem huc primo fuisse missum, cum audiam paucos
amplius Genevę esse
Gallos, et vix illi quicquam, quod semel absorbuerint, cum
iis partientur, qui
tamen magno numero in territorio urbis nostrae habitant.
Quod ad Belliuraeum,
aliquos nostratium mirabiliter dementat, ut non libenter
audiant, si quis de
illo male loquatur; asserunt enim eum ea, quae agit pro rege
suo, coactim agere;
separatim illum apud amicos factum regis detestari et cum
lachrymis deplorare.
Quales autem sunt illi homines, qui ita calidum et frigidum
de eodem ore
efflant? Affirmant etiam eum Genevenses amare et pro illis
laborare apud
Helvetios adhuc, ut vel in foedus recipiantur vel, si hoc
fieri possit, ut
saltem liberum sit Pagis (qui hoc subire velint) eos in suam
tutelam et
patrocinium suscipere, et aiunt illum apud Lucernates et
Tuginos hoc effecisse;
ex ipsis enim aliquos huius rei nomine ad se in claustrum
S. Urbani Lucernensis
ditionis evocavit et nostrorum quoque aliquos in
Frawbrunnen. Occulte tamen
adhuc ista aguntur; sunt autem in spem erecti nostri, ut non
pauci Pagi cum
ipsis patrocinium Genevensium suscepturi sint; accedent his,
ut speratur, etiam
Valesiani. Hunc lapidem illum volvere aiunt idque nomine
regis sui, forte, ut
aliqui iudicant, ut se rex ita post tam sceleratum facinus
rursus nostris
commendet aut, quod nasutiores facile praesentiscunt, illum
hoc non tam facere
amore Genevensium, sed ut hac ratione nos quoque oblique in
foedus regis
pertrahat. Maneant haec apud te, donec cernatur, quem res
exitum habitura sit.
De imperatoris morte nihildum audivimus. Scribit ad nos Beza
de agminibus
igneis visis Lugduni super Ararim, non tamen affirmat; sic
etiam incertis
rumoribus ferri Boloniam prope Caletes ab Hugenothis esse
interceptam; sed nec
huic rei fidem facit, neque ego id crediderim, quia hic
rumor iam pridem etiam
hic sparsus fuerat. Steigerus vicissim te salutat et gaudet
vinum, quod misit,
esse bonum rogatque, ut, cum primum fieri possit, alterum
mittatur Glaronam
tuque ei significes sumptus vecturę, ut pro his satis
facere possit. Salutant
te etiam alii nostri omnes, Diesbachius, quęstores,
Hagenbergius, socer et
vidua Telamonii, quę tibi gratias agit, quod eius fueris
memor, rogatque, ut
illam per preces tuas domino commendes.
Saluta nomine meo omnes tuos, praesertim Gvaltherum,
Simlerum, Lavaterum et filios.
Bernae in die Caroli apud vos celebri 1573.
Ioh[annes] Hallerus, tuus omnino.
Clarissimo viro d. Heinricho Bullingero, Tigurinae ecclesiae
vere fido pastori,
domino meo honorando et compatri charissimo.
