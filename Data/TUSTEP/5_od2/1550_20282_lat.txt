<nr>[20282]</nr>
<ae>Wolfgang Musculus an Bullinger</ae>
<od>Bern, 16. Dezember 1550.</od>
Zürich StA, E II 360, 133. / Orig.(Aut.)
S. D.  Communes literas tuas, compater in domino charissime,
ego et Hallerus
accepimus una cum donario, quod Ioanni Heinricho, communi
nostro in Christo
filiolo, pro felici iam imminentis quinquagesimi primi anni
auspicio misisti,
cuius nomine tibi gratiam habemus. Oro dominum, ut tantum
det et pacis et
aetatis, ut aliquando coram illum videas et instruas et ipse
huic tuę
benevolentię grato animo pro sua virili respondeat.
Metuis, ne futurum conciliabulum antichristianorum Elvetiam
potissimum vocet in
discrimen. Iam dudum hic ea ipsa de re loquutus sum, quibus
licuit; verum media
nox est, dormiunt omnes. Admoneo, ut evangelici, Tigurini,
Bernates,
Basilienses, Schafhusiani ac reliqui collaterales, ut ita
dicam, animos in
tempore coniungant. Etenim, nisi hoc fiat, non video,
quomodo manus constanter
et efficaciter iungi possint, ubi occurrendum erit hosti.
Retinetis antiquarum
discordiarum memoriam studiosissime, quam ne verbo quidem
improbare ac
reprehendere audetis. Praeterquam quod ea res prorsus a
professione evangelii
Christi dissidet, etiam hoc mali habet, quod solidam
animorum concordiam
summopere nunc necessariam impedit. Hoc me malum plurimum
divexat; verum quid
faciam? Clamo ad dominum, ut ecclesiarum suarum rationem
habeat nec sinat eas
propter quorundam inconsultorum hominum ineptias prorsus de
veritate evangelii
sui periclitari. Si conciliabulum hoc processerit, videbimus
magnam nequiciam
antichristianorum; verum spero dominum consilia principum
dissipaturum.
Difficillimum erit Caesari ac papae conflare concilium ex
Germania, Gallia,
Anglia, Dania, Polonia, quamvis Hispania et Italia non
detrectent. Utinam nostri
sint vigiles et prudentes. Optime vale, charissime compater.
Domus mea iam est
tranquilla; gratia sit domino. Salutem tuis omnibus et
fratribus. Bernę  16. decembris 1550.
Musculus tuus.
Clarissimo theologo m. Heinrycho Bullingero, Tigurinae
ecclesiae pastori
vigilantissimo, compatri suo in Christo charissimo.
