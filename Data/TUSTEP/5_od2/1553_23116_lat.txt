<nr>[23116]</nr>
<ae>Simon Sulzer an Bullinger</ae>
<od>Basel, 15. Juli 1553.</od>
Zürich StA, E II 336a, 347. / Orig.(Aut.)
S.  Habuisses, mi Bullingere, dudum ex me responsum, si
obtigisset tabellarius, quem sedulo certe querens vix tandem
inveni. De Postello sic paucis accipe, mihi quidem sicut et
fratribus meis reliquis videri virum in varia litteratura
excellenter eruditum, sicut id et tibi constat, sed et
syncerae religionis aliqua hausisse principia, ut
iustificationem per fidem aliquatenus intelligat et Romani
antichristi abominetur. Sed quia in talmuticis
cabalisticisque scriptis plurimum temporis detrivit et
Platonicam et Pythagoricam philosophiam imbibit impendio,
dogmatibus adstruendis indulget plusculum. Unde de Christo
quaedam habet admodum absurda, quale illud est, quod
mediatoris munus animae Christi tantum adscribit, quae ante
incarnationem creatam esse videtur assert ex loco pro. 8.,
quamquam huiusce doctrinae occasionem ex Platone de anima
mundi scribente desumpsisse a me quidem credatur. Sic de
resurrectione nescio quid quamquam obscure pronunciat, ceu,
inquam, in hac resurrectura sint corpora, ut corpore domini
cibentur in usu eucharistiae. Tum missam inter adiaphora
numerandam censet, quam liceat sine peccato celebrare, unde
et se quoque eandem celebrare non diffitetur. Amice cum ipso
actum est hactenus, maxime quando a professione destitit
libellili cuiusdam, quam ipsi auditorem etiam refugere
ceperant; agetur deinceps ratione pari, ut bona cum gratia
hic hospes queat dimitti. Narraverat nuper inter
praelegendum tres clavos, quibus Christus fuisset suffixus,
se ex Siria deportasse iactuque unius in mare, quod
periculosa tempestate ęstuabat, sedatos fluctus esse, et
quia auditores, qui Galli sunt, continere risum non
poterant, admodum in gravem indignationem exarsit. Haec
sunt, quae mihi constare potuerunt. (Orandus certe dominus
est, ut hoc tantum organum ipse dignetur formare ad sui
nominis gloriam et in Christi veram cognitionem provehere).*
(*a.R.: (  -  ) am Rand.)
Nova haec habes praeter ea, quae a te accepi: Hedi   sol
ouch ein schnapp genommen han, et iam exercitus imperatoris
versus Peronam contendere dicitur. Norici in spe bona sunt
recuperari sua omnia posse idque confoederatorium praesidiis
Mauricii maxime, a quo 2000 equitum et 20 vexilla peditum
acceperunt nuper. Quare equitibus 1500 et 16 vexillis
peditum arcem marchionis Strytberg occuparunt praedamque
innumerabilem in ea repositam in civitatem suam avexerunt.
Tormentariis vero machinis maioribus sex arcem aliam
Blassemberg natura arteque supra modum munitam expugnare
nituntur et marchionicorum depopulationibus suorum iacturam
sarcire pergunt. Albertus Islebiam venit 11a iunii,
posteaquam itineribus magnis ex insperato sylvam Turingicam
traiecisset, 13a vero reversus est Halberstat, ubi expectat
54 vexilla peditum et 3000 equitum duce Oldenburgico comite
aliisque principibus viris. Porro 18a eiusdem mensis
civitatem Brunswigam ingressus est mit 10 kleppern, et
arbitrantur plerique maritimarum urbium symmachia adiutum
invasurum esse ducatum Brunsvicensem et extincturum, si
queat, ne porro intra civitates vexentur. Mauricius cum
Ferdinando convenit, qui suorum magna manu et ipse Islebiam
ingressus est die 16a, eo consilio ut reditum intercludat
Alberto. Idem civitates suas Dresen, Zwicken, Wittenberg,
Lipsiam diligenter munivit praesidiis exercitumque Philippi
Brunsvicensis et baronis ab Heideck ad se revocavit, ut
conflictus sanguinolentus expectetur, nisi forte Ferdinandi
et electoris Brandemburgensis autoritas ad pacem est
ponderis aliquid habitura, ut quam in propria persona summo
cum conatu moliri dicuntur. Misit et lantgravius subsidium
Mauricio equites 800. Haec habui, quae te nolui celare. Vale
in domino cum familia, Gvalthero, Zendero, Theodoro,
Pellicano et reliquis omnibus et imprimis etiam Zvinglio et
Iosia, generis tuis. Basileae  15. iulii anno 1553.
T[uus] Sulcerus.
Viro praestantissimo d. Heinricho Bullingero, ecclesiae
Tigurinae antistiti, symmistae et fratri in domino
observando meo.
Darunter von Bull.s Hand:  "POSTELLUS."
