<nr>[21042]</nr>
<ae>Bullinger an Johannes Calvin</ae>
<od>(Zürich), 27. Februar 1551.</od>
Zürich StA, E II 347, 270. / Orig.(Aut.)
Ep.Calv. 1453 (XIV, 54f)
S. D.  Spero te, optime et colendissime Calvine, omnes meas
accepisse literas. Nunc commendo tuae charitati hunc optimum
fratrem Cremonensem, cuius humeris inieci quintam meam
decadem quam ad te mitto, non ut te doceam meis libris, qui
ex tuis me plurima discere fateor, sed ut animi mei erga te
benevolentiam attester. Utinam vero in aliis longe maioribus
mea tibi officia praestare possem. Nihil displicebit, sat
scio, in tractatione sacramentorum et in aliis locis. Nam
quae olim admonebas quibusdam viris bonis displicatura
omisi, et ut omnia nostrae Consensioni congruant summa
diligentia curavi etc.
Excuditur iam apud nos Consensio, cuius primum folium nondum
absolutum hic tibi mitto. Imprimetur et Germanica lingua
redditum. Adieci his quae accepi a d. Vergerio. Exemplum
remittes, siquidem commode poteris. Rescribe, obsecro,
mature. Aegre enim tuis careo tam diu. Sub finem sermonis de
coena tuis ex Institutionibus verbis utor, ut omnes videant
nobis convenire etc.
Foeda a nostris facta est cessio in comitiis Augustanis.
Receperunt concilium illud impiissimum Tridentinum. Soli
Mauritiani nescio quid intercessere. Iam igitur agitur de
subiiciendis Helvetiis et Anglis. Si unquam pro pietate
asserenda aliquid fecimus operante per nos domino, iam demum
orandus est ne nobis desit, et ut fortiter pugnemus pro
gloria Christi redemptoris et pro ecclesiis nostrae fidei
commissis.  Vale.  Festinantissime scripsi.  27. decembris
1551. Commenda me d. a Burgundia.
Bullingerus tuus.
Salvus sit Gallasius, Farellus inprimis et omnes boni.
Clarissimo viro d. Ioanni Calvino, Genevensis ecclesiae fido
pastori, domino et fratri aeternum colendo.
                                    Genevae.
