<nr>[44085]</nr>
<ae>Bullinger an Tobias Egli.</ae>
<od>Zürich, 1. Oktober 1574.</od>
Zürich StA, E II 342a, 743. / Orig.(Aut.)
Graub. III, 505f. R.
S.  Binas a te, dilecte frater, literas accepi et postremas
quidem continentes
etiam d. Lentuli nostri nova, cui semper gratias ago et
paratus sum illi quovis
in officio mihi possibili libenter inservire. Vicissim nunc
tibi recito paucis,
quae ex nundinis Francford[ensibus] ad me sunt allata.
Literae Anglicanae episcoporum nihil nisi pacem et bona
nunciant. Literae Brema
allatae testa[n]tur uberem esse proventum evangelii et
pacifica esse omnia.
Literae ex Belgio missae affirmant ubique non pecuniam modo
esse nullam, sed ne
proventum, quin cara esse omnia et esuriem non vulgarem; agi
vel tractari iam de
pace. Si vera sunt, so tript sy der hunger und bettel von
einandren. Hic est
finis bellorum. Dux Saxoniae dissipavit scholam celebrem
Wittembergensem;
discedunt enim inde plerique studiosi. Instigatus enim
princeps a male feriatis
in vincula coniecit d. Peucerum pastorem professoresque
nullam aliam ob caussam,
quam quod videantur ex Lutheranis facti Zvingliani.
Heydelbergenses fortiter
adhuc perstant; caeterum peste ea quoque schola dissipatur.
Nam in Hassia,
Palatinatu totoque Rheni tractu et per omnem viciniam peste
moriuntur plurimi,
et ascendit ea lues secundum Rhenum. Quid nobis expectandum,
hinc discitur.
Dominus sit nobiscum. Iacobus Andreae, der schwätzig,
verlogen Schwab, scripsit
in nos, Tigurinae ecclesiae ministros, 21 foliorum
virulentissimum librum, in
quo singulariter in me invehitur. Caussam in eo tractat
coenae et maiestatis
Christi ubique praesentis respondens ad libellum nostrum
oppositum Testamento
Brentii. Sumus illi Machometani blasphemi terque quaterque
haeretici etc. In
Germania omnia plena sunt contentionibus etiam de peccato
originali et aliis
rebus. Semper Aphrica aliquid mali. Qui ex Gallia veniunt,
aiunt regem
discessisse Lugduno quartana aegrum, festinare ad unctionem
Rhemos. Habet
exercitum copiosissimum et fortissimum, quo dicitur usurus
in Hugonothos.
Helvetii, qui legat[os] missuri sunt ad regem, expectant d.
Bellivrei
indicium, quando opportunum sit. Vereor ego, ne res credatur
alieno etc. Dominus
sua potentia et gratia succurrat suis! Audimus Turcas
desideratis 40000
militibus a Goletha discessisse, Hispanos esse victores,
Turcas tantum non
attritos esse. Si quid huius certi habes, communica et vale.
Singulariter salutato d. Ioannem Baptistam Mullerum, deinde
d.d. consules et
amicos et fratres nostros ordine omnes.
Tiguri  1. octobris ocyssime 1574.
Tuus Bullingerus.
Ornatissimo viro d. Tobiae Eglio, ministro ecclesiae
Curiensis, domino et fratri meo honorando et dilecto.
An h. Thobiam Egly, pfarreren zuͦ Chur, zuͦ S.Martin.
