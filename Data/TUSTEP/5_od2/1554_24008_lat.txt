<nr>[24008]</nr>
<ae>Johannes Haller an Bullinger</ae>
<od>Bern, 10. Januar 1554.</od>
Zürich StA, E II 346, 295. / Orig.(Aut.)
Ep.Calv. 1895 (XIV, 4f) Exc.
S.  Accepi per Iacaudum nostrum literas tuas, colendissine
domine compater, una cum sermonum tuorum exemplaribus. Et
quod quidem in translatione ista quędam circa plagium
mutasti, recte et prudenter atque iure fecisti tuo, et ago
tibi gratias. Ego in hoc opere tuo eximio et sancto vertendo
lente admodum propter quotidiana negotia procedo, quamvis in
ultimam usque progressus sim decadem. Sin aliquis ex hoc
labore fructus ad ecclesiam redire possit, bene, est quod
domino gratias agam; sin minus, tamen mihi magno et
oblectamento et emolumento fuit hoc exercitium, et hoc ero
contentus. Quod res novas attinet, nihil habeo, quod his
addam quae paucos ante dies ad te scripsi. Scribit Musculus
quem non dubito communicare tibi ea quę a Mecardo accepit.
Is inter alia suis ad d. Musculum literis haec inserit:
Deinde peto iudicium tuum de concordia atque consensione d.
Calvini et Bullingeri in negotio eucharistię, quam quidam
maxime urgent, quasi medium quiddam sit inter Lutheranos et
Zvinglianos
omnibusque ecclesiis acceptabile. Et ad hanc generosus et
doctus ille baro Iohannes a Lasco etc., qui nunc in Dania
agit, suo scripto illustrissimum electorem Palatinum
hortatur et caeteras omnes ecclesias, ut in eo tandem omnes
contra Antichristum conveniant. Dominus clementia sua faxit
ut in eo omnes conveniamus. Amen.  Haec ille.  Reliqua dabit
Musculus. De obitu pontificis certa ex te cognoscere
cupimus; fertur enim obiisse illum. Ex Anglia quoque nos
praeter tristia nihil audimus, quamvis sint, qui affirment
in Hybernia constanter praedicari evangelium neque quicquam
illic a regina potuisse mutari. Sine dubio exitialis
Anglię clades imminet, cui dominus tam claram veritatis
praedicationem praeire voluit. Utinam nos quoque tempus
visitationis agnoscamus et venturę ire dignis
poenitentiae
fructibus occurramus. Amen. Nostri te omnes salutant. Cupio
quoque salutem ex me dici d. Gvalthero, Pellicano et
reliquis dominis et fratribus colendissimis. Gval[thero]
item dicas, oro, filium Ioannis Wunderlich i[n domo] d.
Wittenbachii quartana detineri febri et hanc [esse]
rationem, cur illum mittere ad eum differant, ne forte
miretur, cur id fiat, aut me lusisse cum illo existimet,
qui, ut reciperet eum, ab illo impetravi. Quamprimum melius
habere coeperit, veniet. Vale cum tuis omnibus, quos meo
meorumque nomine salutabis. Bernae
10. ianuarii 1554.
Tuus ex animo Ioannes Hallerus.
Clarissimo viro d. Heinrycho Bullingero, Tigurinę
ecclesię pastori fidelissimo, domino ac compatri suo
honorando.
Zürich.  M. Heinrych Bullingern.
