<nr>[34173]</nr>
<ae>Bullinger an Johannes Fabricius</ae>
<od>Zürich, 8. Dezember 1564.</od>
Zürich StA, E II 373, 535f, 541f.
/ Orig.
(Aut.)
Gr.
II, 548f.
Exc.
S. D.  Ternas ut minimum literas a te accepi omnesque copiosas satis, ac pro his maximas tibi, fratri meo et symmystae fidelissimo, gratias ago.
Experior in his
fidem tuam atque diligentiam.
Perge sic; dominus benedicat tibi et spiritum suum tibi augeat.
Caeterum ego brevibus tibi respondeo, quia ita res meae habent.
Speraveram me proditurum ad perficiendum meum munus; sed domino nondum placuit, licet hodie perficiatur septimana 12.  Coactus enim sum me rursus subdere
chirurgo, qui 4. huius mensis die inscidit ulcus, quod bubonem nominant, contractum ex peste; quando vero vulnus sanari possit iterum, nescio; dominus bene
vertat.
De comitiis Friburgensibus nihil scimus hic; proinde nihil possum scribere.
Tu citius ex leg[ato] certiora habebis; nostri enim nullum eo misere
legatum.
Bellum in Gallia reparari novum plane a te primum audivi; forte Hispanorum artibus illa sparguntur, ut res sua conficiant.
Accepi tertio abhinc die
recentes Geneva literas a d.
Beza scriptas; is nihil huius meminit, sed omnia in Gallia pacata esse dicit, regem esse Massiliae.
Ergo, quae ab illo accepi, tibi
refero; nescio, an ille forte dissimulet, quod tamen non puto.
Salutabis d.
Carlinum ex me.
Si certiora aut infeliciora intellexero, faciam, ut scias in
tempore.
