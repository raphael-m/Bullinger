<nr>[36133]</nr>
<ae>Johannes Pontisella an Bullinger</ae>
<od>Chur, 12. Dezember 1566.</od>
Zürich StA, E II 375, 785. / Orig. (Aut.)
Gr. III, 2 R.
S.P.D. Dominus Gantnerus noster mihi literas ad se a tua humanitate datas communicavit, in quibus cum salutem mihi
adscriptam et novae dignitatis gratulationem legissem, antiqui amoris tui erga me vestigia perspexi, quod et mei memor
adeoque amanter gratuleris. Sed, humanissime mi d. Bullingere, mihi credas velim et praeter opinionem multoque magis
contra voluntatem meam dignitatem hanc oblatam mihi, nec vero invidia, odium, pericula, labores, qui omnibus in
republica versantibus subeundi atque experiundi sunt, tam metum mihi afferunt quam curtae meae suppellectilis<f1>Vgl. Persius, Saturae, 4, 52.<fe> cogitatio
me territat; me ipsum enim meis ipsius sive ingenii sive etiam rerum et divitiarum facultatibus expendens haud quaquam
me satis instructum intelligo, imo huic tanto oneri ferendo prorsus imparem agnosco. Quae enim prudentia (maximarum
rerum usu et experientia constans et rempublicam tractantibus imprimis necessaria) esset illi, qui usque antehac in
pulvere scholastico detentus fuerit ingeniique sui natura a publicis conventibus abhorruerit? Deinde res mea domestica
non adeo ampla, ut functione scholica ad familiae meae sustentationem mihi non opus sit futura. Quare cum publicis tum
etiam rationibus meis privatis minime consultis/-tum? cum ego in ordinem illum sum protrusus. Verum hoc reipublicae
nostrae orbitati tribuendum, alioqui nullo modo eo promotus fuissem; spes tamen bona animum meum habet, brevi alios
emersuros, ut ego inde liberer denuo, et senatus noster amplissimus pollicitus est mihi se curaturum atque etiam
effecturum, ne munere meo scholico priver. Quod si fit, eo aequiore animo tantum incommodi atque molestiae ferendum.
Benignissimus dominus deus id omne ad gloriosi nominis et sanctissimi verbi sui propagationem dirigere velit. At domino
Stephano Willio nostro vere gratulandum, qui (quemadmodum tu, domine, fama accepisti) propter suavissimos suos mores,
prudentiam et vitae suae integritatem summum honoris gradum apud nos est assecutus et cum summa totius nostrae civitatis
congratulatione consul est declaratus. Etsi antea quoque consules egregios habuerimus, tum in illo nobis spes est summa,
nec dubium, quin quantum viribus niti, consilio providere, autoritate movere poterit, id omne reipublicae futurum sit.
Ante  omnia autem in eam curam et cogitationem incumbet, quae sacrosancto Iesu Christi evangelio dignitatem et gloriam
adferat. Quare non tantum illi de dignitate, quantum de foelicitate, quod talem consulem habere sit datum,
congratulandum. Optimus maximusque deus illum nobis Nestoreos in annos incolumem conservare dignetur, quo respublica
nostra munerum corruptela et crapula pene eversa eo denuo respirare et pristinas suas vires recuperare valeat. Quod tu,
domine colendissime, senatus consultum novissime de episcopali negotio factum tibi mitti petis, scias velim, domine,
nullum aliud extare, quam quae senatus noster ad amplissimum senatum vestrum proxime perscribenda curavit. Quae vero
ipse episcopus (cum a communitatibus illis, quae unico tantum suffragio evicissent, ad episcopatum esset admissus)
facienda recepit et signo proprio munivit, eius exemplar, quale in senatu nostro recitatum et ab amplissimo domino
consule Willio mihi communicatum, fide optima descripsi et tibi, domine, mitto. Et posthac etiam, si vel scribendo vel
re aliqua mittenda tibi, domine, gratificari potero, id perquam libenti animo sum facturus, modo, quid me facere velis,
imperes. Necdum enim vetera illa tua et ingentia in me merita animo exciderunt meo, quin imo ea, dum vivam, memoria
grata non desinam prosequi. Quoniam illa me aliquo modo referre posse diffidam, imo novis beneficiis abs te petendis sim
molestus, certe nisi nimium impudens iudicari posset, etiam nunc supplex accederem, et certe eximia tua humanitate
fretus operam tuam imploro. Cum proxime apud vos Tiguri essem et dominum Gvaltherum, virum clarissimum dominumque meum
colendum, de filii statu edocuissem, tum is pro solita sua benignitate et in me benevolentia subiecit, modo mitte[rem]
diploma, quo regium stipendium filio meo concessum esse testaretur, tum spem aliquam esse (idque magnifici domini
Cognetii opera) privilegium hoc filio meo obtinendi, ut ipsi stipendii summa, etiamsi alibi quam Lutetiae Parisiorum
degeret, solveretur. Literas impetravi et mitto. Nunc humanitatem tuam maximopere rogatum velim, et dominum Gvaltherum
eius rei admoneat et nomine meo roget, ut, quantum in ea re fieri commode posset, efficiat; nam ego percuperem filium ad
vos Tigurum ablegare, ut urbem totius Helvetiae celeberrimam, meam olim altricem, et eius urbis doctores eximios, meos
patronos singulares et purioris fidei propugnatores acerrimos mature et noscere et adamare inciperet. Hoc nihil mihi
gratius, nihil optatius accidere possit. Quodsi voti compotes erimus, tum certe gratos et memores nos exhibebimus
omnibus, qui autoritate, consilio, opera nos iuverint; si vero non successerit, nihilominus tum boni consulemus et illo
Terentiano nos consolabimur: "Ut possumus" (aiunt), "quando, ut volumus non libet." Rogo humanitatem tuam, quo
impudentiae meae ignoscat, posthac nunquam adeo molestus futurus. Cęterum ad has meas prolixas abs te (longe
gravioribus negotiis occupato) responderi mihime peto. Si dominus Tobias, quem propediem affuturum speramus, verbo uno,
quid spei sit, indicaverit, satis erit. Nunc molestus esse desino meque humanitati tuae commendo. Clementissimum dominum
deum summis precibus oro, ut te nobis et toti reipublicae christianae diutissime salvum et incolumem servare dignetur.
Amplissimus d. consul Willius salutem plurimam adscribere iussit tuae humanitati. Ex me quoque (si quando humanitati
tuae vacaret) clarissimis viris et patronis meis singularibus dd. Rodolpho Gvaltero et Lavathero, Ammiano, Collino
seniori, Wolphiis et aliis doctis salutem diceres, velim. Bene valeat humanitas tua. Curiae Rhetorum pridie idus
decembris anno 66.
Iohannes Pontisella, humanitatis tuae amantissimus observantissimusque.
Clarissimo viro domino Heinrycho Bullingero, Tigurinae ecclesiae antisteti[!], patrono ac domino perpetua fide colendo
observandoque.
