<nr>[21085]</nr>
<ae>Johannes Haller an Bullinger</ae>
<od>Bern, 11. April 1551.</od>
Zürich StA, E II 370, 134. / Orig.(Aut.)
S.   Nudiustertius tuas, venerande compater, per Gallos
illos nobiles accepi et habeo tibi gratias pro tuo in me
studio. Quod Musculum convenit, nuncio tibi laeta, quae scio
tibi non minus quam mihi gaudio futura esse; heri enim
senatui librum suorum in Ps[almos] commentariorum
obtuli et commendavi, prius quoque privatim singulis ferme
senatoribus ea de re instructis. Susceperunt gratulanter
eique pro honorario munere dedere 100 libras, praeterea suo
stipendio auctionem fecerunt 40 libras et dolium vini
Ripensis; videbatur enim illis bono seni optimum id vini
genus competere; nulli enim alias hactenus contigit, ut
huius generis vinum ei daretur. Continet dolium 4 urnas
nostrates; urna 100 mensuris, ut vocamus, constat, ita ut
dolium tale communiter ematur 10, 12 aut etiam 20 aliquando
coronatis. In summa: res cecidit ex animi sententia, atque
ipse quoque optime est contentus. Haec tibi per hunc nuncium
significare volui, qui quoniam iamiam abit, plura non
possum, nisi quod Blaureri illa, quae scribis tibi a me non
missa, inter omnia mea inquirens invenire non potui ut
proinde omnino me misisse puto, quomodocunque tandem
exciderint; quaeram tamen amplius. Ex Gallia nihil habeo
interea certi; ubi habuero, scribam. Vale cum tuis omnibus.
Bernae  11. aprilis 1551.
T[uus] I[oannes] Hallerus.
Musuculus hat an [pfennig] 120 gulden, an dinckel 40 mutt,
an haber 10 mutt, an lantwyn 10 soum, an Ryffwyn 4 soum:
macht diß jar uff 220 gulden.
Clarissimo viro d. Heinrycho Bullingero, Tigurinae ecclesiae
fidelissimo antistiti, domino et compatri suo colendissimo.
                              Tiguri.
