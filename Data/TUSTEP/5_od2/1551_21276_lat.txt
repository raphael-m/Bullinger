<nr>[21276]</nr>
<ae>Wolfgang Musculus an Bullinger</ae>
<od>Bern, 18. November 1551.</od>
Zürich StA, E II 360, 165. / Orig.(Aut.)
S. D.  Accepi hoc vesperi literas tuas, compater in domino
charissime, ex quibus intelligo legisse te libellum meum,
cui titulus est: "Wie wyt ein christ schuldig sey gewalt zu
lyden" et probare argumentum tractationisque brevitatem et
synceritatem. Addis timendum esse, ne a magistratibus plus
aequo meticulosis in abusum rapiatur, simulque petis, ut
illis occurram alio consimili scripto, cui titulus sit:
"Das der oberkeit nit zustande ire underthanen zur abgoterey
zu zwingen oder zwingen zu lassen." Abunde intelligo; nolim
scienter cuipiam vel tantillum occasionis obiicere, unde in
evangelium Christi servatoris nostri et subditorum salutem
peccetur. Accommodavi scriptum meum Augustanis fidelibus, e
quorum literis intelligebam esse illic quamplurimos, qui,
ubi corripiuntur, quod papisticis ceremoniis contra
conscientiam communicant, confestim in has voces erumpunt:
"Was sollen wir thun? Wir seind arm, gefangen leüt, müssen
gwalt leiden." Deinde cogitavi de magistratus Augustani
consilio et instituto, qui nunc ex professo papisticus vel,
si mavis, Caesarianus est et noctes diesque cogitat, quomodo
plebem pfaffis subiiciat. Haec cogitanti non occurrebat,
quid ex scripto meo arrepturi essent magistratus evangelici
mundi se, non Christi regno accommodantes, qui hactenus sunt
evangelici, ut ex doctrina evangelica defectionis suae
praeceptum et palliationem quomodocunque venentur. Verum
quicquid sit, curam tuam non improbo nec detrecto etiam hoc
argumentum, quod utile et necessarium esse iudicas. Interea
tamen patienter, quaeso, accipe, quid me divexet. Argumentum
hoc magistratibus nostris accommodandum est, qui nondum a
professione veritatis defecerunt. Nam quid attinet illis
scribere, qui a Caesare ob id sunt rerum gubernaculis
admoti, quod etiam tum, cum nostri regnarunt,  papismi se
fautores esse declararunt? Nostri autem sic se gerunt in
causa Christi, ut vehementer dubitem, habeantne aures
patientię, quas necessariis admonitionibus accommodent.
Multo enim illis facilius est patientiam requirere a
subditis, qua impiam papismi communicationem ad tempus sub
spe nescio qua ferant, quam praestare constantiam resistendi
conatibus Satanae evangelicis magistratibus dignam.
Aegerrime ferunt, ut subinde vellicentur a suis
concionatoribus, quos non possunt vocare Svevos; quid mihi,
putas, eveniet? Sed esto, subeam hoc, quicquid est periculi,
quid faciam cum typographum, quem hic habemus usque adeo
negligentem ac simul pauperem, ut nec vel nec possit
conatibus meis respondere? Scripsi dialogos de Tridentino
concilio, quos te vidisse puto; impressionem illorum hic
obtinere non potui. Misi Basileam; illic ultra 13 septimanas
detinebantur, antequam consultatores ac deputati
concluderent nihil esse periculi, si imprimerentur. Postea
subieci de divisione decalogi propter Interimistas ecclesiam
Augustanam divexantes et de iniusta vi christianis ferenda.
Coactus fui pacisci cum typographo et facere sumptum.
Huiusmodi lucubrandi conditio rebus meis quam non sit
ferenda, ipse facile poteris coniicere. Est mihi per gratiam
domini animus pro mea virili succurrere rebus in ecclesia et
causa Christi afflictis, pro quibus noctes ac dies ingemisco
et misericordiam clementissimi patris nostri imploro. Verum
multis modis impedior, et quicquid est, impetus hebetatur.
Crede mihi, frater et compater charissime, wir werden
erfaren, wie wenig deren leüt seyen, die das evangelium
Christi mit hertzen und trüwen gemeynen. Quod magistratus
attinet, nihil polliceor nobis aliud quam surdis narrari
fabulam in omnibus, quae ad commonefaciendos illos dicuntur
et scribuntur. Dominus, qui stat in medio potentum, calamum,
quo illis praescribatur, Turcorum imperatori dedit in manus,
quo non atramento chartis inscribat, sed etc. Attamen,
sicuti dixi, quoniam a me petis, ut propositum de magistratu
argumentum, quod ipse multo poteras et facilius et melius et
inter tuos efficius tractare, breviter et perspicue
expediam, faciam, quod petis, quantum gratia domini fuero
adiutus. Interea tu vide, quomodo consimili scribendi
ratione impiissimis Tridentini conciliabuli de eucharistia
decisionibus occurras. Habes typographum promptum et
instructum, et modo velis, facile, quae huiusmodi sunt,
praestare poteris. Optime vale, charissime compater. Scribo
dialogos, quibus tracto, quid doctrinae nostrę insit, ob
quod vocamur heretici, deinde quid sit in papismo, cuius nos
gratia a papistis defecimus, hoc est, an recte papistis cum
haeretici tum schismatici vocemur, et inter scribendum
subinde occurrit ista cogitatio, quid facis? cui scribis?
quis imprimet? Haec cogitans desisto, rursus horum oblitus,
scribo. Dominus det gratiam pergendi et succurrendi
laborantibus fidelibus, quibus ut omnia sunt destinata a
domino,  ita a nobis quoque debetur, quicquid est virium et
facultatum. Rursus vale. Saluta, quaeso, amanter dominos ac
fratres, d. Theodorum, d. Gvaltherum, d. Pellicanum,
pientissimum senem, generos etiam tuos, d. Butlerum et domum
totam. Salutant vos omnes mei, uxor et liberi. Bernę  18.
novembris 1551.
W[olfgangus] Musculus, tuus in domino compater.
Praestantissimo theologo m. Heinrycho Bullingero, compatri
in domino charissimo.
                                             Tiguri.
