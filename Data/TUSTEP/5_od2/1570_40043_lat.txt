<nr>[40043]</nr>
<ae>Tobias Egli an Bullinger.</ae>
<od>Chur, 23. Mai 1570.</od>
Zürich StA, E II 37 7, 2489.
Gr. III, S. 191ff.
S.  Iam modo hora 9. antemeridiana 19. maii anni 1570 ex
curia domum redii. Quid autem egerim in senatu, quin ad te
scribam, intermittere non potui, licet loquacitas mea tua
negocia sancta non parum remoretur. Scripsi nuper de
bibliopola nostro relegando praeterito die martis, nisi
splendide et vere sese emendaverit. Sed audi, quaeso,
quomodo sese patefecerit hypocrita. Comparuit eo ipso die,
quo terminus et exitus ei praescriptus fuit, in amplissimo
senatu, non vero solus, ut hactenus, sed consanguineis et
amiculis suis stipatus, qui pro ipso supplices
intercesserunt et ipsius nomine et, ut prae se ferebant,
mandato et commisso etiam aureos montes sunt polliciti,
obedientiam, conversionem omnesque christiani hominis
officia, sic rati misero homini impunitatis beneficium
impetraturos. Amplissimus d. consul Willius, ut est homo
syncerus et prudens in religione, reliquos secedere iussit,
ipsum autem b[ibliopolam] solum in senatu retinuit et
eiusmodi quaestione animum ipsius exploravit: ex animone
confiteatur paedobaptismum, quo ecclesia Christi multis iam
retro seculis magna cum pietate usa est, christianum esse et
Christo, apostolis eorumque scriptis consentaneum; anne
conciones nostras cuperet et vellet more aliorum honeste et
bene de nobis sentiens adire. Respondit ad primam
quaestionem: se minime necessarium nec christianum
paedobaptismum nostrum agnoscere, sed inter adiaphora
recensere, et liberos primo esse catechizandos, deinde
baptizandos; sic ipsum Zvinglium olim et docuisse et
doctrinam oralem literis ac libellis mandasse; conciones
autem nostras lubenter frequentaturum, ubi veritatem
dixerimus et protulerimus nec alienum scripturae sensum
affingamus. Consanguinei inconstantia hominis pudefacti
discesserunt; ipsi vero bibliopolae exilium decretum est.
Tum supplices omnes redierunt, utque exilio moram
producerent dominos rogarunt, donec finitis nundinis futuris
cum omnibus rationem inire posset et inculpate discedere.
Cum autem eius rei gratia iam pridem fuerit admonitus et
spacium iam saepius satis amplum concessum ei fuerit omnibus
satisfaciendi, ne ultra hodiernum diem conspicuus nobis
esset, mandarunt, sed protinus abiret. Ego veritus, ne
longiorem moram astutiis suis impetrarent tempusque petitum
precibus suis tandem recuperarent, quo in nundinis libellos
suos Svenckfeldianis suis solito more divenderet sicque
discordiarum maiorum improbus author esset, statim d.
consulem adii, quidque eo ipso die, de quo dixi, in senatu
actum esset, diligentius cognovi. Rei veritate, ut supra
scripsi, comperta, quod scilicet vitam ac doctrinam
sanctissimi Zvinglii odiose perstrinxerit, doctrinam publice
in frequenti senatu, vitam in privatis aedibus aliis bonis
civibus praesentibus, audientibus et ad me referentibus,
ocyus rogavi d. consulem, ut copiam mihi daret in senatu
comparendi et eiusmodi convitia omnia diluendi. Tempus etiam
iam esse submonui, ut quaedam in medium proferam, quae
hactenus silentio praeterierim, ex quibus hominem illum
seditiosum ceu leonem ex unguibus sint agnituri. Data est
mihi dies hodierna. Ingressus sum. Habui orationem prope per
integram horam eiusmodi modo: primo ut palam illis fieret,
qua fide, quantis sudoribus fortissimus ille Quirites et
heroicis virtutibus plenissimus Zvinglius fanaticos eiu
smodi
spiritus impugnarit, compresserit, eiecerit neque quicquam
commune cum illis erroribus habuerit, quibus obtrectator
noster suam impietatem nunc cupiat obtexere, capta
benevolentia originem catabaptistarum, qui primo coelestes
prophetae et enthusiastae vocitati sunt, ex libro tuo a d.
Simlero in Latinum converso ita introduxi, ut de ipsorum
patriarcha Muncero cum ex tuo libro absolutissimo tum etiam
ex Sleidani libro 5. principaliora, utpote de doctrina,
progressu et obitu eius multa induxerim, quo coram cernerent
fautores ipsius B[......], qualem exitum tumultuarii isti
homines semper nacti fuerint et quam frivolis et temerariis
nugis et seditiosis fundamentis inniterentur. Deinde illius
historiae occasione, quae Munceri discipulos plures non
absterruit a furore, ad multiplicem delapsus sum
tractationem, colloquia et disputationem Tiguri cum furiosis
istis hominibus habitam, in quibus omnibus erroris convicti
essent miseri illi et insani sanctuli. Ubi etiam decenti
servatoque ordine sub doctis praesidibus d. Z[vinglius] ita
se gessisset cum aliis ministris, ut luculentam victoriam ex
omnibus et colloquiis familiaribus et publicis
disputationibus reportarint. Id testari acta publice
expressa, quae tamen ego non habeam; in apricum autem
protuli compendiarium et absolutum istum Caipham, qui ad
palinodiam d. Zvinglium tam facile erat adacturus. Quid
etiam disputationem illam publicam sequutum sit, non celavi,
nempe seria amplissimae reipublicae edicta contra seditiosos
autores etc. Quae tamen contentiosis spiritibus adeo non
satisfecerint, ut novo monstro Hubmeiero exorto cęlites
apparuisse ipsos relicto coelo crediderint. Quid autem
praestiterit Waldshuti homo ille factiosus, arrectis auribus
omnes cognoverunt. Hinc inde ad arcem orationis meae deveni,
ut scilicet palam nostris facerem, unde bibliopola haec sua
convicia, quae in sanctum virum evomuit, hauserit, nempe
Hubmeierum saepius et scriptis et sermonibus iactasse et
literis etiam ad amplissimum senatum Tigurinum datis superbe
pollicitum esse se probaturum verbo dei et ipsius Zvinglii
scriptis paedobaptismum non legittimum, verum pueros primum
docendos et tum demum baptizandos esse. Postquam igitur
Hubmeierus W[aldhuto] profugus Tiguri aliquandiu
lateret et iudicio facto in liberam custodiam captus
abductus esset, admonitum fuisse a senatu et ministris, ut
promisso suo nunc satisfaceret. Quod quidem ex 18.
conclusione ipsius d.
Z[vinglii] beatissimae memoriae annitenti non
succedebat, maxime cum, quid de catechumenis dixisset, non
dextre interpretabatur; non enim consequi et concludi
hincinde posse paedobaptismum propterea esse illegitimum. Ex
ista autem Hubmeieri calumnia fanaticum nostrum similem suam
obtrectationem suxisse crediderim. Propterea hoc ipsum
multis exaggerabam, quanto dedecore gloriationem suam illam
Thrasonicam resorbere coactus fuisset nec calumnias suas in
speciem saltem potuerit defendere, imo obstupefactum prorsus
conticuisse et post fictam et spontaneam palinodiam ad minus
fucatam adactum perfidię tandem in Moraviam profectum
poenas dedisse. Cumque istius hominis impudenti inconstantia
nihilo meliores facti essent discipuli eius, anabaptismum
Tiguri anno 1530. capitis etiam supplicio interdictum esse.
Iudicandum autem senatui nostro dedi, quanta haec sit
temeritas et impietas magistrum mendacia sua, quae in vulgus
et proceres sparsisset, resorbere coactum esse, discipulum
autem ipsius, scilicet Frellum nostrum, haec ex inferis
revocare et sub nova mendaciorum incude quasi recudere et
expolire. Adduxi super haec omnia libellos quosdam, quos
mecum in senatum attuleram, de baptismo anabaptistarum et
paedobaptismo anno 1525 et strophas anno 27. etc., omnes ab
ipso d. Zvinglio scriptos et foras datos, quibus lippis,
quod aiunt<f1>^#/+Horaz,^#/- Sat., 1, 7, 3 (u.a.?).<fe>, et tonsoribus liquidum esset, quantis vigiliis
et curis maceratus esset vir et heros ille insuperabilis,
antequam dei gratia illucescente perniciosos istorum
furiosorum coetus perrumpere, erronea dogmata reffutare et
afflictas suas oviculas intra tranquillitatis septa
continere et tueri potuerit, nec quenquam probum virum cum
veritate dicturum tantum anabaptisticae Lernae victoriosum
Herculem quicquam cum iis erroribus commune habuisse, quos
ipsa tanta fortitudine et felicitate expugnasset. Hisce
autem pro doctrina eius odiosissime a nebulone nostro in
odium vocata habitis ad vitam quoque eius defendendam me
accinxi, non quod existimem d. Zvinglium virum in toto orbe
laudatissimum apud omnes pios mea defensiuncula indigere,
sed quod cogitarem non aequum esse  B[......] nostrum
conviciis ipsius tolerandis et subticendis in superbo
contemptu confirmari. Aperte ergo non semel eblateravit:
"Quid nostri sunt concionatores? Ebrii, adulteri,
foeneratores, decoctores, bellatores, quemadmodum doctor
vester Zvinglius, qui nihil aliud praeter bellatorem egit et
ut miles crudus vitam cum sanguine ipse sanguinis
sitientissimus finivit. Ego multis ostendi e diverso d.
Zvinglio ab initio multa fuisse deglutienda et Achabum, non
Heliam perturbatorem extitisse, licet a rege et aulicis pro
tali accusaretur; plura etiam convitia in ipsum congesta
esse, sed mera fuisse mendacia a malevolis, quorum avaritiae
et quaestui ex Tigurinorum reformatione multum decedebat,
conficta et disseminata. Inspiciendam adhuc extare apologiam
ipsius anno 1523. Bernam ad legatos Helvetios missam 6.
iulii nec minus publice quoque in manibus esse librum tuum
apologeticum in Fablerum, Viennensem episcopum, et d.
Gvaltheri pro Zvinglio, socero suo, apologiam, ut taceam,
quae in Sleidani vera adducantur historia, in quibus omnibus
meridiana luce clarius sit, quae causa fuerit infelicis
belli nostri Cappellani, non ipse, ut vulgus vituperat,
Zvinglius, sed causas civiles fuisse plures et seditiones et
convicia hostium interclusioni commeatus ansam praebuisse,
quam prohibere Zvinglius, licet multis tentasset, non
potuerit, nec ut bellatorem armatum et caedes spirantem in
aciem progressum esse, sed pro more patriae spe componendi
dissidium, ut antea quoque factum erat. Sed deo aliter
statuente fortiter pro patria et religione christiana
occubuisse doctrinamque, quam Tiguri pacate et utiliter
professus esset, martyrio et sanguine suo constantissime ceu
sigillo confirmasse. Eam* (* a.R.: sc. doctrinam!) nunc in
tali viro conviciis incessere et nescio quae vulnera et quam
militiam improbe refricare, profligatae esse impudentiae et
temeritatis in Frello nostro etc. Hisce et multis aliis
omnibus catalogum eorum earumque subiunxi, quos ipse veneno
suo infecit et seduxit. Confessionem etiam vestram, cui
Curia Rhetica subscripsit, in memoriam illis revocavi, in
qua leptologus Swencfeldius cum sua subtilitate et argutiis
supervacaneis totus exploderetur; nisi ergo eam confessionem
tueri et servare velint, nos salva conscientia illis servire
non posse, utpote qui in ea confessione et vivere et mori
constanter Christo auspice deoque suffragante velimus.
Quodque antea dicendum fuerat: manum etiam Frelli propriam
ostendi, qua omnes nos Arrianos nominare non dubitat, utpote
qui Christum facturam esse asseveremus, quasi vero idcirco
natura deum esse abnegemus. Eius generis uno impetu multa
commemoravi, quae miser homo in contemptum reipublicae,
ministerii et civilem pacem et honestatem temere et
praefracte egisset. Postea vero hortatus sum senatum, ne
pateretur sibi porro imponi et illudi nec committeret, ut in
futuris nundinis libros amplius proponeret venales, sed
ipsos una cum domino ita tractarent, ne quis in posterum
veneficio eorum diaboli faucibus exponeretur etc., sicque
finem dicendi feci et e senatu exivi. Quis autem ad haec
omnia decreverint, ipse d. consul postea ore suo mihi
retulit: Fuere multi, qui incarcerandum illum arbitrabantur:
sed mitior sententia vicit, ne id fieret, cum alioquin
infirmior sit corpore, quam ut vincula possit ferre.
Decretum autem est, ut, quamprimum senatus solveretur, 4 ex
superioribus, inter quos et d. Pontisella fuit, ordinati
aedes et omnia scrinia Frellianae domus excuterent et
scrutarentur omnisque generis libros, quoscunque reconditos
aut propositos haberet, in unum fasciculum componerent inque
curiam apportari procurarent. Quod certe magna diligentia
factum est, et plurimi Svencfeldiani libelli iubentibus
polytarchis ad me delati sunt. Dici non potest, quam
profundus erroneorum libellorum nidus illic repertus sit.
Sic, puto, impedietur facultas spargendi venenum in curiosos
et factiosos homines, quorum Rh[aetia] nostra plures
fortassis fovet, quam evangelii professoribus conveniat.
Deinde quod ipsum bibliopola attinet, decretum est, ut
crastino die mane polytarcha more consueto ipsum extra
portas educat et iuramenti (quod tamen nunquam suscipiet)
interventu ex urbe nostra et tota Rhetia relegetur nec
redeat, donec revocetur. Lanio autem tempus prorogatum est
usque in proximum diem lunae. Quid tum cum illo quoque
agatur, fortassis et hisce literis etiam inseram, quas die
Veneris statim post actionem ante exaraveram.    -    Quid
actum sit cum lanio, nihil attinet dicere; ego enim ipse
consului, ut finitis demum nunciis illum aggrediantur, idque
hac occasione: Bibliopola postquam hoc vesperi olfecit,
quid die sabbati mane cum ipso agendum sit, vesperi ante
sponte discessit, ne cogeretur iuramenti formam audire; sed
non longius sese proripuit, tantum ex urbe in proximum
episcopi Castrum quaerens latebras apud papistas, ut eo
odios[i]us apud inimicos nos possit traducere, praeterea
etiam per fautores suos, quos in urbe habet non paucos, rem
suam commodius agere et plures seducere. Sed et omnes boni
addubitant, ne id consilii ex eo coeperit, quem maxime
debebat habere adversum, ex d. collega nempe meo, qui
nudiutertius statim post actionem illam publice pro suggestu
et iam quarta vice fretus suis divitiis, laboris et hominum
impoenitentiae impatiens officio sese suo magna totius
senatus displicentia abdicavit probos aiens expelli,
improbos autem nebulones multos intra moenia foveri et
amanter haberi. Sed quamvis d. consul, Pontisella
conveneramus te hoc vulnere ante tempus non molestare,
mentionem tamen eius rei cogor apud te facere propter
haereticum istum, ut eo facilius intelligeres, unde cristas
sibi suas sumeret et attolleret. Plura proxime de hoc
negotio molestissimo, in quo nihil non hactenus concordiae
inter nos alendae gratia potui devorare; sed tandem erumpunt
et pudefient, qui de vocatione legittima parum sibi sunt
conscii. Ubi cognoveram b[ibliopolam] nostrum papistis se
coniunxisse, effeci apud consulem, ut ageret cum d.
episcopo, ne pestem illam senatui odiosam fovere vellet;
insuper, ne seditiosuli quidam clamores suos attollerent,
monui eundem, ut lanii negotium ad finem nundinarum
different; sic puto futurum esse. Summa autem importunitatis
collegae est: se nihil emendationis aut fructus exoriri ex
suis concionibus perspicere; propterea agricolae instar
acturum, qui semen eiiciat, deinde vero a labore cesset et
quiescat contempleturque, quomodo velit fructificare et
exurgere. Mirifica haec est ratio et omnibus nobis meo
iudicio fugienda, ne stationem difficili hoc tempore
videamur ob opes et mundi beatiorem statum turpiter
deseruisse. Sed, ut dixi, de hoc proxime; interim videbimus,
an in hoc suo proposito sit perrecturus. Nunc satis
molestiarum humanitati tuae exhibui.  Quaeso, pro eius
incredibili in me benevolentia ignoscas, tuaeque paternitati
me commissum semper habeas. Resalutant te d. consul, d.
Pontisella, d. G'antnerus?], d. Bonettus et d. Campellus
etc. Haec scripsi die 23. maii, quo dies synodo nostrae
indicta est hic a fratribus, quos exspecto. Dominus suo
spiritu nos illuminare dignetur, ne in institutis omnibus ab
orbita legis suae deflectamus, sed omnia, quae agimus ipsius
et maiestati et nostrae saluti conducant. Amen.
Tuae dominationi
subiectissimus Thobias Eglinus.
1570. Curię.  D. Ernium<f1>Leonhard Erni.<fe> salvere iubeo.
Ignosce, quaeso, literis; nam omnia cursim, imo festinanter
scripsi.
[Adresse fehlt.]
