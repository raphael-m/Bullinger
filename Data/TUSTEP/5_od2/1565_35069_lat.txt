<nr>[35069]</nr>
<ae>Bullinger an Johannes Fabricius</ae>
<od>Zürich, 20. Juli 1565.</od>
Zürich StA, E II 373, 591. / Orig.
(Aut.)
Gr.
II,  619 R.
S. D.  Quod feci, debui tibi, chare frater, et libenter quidem feci facturus, dum vixero, amici fidelissimi et fratris coniunctissimi officium.
Ubi consul
redierit ex comitiis, qua possum fide et diligentia tuum agam negotium.
Suͤleri et meum negotium vicissim tibi commendo.
Praeter meam spem accepit filius meus
Ioannes Rodolfus Bergensem ecclesiam curandam.
Dominum oro, ut hoc sit felix et faustum.
Dudum Leoni nostro vel propter patris piae memoriae beneficia
libentissime adfuissem; sed in senatu res aliter cadit, quam institueramus; spero dominum ei non defuturum.
Omnes mei, quos salutabas, mecum erant, dum
redderentur tuae literae; omnes vicissim te salutant.
Ex Anglia heri accipio literas 21. iunii Londini datas nihil aliud continentes quam ecclesiae et
religionis res optimo esse loco, reginam Scotiae ambire nuptias principis cuiusdam Angli non sine dolo et suspitione rerum novandarum.
Si successerit res, audio
Anglam et ipsam cogitare de novis nuptiis; ambit eam Carolus Austriacus, et spes est aliqua, si integer esse velit in religione; sed haec nostra* (* mea?)
sententia satis incerta, dum in horas principes sententias suas mutant.
Rediit Baltazar, interpres d.
legati; refert convenisse Hispanos et Gallos Baionae
magna cum pompa, venisse et Turcae legationem, sed non admissam ad aulam propter Hispanos; caeterum, dum morę impatiens Turca discessum minaretur, auditum a
rege.
Petit, an rex pacta inita cum patre velit incolumia, an transitum concedere, an proventum dari classi in mari.
Quid responsum sit, nescio; hoc audio omnes
trepidare, famam spargere arcem Maltae captam, oc[c]upatum etiam Tunetum a Turcis, hos imminere Siciliae et Romae.
Certiora a te expecto ex Italia.
Bene vale.
Tiguri festinantissime  20. iulii 1565.
Comitia nondum sunt finita.
Tuus Bullingerus.
Praestantissimo viro d.
Ioanni Fabritio, Curiensis ecclesiae pastori, domino compatri et fratri meo colendissimo et charissimo.
                Chur.
