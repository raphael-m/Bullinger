<nr>[42083]</nr>
<ae>Johannes Haller an Bullinger.</ae>
<od>Bern, 31. Mai 1572.</od>
Zürich StA, E II 370a, 462. / Orig. (Aut.)
S.  Remitto nunc [omnia] per filium meum, reverende domine
et compater, etiam
postremas illas novitates, quas ad nos misisti, et rursus
tibi et meo et
dominorum huius urbis omnium nomine gratias ago pro hac tua
sedulitate et
diligentia, quę merito omnibus in hac tua tanta aetate
admirationi est. Misit
insuper etiam frater, quid archidux Austriae ad Rhoetos
scripserit; quid illi
responderint, nondum habemus. Apud nos nihil est singulare,
nisi quod constat
magnam classem in Gallia, praesertim circa Britanniam,
parari, cui praefuturus
sit amiralius; sed in quem finem illa paretur, nondum
constat. Caeterum, quod
libellum meum attinet, qui sub tuis est manibus, cogitavi
rectius illum utrique
nostro quęstori dicandum fore, ne alter ille se
praeteritum indigne ferat, cum
non minus quam iste alter mihi sit familiaris et benevolus.
Si itaque tibi
videretur, posset in epistolio dedicatorio inscriptio mutari
et posterior illius
pars utrique accommodari ad formam similem aut
explicatiorem, quam in schedula
hic inserta tibi mitto.        Caeterum omnia illa ut et
prius tuae prudentiae
disponenda permitto et, ut mihi ignoscas, quod tibi subinde
negocium facesso,
oro.   Commendo autem tibi hunc filium meum. Utinam ego
quoque vobiscum esse
potuissem vel propter te, quem saepius adhuc convenire me et
videre posse ex animo opto!
Salutant te diligenter ambo consules et quęstores quoque
cum Diesbachio,
socero, Telamonio et multis aliis. Bene vale.
Bernae ultima maii 1572.
I[ohannes] Hallerus tuus.
Clarissimo viro domino Heinrycho Bullingero, Tigurinae
ecclesiae pastori
fidelissimo, domino meo honorando et compatri charissimo.
