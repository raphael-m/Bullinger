<nr>[41023]</nr>
<ae>Bullinger an Tobias Egli.</ae>
<od>Zürich, 9. März 1571.</od>
Zürich StA, E II 342a, 624. / Orig. (Aut.)
Graub. III, 243 R.
S. D.  Plura non possum. Brevibus ergo his sis contentus,
dilecte frater. Tuas accepi; ad omnia respondere non possum
aliis impeditus et oppressus. Excuditur communis nostra
responsio ad testamentum Brentii, quod contra nos ediderunt,
virulentum et maledictum. Forte post octiduum deo volente ad
te mittam excusum. Mitto praeterea elegans d. Urbani Rhegii
iudicium de plectendis haereticis. Curavi meum quoque
ascribi iudicium ante multos annos exhibitum nostro
magistratui. Verum vide, ut aliquando remittas tuto una cum
Bezae libro, quem libenter tibi diutius concedo; tuus enim
totus sum et mea tua sunt. Rhegii iudicium elegans est et
bene munitum; placebit scio. Sed quid tu de eiectione
narras? Non eiicieris, spero. Si tamen eiicieris ob
veritatem defensam, scis, quo divertas. Verum meliora spera
et ora dominum, ut meliora concedat. Gwaltherus noster
respondet Lentulo. Video excommunicationem multarum novarum
controversiarum esse matrem. Cum autem habeamus magistratum
christianum, quare ab illo non petitur, ut malignos
coherceat et ipse impoenitentes excludat, quemadmodum nunc
mihi narras de commissariis in Valturenam missis? Frumentum
apud nos quoque nunquam fuit maiori precio divenditum atque
hodie. Dominus misereatur nostri! Non in sacra cathedra
cecidit et mortuus est Zwinglius meus b[onae] m[emoriae],
sed ibi aegrotare coepit, priusquam concionari coepisset, et
domum est delatus, ubi post horas aliquot domi feliciter
expiravit. Plura non possum, cogor abrumpere literas.
Dominus servet te et benedicat domui tuae!
Saluta amplissimos viros d.d. consules, Pontisellam,
Gregorium, Bonetum, imprimis d. Campellum; estote intrepidi
et fortes in domino.
Tiguri  9. martii 1571.
Bullingerus tuus.
Ornatissimo viro d. Tobiae Eglio, Curiensis ecclesiae fideli
ministro, domino meo honorando et fratri charissimo.
Chur.
