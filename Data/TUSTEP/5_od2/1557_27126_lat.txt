<nr>[27126]</nr>
<ae>Johannes Hospinian an Bullinger</ae>
<od>Basel, 30. Juni 1557</od>
<vo>Autograph: Zürich StA, E II 366, 298.(Siegel...)</vo>
<dr> <dr>
<re> </re>
<tx>S. P. D. Tardus sum in scribendo et rescribendo,
doctissime d. Bullingere, ..... gaudeo. Ut autem mihi tam
studiose et humaniter gratias ageres pro ..... dialect.
Quaest. mearum, omnino non erat opus. Longe enim maiora abs te
accepi, quae haud dubie mihi magis usui fuere et sunt
etiamnum, quam hoc tibi sit futurum. Quod si .... profanis
literis edimus, maiora beneficia sunt, ut scribis, quam regum,
quid de iis praedicabimus, quae tu in sacris edidisti et edis
subinde. Totus mundus non possit compensare. Sicut igitur me
hortaris, ut pergam scholis christianis prodesse, ita tibi
quoque suadeo, ut idem facias, quemadmodum facis, in iuvanda
ecclesia. Nam si unquam necessitas postulavit, vel nunc maxime
postulat. Multi neophyti regimus ecclesias, quos tamen
apostolus ab ecclesiis arceri iusserat, et fit nobis, ut
praedictum est, in superbiam efferimur et in iudicium diaboli
incidimus, placemus nobis nimium et videmur maioribus nostris
sapientiores esse, quare non veremur etiam in ecclesiis bene
institutis multa novare. Nobis igitur, qui talia audemus, vos
veterani fortiter resistere debetis; alioqui timendum est, ne
paulatim antichristi regnum in integrum restituatur. Huc
accedunt turbulenti quidam et seditiosi homines, qui malum
illud in eucharistia negotio aliquamdiu conditum nefarie
nequiterque movent. O quam nocentem librum Eberi cuiusdam
(Misami potius quam Erasmi) legendum mihi nuper obtulit
compater meus doctor Adamus Carolostadius. Quam vero sunt
Saxonici isti homines crassa cerevisia pleni, quam non gignit
illa tenues sensus. Det ill?s deus saniorem mentem et
charitatis ignem, qui in cineribus propemodum extinctus iacet,
tandem aliquando accendat. Congregati iam sunt (ut audio)
francoforti principes imperii una cum praecipuis suis
ministris, et aiunt colloquium quoddam esse futurum. Ego video
ecclesiarum nostrarum praesides praeteriri, quod non probo;
metuo enim, ne Saxonici nostris hostes impetrent, quod iam
olim d. Luthero adhuc superstite efficere conabantur, ut
nostrae ecclesiae tanquam haereticae condemnentur et
excommunicentur. Vigilemus igitur, simus sobrii, oremus atque
his nos telis contra hostis machinas muniamus memores illius
verbi sospitatoris nostri: Hoc genus daemoniorum non eiicitur
nisi per orationem et ieiunium. Adversarii nostri videntur
esse homines arrogantes, superbi, ambitiosi, ad rixas conciti,
ferventes, iracundi. Nos haec flagitia fugiamus et detestemur,
simus mansueti, temperati, pacifici, modesti, humiles,
demissi, non reddentes malum pro malo nec maledictum pro
maledicto, ut S. petrus nos docuit, sed e contrario
benedicentes, quia in hoc vocati sumus, ut benedictionem
haereditatis possideamus. Libere interim veritatem profiteamur
et ab ea in nullius gratiam vel latum unguem discedamus. Sic
de victoribus nostris triumphabimus.
^$Bene vale cum omnibus tuis.
^$Basileae pridie cal. iulii anno humanae salutis 1557.
^$Ioannes Hospinianus tuus.
<lz>[Adresse ...]: Divinarum humanarumque literarum
scientissimo d. m. Heinricho Bullingero, primario Tigurinae
ecclesiae praesuli, domino et fratri suo in Christo
observando. Zürich.
