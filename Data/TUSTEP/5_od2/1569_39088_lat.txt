<nr>[39088]</nr>
<ae>Bullinger an Thomas Erastus.</ae>
<od>Zürich, 15. Dezember 1569.</od>
Zürich StA, E II 342, 359. / Kopie (v.H.Bullinger jun.?)
Ad Erastum.
S. D.  Plurimum perturbarunt me tuae literae, domine
honorande et frater in
Christo charissime. Valde enim metuo, ne quid mali
illustrissimo et optimo
principi eveniat ex consiliis non admodum bene pensitatis.
Quando vero admonitus
est antea hac de re abunde satis, quod reliquum est,
commendemus totum domino
precantes sedulo, ut ipse pro sua misericordia omnia in
bonum finem dirigat ad
gloriam nominis sui et fidelium suorum salutem. Nihil
alioquin dubito optimum
principem statim experturum, quod reliqui omnes, qui hoc
saxum volverunt. Eventus multa docebit.
Vehementer quoque animo meo dolet vos duos, te et Bezam,
inter vos committi.
Expertus scio, quid possit disputationis fervor. Homines
sumus; semper humani
aliquid, imo plurimum intercurrit in eorum quoque pugnis,
qui alioquin optimi
sunt et modestissimi. Utrumque vehementem esse scio. Quod
ergo dudum rogavi, id
ipsum nunc repeto et, ut affectibus cohercitis et oculis a
persona aversis
causam ipsam duntaxat moderato animo agas et cogites Bezam
esse fratrem nostrum,
virum pium et doctum et per quem dominus egregia fecerit
plurima. Cave item, mi
frater, ne spargantur illa nostra scripta, ne ex privato
publicum oriatur
incendium. Qua de re autem quoque ad te scripsi; puto enim
nobis diligenter
advigilandum, ut pax, quantum quidem fieri potest, in
ecclesia conservetur,
litibus via intercludatur et ne occasionem hostibus
exultandi de nostris
certaminibus obiiciamus et infirmorum praeterea animos
offendendo vulneremus.
Dominum ex animo oro, ut nostri misertus omnia sopiat
dissidia et concordiam ac pacem concedat etc.
Vale.  Tiguri  15. 12. 1569.              [Diese Zeile v.
Bull selbst beigefügt.]
