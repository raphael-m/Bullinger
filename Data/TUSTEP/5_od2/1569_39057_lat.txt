<nr>[39057]</nr>
<ae>Bullinger an Tobias Egli.</ae>
<od>Zürich, 19. August 1569.</od>
Zürich StA, E II 342a, 570. / Orig. (Aut.)
Graub. III, 159 R.
S. D.   Accepi tua omnia, pro quibus etiam gratias quas
possum ago maximas, et oro, ut Dietägio, viro praeclaro, meo
nomine gratias agas pro scripto. Accepi item excusationem
tuam tui silentii; nam cum mea inspicio, disco aliis quoque
c
redere; et nunc quidem ita sum delassatus negotiis et his
nihilominus nondum absolutis impexus, ut brevibus orem hisce
sis contentus. Quae nova habemus, his inclusi. Celebrantur
comitia Saloduri ob postulata regis, qui petit sibi legionem
mitti Helveticam, 6000, quasi vero satis non sit tot milia
perdidisse, nisi adhuc plures pariter perdendi submittantur.
Nostri et Bernenses gravissimis additis poenis militiam hanc
suis prohibent. Claronenses nec legatum misere ad comitia
nec ullum regi dabunt militem, sic etiam Basilienses et
Schaffhusiani; graviter et hi suis prohibent militiam,
utpote impiam. Perge ergo et tu tuum facere officium, sicuti
nos hic quoque facimus. Episcopus Constantiensis dicitur
spargere posta ad se delatum esse iterum in Gallia esse
pugnatum et vicisse regem cruenta victoria.Ich warten des
hinckenden bottens. Oremus dominum, vigilem ecclesiae, ut
nos servet fluctuantes.
Vale aeternum. Saluta d. consules, d. Gregorium Carolum.
Pontasellam. Ganthnerum, d. Ruynellam et alios nostros
amicos.
Tiguri  19.augusti 1569.
Saluta domum tuam. Mei quoque te tuosque salutant.
Festinantissime scripsi.
Tuus Bullingerus.
Ornatissimo viro d. Tobiae Eglio, Curiensis ecclesiae
ministro fidelissimo, domino et fratri meo honorando et
dilectissimo.
