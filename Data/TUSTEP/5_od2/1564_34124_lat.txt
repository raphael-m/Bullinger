<nr>[34124]</nr>
<ae>Johannes Fabricius an Bullinger</ae>
<od>Chur, 7. August 1564.</od>
Zürich ZB, Ms
F 62, 237. / Orig.
(Aut.)
Graub.
II, 523 R.
S. Nuper (reverende in Christo pater) festinanter admodum scripseram eaque de Hannibale annotaram, quae auditione habebam.
Interim eadem ex Italia ad
Balingketum quoque perscripta sunt, et tamen, cum rumores varient, dubito dum, quid sit credendum; brevi certum verum experiemur.
Sunt, qui dicant tria signa Italorum saltem deleta, non item Germanum militem.
Quicquid est, rumor non omnino erit vanus.
Pro certo dicitur Genuenses in maxima
esse trepidatione et undique militem conquirere.
Sunt etiam, qui affirment duas alias legiones Germanorum conscribendas, de quo tamen nihildum affirmare possum.
Brevi liquido intelligemus, quid verum sit.
Apud nos expectatur Philippi Hispani legatus; quam certo, nescio; pro certo tamen ab illius factionis hominibus
reditus eius affirmatur.
Quae mora consulem nostrum tam diu in Gallia detineat, dubitamus.
Ex literis d.
Bezae satis intellexi Galliae res non eo omnino loco
esse, quo sperabamus.
Multum autem interest nos deinceps quoque edoceri, quid fiat, propter foedus, de quo brevi apud nos tractabitur.
Scripserat d.
de
Bellievre expectari Soloturi primarios ex Gallia viros; qui an advenerint, nescio.
Literas d.
Bezae non remisi, quod earum potestatem mihi liberam fecisses; si
tamen desyderas, proxime mittentur.
Habeo tibi gratias immortales.
Quid autem, si pestis in Gallia exhaurit ecclesias? Quid si haec domini est voluntas, cui
parere pietas nos iubet? Pestis quoque hinc inde in Rhetia pagos aliquot infestat.
Ad nos nondum penetravit; vix tamen crediderim nos immunes fore.
Fiat domini
voluntas.
Ego pestem non tantopere extimesco quam gentis huius mores, quae pestem sic anxie timet, ut non paucis propter solitudinem fame quandoque sit
pereundum.
Clavenna nunc plane est vacua.
Sy fachend an die statt berüchen und süberen.
Ich laß mir für gewüß sagen, das sy alle yngebundne bücher ufflösind,
ein yedes blatt in sonderheit erschüttind, die fäden verbrennind; nam quod exurant vestes et suppellectilem, id citra controversiam constat.
Multa in his
regionibus disco, quae, si audissem fieri, vix unquam credidissem.
D. Balingketus propter sua quaedam negotia cupit scire, ad quem diem comitia Badensia sint indicta et an aliquis certus dies illis comitiis praestitutus.
Responsum meum contra Fontidonium et Cardillum diu intermissum nunc tandem absolvi.
Causas scripti in epistola, quam praefigo, prolixe expono, quae tales sunt,
ut sperem christianis hominibus satisfacere posse.
Multum causam meam iuvat, quod Cardillus prioribus convitiis non contentus novis venenis linguam suam
imbueret; hic ego secundo provocatus maiorem respondendi occasionem sum nactus.
Nihil est in posterioire Cardilli scripto, ad quod non sufficienter responderim.
Legerat partem libri d.d.
Guizardus rector, et quod ei placeret, recepit se cum d.
Beza acturum, ut Genevae excuderetur.
Interim ille abiit; quid Genevae
effecerit, nescio.
Superioribus tamen diebus, quod certum haberem hominem, qui Genevam proficisceretur, exemplar ei dedi et ad d.
Bezam scripsi.
Nunc deum rogo,
ut institutum fortunet.
Hoc certo scio adversarios certatim in me involaturos; sed quod ego posthac respondere non decreverim, hoc meum scriptum sic temperavi,
ut omnes impetus facile sustinere possit.
Nunc deinceps, si vixero, studia mea repetam et cum literis divinis et humanis in gratiam redire cogito.
Ad patrum
quoque lectionem me totum convertam, ut, quae hactenus defunctorie delibavi, solide et exacte cognoscam.
Haec quidem apud me sic constitui; dominus unus novit,
quousque sim progressurus.
His ego te, ne nihil scribam, incassum obtundo.
Tu mihi pro tua humanitate ignosces.
D. W[olfgango] Hallero nunc non scribo; literas curabo, salvere eum cupio.* (*Dieser Satz a.R. beigefügt.)
Vale, reverende in Christo pater, cum tuis omnibus quam felicissime et diutissime.
Curię Rhetorum anno 1564.  7. augusti.
T[uus] Fab[ricius].
Amplissimo viro d.
Heinrycho Bullingero, domino suo et in Christo patri reverendo.
Zurich an herren Bullinger.
