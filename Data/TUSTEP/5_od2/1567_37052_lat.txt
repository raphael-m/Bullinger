<nr>[37052]</nr>
<ae>Girolamo Zanchi an Bullinger</ae>
<od>Chiavenna, 23. Juni 1567</od>
<vo>Zürich StA, E II 356, 823ff. / Orig. (Aut.)</vo>
<dr>Gr. III, 14f. R</dr>
<re>Regest</re>
<tx>Observande pater S.  Confecta synodo erat in animo, antequam
inde discederem, omnia quam diligentissime scribere ad te;
sed fratres Itali et affines mei vi quasi iniecerunt me in
equum et secum abduxerunt, ut vix potuerim amicis
valedicere. Rogavi igitur nostrum Thobiam, faceret hoc ipse
officium nomine meo et excusaret; recepit se facturum ac
postea scribit se perfecisse. Non fuerit igitur opus, ut
ullum amplius verbum ego de ea synhodo deque exitu rerum
nostrarum faciam nisi hoc me nihil unquam iniqius, adde
etiam imperitius et insulsius vidisse. Certe in papisticis
conciliis, etsi nihil syncere, nihil iuste, nihil
christiane, saltem aliqua servatur aequitatis forma seu
hypocrisis: constituunt aliquos, qui nostras sustineant et
defendant, hoc est defendere se simulent, et cum his
aliquamdiu disceptatur; deinde ferunt sententiam eamque
comprobant, si non scripturis, saltem canonibus aliorum
conciliorum et authoritatibus patrum, vel scholasticorum, ne
videantur sine ratione eoque tyrannice in suis conciliis
agere. At in hac nostra, pudet me etiam recordari, neque
ulla ęquitas neque ulla ęquitatis forma et simulatio. Ad
meas rationes nemo hominum respondit; testimonia aliorum
recitantur, non refutantur; adversarii nullam proferunt vel
rationem vel authoritatem vel testimonium, quibus se
defendant. Protestor, nisi respondeatur ad mea argumenta, me
superiorem esse in causa et me iure illos arguisse de
schismate deque violata libertate ecclesię et ipsos inique
mihi interdixisse contione, multo vero iniquius me absentem,
inauditum, nullis adductis rationibus reclamante Hercule a
Salice et aliquot aliis fratribus ante tempus synhodi, cui
tamen commissa erat controversia, de ministerio deposuisse.
Nihil ad hoc respondetur, et interim fertur sententia nullis
confirmata rationibus nec testimoniis scripturarum, imo nec
ullorum hominum, et qualis sententia? Utique
tolerabilis;
nam ibi saltem erat et factum ecclesię fuisse schisma,
licet non admodum noxium de principio id est, et quod mihi
interdiceretur contione, et postea me privarint ministerio,
id factum fuisse inique et iniuste; at postea datur
sententia scripta longe alia. Quid hoc est rei, quid
ęquitatis? Ubinam locorum sumus? Hęc in tuum sinum non
sine magno metu irę dei adversus nos.
Venio nunc ad nova: Albanus ęgrotat Alexandrię.
Continuatur rumor adversus Genevam bellum futurum.
Permultę tamen armorum cistę hac transierunt, quę
vehuntur in Flandriam. Cardinalis quidam Hispanus vinctus ex
Hispania vectus et Ianuam a duce Albano abducendus Romam
tamquam Lutheranus. Quidam Ianuensis heri vesperi retulit ad
me et se suis oculis eum vidisse vinctum, cum discessurus
esset Ianua, asseverabat. Romę vero extruuntur mag[ni]
carceres et crudeliter sęvitur in omnes pios, etiam magnos
et illustres viros.
De statu huius ecclesię in pręsentia non scribo, nisi
paulatim iam cerni illa, quę prędixeram eventura, nisi
illud decretum iniquum tolleretur; modica favilla magnum
parit incendium. Ego, cui perspecta sunt nostrorum ingenia,
qui ad tempus norunt dissimulare, hoc pręvideram. Dominus
adsit suo spiritu; sed certe ingratitudinem nostram
punit.
Vale, optime pater, et me ama. Boni et simplices
mulierculę plorant, quod discedam, alii lętantur; sed
metuo, ne* (* a.R.: ut?) gaudium convertendum sit in luctum.
Saluto fratres.
Clavenna  23. iunii 67.
<un>Tuus Zanchus.
<lz>Commendo hunc iuvenem Danum, pium, nobilem, doctum, amicum;
proficiscitur Genevam.
<lz>Clarissimo viro d. H[enrico] Bullingero, ecclesię
Tigurinę patri et domino meo colendissimo.
Tiguri.
