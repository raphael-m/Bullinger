<nr>[41035]</nr>
<ae>Johannes Hug an Bullinger.</ae>
<od>(Glarus), 13. Mai 1571.</od>
Zürich StA, E II 377, 2510. / Orig. (Aut.)
Min willigen dienst und früntlichen gruͦtz zuͦvor,
erwyrdiger, lieber herr und gfatter. Eüwer früntlich
schryben ist mir zuͦkummen, und wüssent hieruff, das die
von
Schwytz denen von Lachen mit allem ernst hand loßen
gepietten, das sy söllent alli yri buͤcher, die sy habint
im dorff uff das ratthuß bringen und mitt naamen die, die
zuͦ Zürych getruckt sygent, voruß die biblinen, das nun
beschähen. Die hand sy nuͦn mentags den 7. meyen
schantlich
laaßen verbrennen. Doch hand wir noch nütt vernummen, ob es
von bsunderbaren personen oder durch den nachrichter
beschähen syge; gibt uns doch diß ein anzeigung eines
fräfenlichen gwaltz, den dysi lütt imm sinn hand; es gratte
inen, wie got welle.    Doch hand wir witters noch nütt, dan
wie ich zevor geschryben hab, vernummen.
Uff hütt dato ist unser rhattsbott stadhalter Häßi gen
Raperschwyl verritten, do necht uff der nacht noch herr
amman Beldi bey imm gsin und inn früntlich angsuͦcht, öb
er
doch nütt wüßen mögi, was doch die drü Ort Ury, Schwitz,
Underwalden mit den yren von Raperschwil wellint fürnämmen.
Hatt ers vergottet, er wüße niener von nütt. Muntnurlent
doch ettlich und vermeinent, es sygi wol als bald ouch der
buͤcheren halb ze thuͦn; dann es söllent gar vil
biblinen
zuͦ Raperschwil sin.     Die anderen vermeinent, man werde
mitt inen des schloßes, gschützes und der munition halben
reden; anderi hand anderi meinungen, und ist inen gar
seltzam, auch den hochverstendigen, das sy an sy schrybent
umb ein mittbotten an die yren gen Raperschwil mit keiner
angezeigten ursach, worumb es ze thuͦn syge.          Es
thuret all guͦtthertzig übel der schantlich tratz mit dem
verbrennen voruß gottlichs wortz, und demnach der anhang,
was mit namen zuͦ Zürich sygi getruckt worden, und das man
zuͦ Lachen und anderswo, do sy, die von Schwitz, zuͦ
gepietten habint, kheini anderi biblinen fürohin haben
söllint dan des doctor Eggen etc.          Thuͦn ich
üch bester meinung zuͦ vernämmen, diewil yr in üwerem
schryben als ob yrs schon vernummen und ghört habind, khein
meldung thuͦnd. Es ist aber sunst deß verbrennens halb
gwüß
und waar; dan ein Gugelberg von Lachen, der dan von denen
von Schwytz und vom dorff Lachen ein bott verordnet gsin ist
in unsers land, umb ein gab ze werben, an yri kilchen, die
sy dan jetz von nüwem buwent, und diser wuchen hie gsin, diß
dem stadhalter Häßi selbs und anderen gesagt hatt und darbey
anzeigt mitt schmertzen, er habe sini bibel nütt wellen
füren gen; do hab man sy imm mit gwalt gnummen und ouch
verbrent etc.
Gegäben in yl sontags vor der predig den 13. meyen anno
71.
Gruͤßent mir alli herren und bruͤder, ouch üwers liebs
hußgsind. Es gruͤßent üch ouch all lieb herren, Beldius,
Arienus (Avienus?), quaestor noster et reliqui.
I[ohannes] Hugo,
compater et filius tuus Glaronę.
Dem frommen, eerwyrdigen, wolgelerten herren meister
Heinrychen Bullinger, pfarrhern zuͦm Großen Münster zuͦ
Zürich, sinem lieben herren und gfattern zuͦ handen.
Zürich.
