<nr>[26001]</nr>
<ae>Theodor Beza an Bullinger</ae>
<od>Lausanne, (...) Januar 1556</od>
<vo>Autograph: Zürich StA, E II 368, 73ff.(Siegel...)</vo>
<dr>Baum I., 448; Co XVI 1-3 (N. 2374)<dr>
<re> </re>
<tx>S. De Vergerio nostro ita se res habet ut scripsi, qua de re
ne quid possis dubitare, ecce tibi ipsius verba, ex epistola
quam ad me ultimam dedit italico sermone xx. Augusti quum
Reutlingae esset:
^$La vostra lettera mi è venuta come per ventura alle mani, un
amico mio l'ha trovata sola, sola in man di non so chi in
Schaffusa, et che scandalo sarebbe stato se fosse andata in man
di qualche uno degli avversarii? che concetto n'haverebbono
fatto et del Giurisconsulto (Gribaldo) et di me? etc.
^$Ego igitur suspicor literas oberrasse, quod quum sine ulla tua
culpa acciderit, non est, opinor, quod de ea re cum ipso
Vergerio expostules.
^$Quod autem ad Gribaldum attinet, ut prorsus intelligas quid
illi controversiae hic fuerit non tam cum Calvino, quem semel
tantum est allocutus in ultima ipsius profectione, quam cum
Italica ecclesia aut potius cum bonis omnibus, mitto ad te
professionem fidei ipsius de Deo, de trinitatis personis, de
utraque Christi natura. Si quis etiam de spiritu sancto
quaesivisset, facile est coniicere quam portentosa respondisset.
Ex his autem cognosces quomodo Deum unum et trinum, Christum
deum et hominem confiteatur: cognosces etiam quam syncere et ea
animo detestetur Serveti errores. Hominem, quod sciam, nunquam
vidi. Sed quum haec ipse sua manu scripserit quorum exemplar ad
te mitto, non possum non ipsius errores nefandos perinde ac
diabolum ipsum execrari(?). Si serio resipuisse intellexero,
gaudebo certe ex animo, sin minus, cupio omnibus ecclesiis Dei
notam esse hanc pestem et omnes ipsius errorum fautores, ne
bonis viris imponat, idque ut fiat sedulo operam dabo. Scribam
tamen ante ad Vergerium, et haec eadem ad ipsum mittam ut quid
de illo sperandum sit intelligam. Patientia quidem opus est,
fateor. Sed haec mihi quidem videntur magis clara et testata
iampridem esse quam ut possit quispiam vel semel monitus in
istis per simplicitatem hallucinari. Vides etiam ex iis quae ex
Polonia nuntiantur Satanam iam coegisse copias suas ad istarum
haereseon instaurationem. Hinc illa axiomata, quae nobiscum
communicavit vir optimus Franciscus Lismaninus, maxima ex parte
cum Gribaldi confessione ita consentiunt, ut pene videri possint
ab eo descripta: adeo sui similis est Satan quoties libuit.
Magna igitur non modo prudentia sed etiam diligentia opus est,
ut nascentibus malis occurratur. Quid autem de his rebus
sentiamus cognosces ex communi nostro scripto quod ad ipsum
Lismaninum mittimus ad fratres nostros Polonos perferendum,
neque dubitamus quin hanc nostrae fidei professionem vobiscum et
cum fidelibus omnibus communem habeamus.
^$De Genevensibus copiose ad te, ut opinor, D. Calvinus noster.
Nos hic quoque strenue exercemur, ac praesertim D. Viretus, quem
isti exules(?) non verentur palam ut nebulonem ac proditorem
accusare. Addunt etiam fuisse instinctu Calvini Genevam
profectum ut per blanditias a captivis extorqueret ut exules
criminarentur. Ita coactus est Viretus diem illis dicere. Causa
publice agitur neque maior habetur Vireti ratio quam si homo
esset ignotus et eiusmodi ut suspiciones tantorum criminum in
eum possint cadere. Sed Dominus, ut spero, istis offendiculis
tandem medebitur. Nos quidem oportet per bonam ac malam famam ad
metam contendere.
^$In Gallia pergunt ecclesiae, zelo plane mirabili. Parisienses
novum ministrum petunt, quem brevi, ut spero, missuri sumus. Sed
vide ut hoc non spargatur. Nam inter fideles multi per
simplicitatem quotidie peccant ista inconsiderate effutiendo,
multi quoque sunt insignes hypocritae, quales quotidie plurimos
hic experimur. De nobili illo puero quicquid intellexeris ad nos
perscribes. Beralds autem noster, quamvis adhuc tibi incognitus,
sed plane dignus quem ames, magnopere te salutat cum tota nostra
ecclesia. Bene vale, mi optime prater. D[ominum] Iesum ex animo
precor ut te incolumem conservet, tibique indies magis ac magis
benedicat. Omnes collegas rogo ut accurate salutes meo nomine.
Iterum vale.
^$Laus[annae] Calendis Ianuarii.
^$Th. Beza filius tibi in Domino addictissimus.
<lz>[Adresse ...]: Eximio servo Dei D. Henrico Bullingero, patri
mihi observandissimo et ecclesiae Tigurinae fidelissimo pastori.
Tiguri.
