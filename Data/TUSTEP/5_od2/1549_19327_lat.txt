<nr>[19327]</nr>
<ae>Guillaume Farel an Bullinger</ae>
<od>Neuenburg, 12. Dezember 1549</od>
<vo>Autograph: Zürich StA, E II 336, 308.(Siegel...)</vo>
<dr>Ep. Calv. 1328 (XIII, 495ff.)<dr>
<re> </re>
<tx>S. Cum Calvinus ad me misisset consensionis formulam cum sua
et tua epistola, pręstantissime Bullingere, et una legendas
quas ad se miseras literas, coepi deo gratias agere ex animo et
precari ut his tam luctuosis temporibus, quibus lux pene adempta
videtur, lucem consolationis, pacis et ędificationis adfulgere
faciat. Res admodum exigua hęc consensio: cum tu et Calvinus
atque vobiscum sentientes non pugnaveritis inter vos, neque
animis neque sententiis, ideo facile fuit pridem convenientes
consentire. Ita forte quis iudicabit, et nonnihil eiusmodi etiam
per subsannationem iactari audio. Sed res multo maior est quam
isti putent. Ego novi non minus fuisse incumbendum quam
optabatur ut fieret, adeo ut exitus vix inveniri posset. Verum
d[ominus], qui omnia efficit plenius quam sperare auderemus,
perfecit tandem ut plena esset consensio, et prodiret in lucem,
et vera et germana charitas ita per d[ei] gratiam sit aucta et
firmata, et quam maxime inter omnes qui consensioni
subscripserunt, ut nihil iam supersit quod eam obscuret, quin
plena sit et aperta. Dilatio, ut fuit molestior ob vehemens
desyderium quo discupiebam omnia absolvi, ita tua, mi
Bullingere, cura, qua studuisti vitare ne concordia discordię
materiam suppeditaret, valde placuit. Recte siquidem abs te
factum fuit, quod et apud te et apud bonos diligentius
exquisieris quid magis ędificare et minus offendere posset, ut
mature omnia fierent. Invenisti tandem omnia in ędificationem
cum tempore cessura, etsi tempus pręsens non ferat editionem
plenam, sed tantum ut piis consulatur et si qui sint improbi,
qui iactent dissidium, compescantur: quod sane multum est. Audio
nonnullos in Gallia maximo affectos gaudio gratias Christo agere
de audita tantum concordia: quid facient, ubi aperte viderint
quid sentiant utrique? Nam, tametsi tu caveris in tuis scriptis,
ne quis putet te sentire ac statuere Christum abesse a sua
ecclesia, et huius spiritum, quo ministerium sacrum peragitur,
non operari in piis dum quę a Christo sunt instituta
peraguntur, tamen non pauci sunt qui passim te proscindant et
vociferentur etiam apud bonos, quod ecclesiam sine Christo et
Christi communione constituas, et totum ministerium vanum et
inefficax, ut signa tantum sint rerum absentium. Et Calvinus ita
apud quosdam audit, quod nihil norit baptismi spiritus, sed
tantum aquę baptismum: quod pręter signa nihil ducat, pro
rebus ea habens et eis ita inhęrens ut altius non feratur.
Verum vestra utriusque scripta reclamant. Verum id est: at non
omnes possunt ea legere, vel ob tyrannidem carnificum
Antichristi vel aliud aliquid, et interea pessimi impostores
hinc inde colligunt vel potius confingunt in vestris scriptis
quod faciat ad ipsorum impietatem. Formula consensionis, quam
perditi impedire non poterunt quin ad omnes perveniat, os
pestilentibus obturabit.
^$Non est opus ut multa scribam de his quę videre malo quam
scribere, et tu plura potes videre, quin iam sensisti per
clementiam d[omini]. Unum me valde recreat, quod arctissimam
video inter te et Calvinum ista concordia amicitiam, et eam vere
christianam, quam maxime utilem et necessariam ecclesię et piis
omnibus. Habet uterque dona dei, et ea admodum eximia, quę non
parum conferunt ecclesię, ut non maligne uterque ea impendit.
Et ista sancta coniunctio quid non conferet tot pręclaris
donis, ut magis et magis omnibus sint usui. Viretus sane non
contemnendus, si tibi pridem fuit amicus, quid non accessionis
fecit ista concordia? De aliis quid referam? qui quotquot sunt
pii et vident quam bene tibi cum Calvino et Calvino tecum
conveniat, non possunt non amanter te suspicere. Ego de me nihil
dicam. Cuperem potius re quam verbis testari qualiter sim
affectus. Video non minus sancta coniuncta quę istic sunt
pectora cum Calvino et reliquis quam nostra sint vobiscum unum.
Superest ut tantum dei munus excolamus et foveamus, et nullius
calumniatoris improbitate ulla in parte labefactetur, sed
utrinque scortatores, ebrios, avaros, ne dicam plene impios sine
deo, quascunque induant formas, valere sinamus, et, ut possumus,
procul a grege seiungi studeamus, deploratos dico, et quamdiu
tam pernciose inter oves Christi agunt, et nos mutuo adiuvantes
omnium ędificationi incumbamus. Sed quid ego apud te he^$c
profundo, quasi iam pridem eiusmodi non sis aversatus, et qui
istinc sunt olim amandati scortatores tibi non sint noti, quam
parum sint ecclesię utiles, ut merito cavere debeant omnes ne
foedetur sacrum ministerium eiusmodi maculis. Sed nobis sunt
portenta, ut horrenda magis ita callidiora, et quę etiam diu
versatis in opere do[omini], quibuscumque etiam convixerunt,
quique toties improbos experti omnia pene timent et explorant,
his inquam imponunt: ita ementiuntur pietatem cum eruditione.
Veri sophistę. Dominus Iesus ecclesias ab eiusmodi pestibus
liberet, piosque omnes inter se faciat quam sanctissime in
omnibus convenire. In qua re cum tu valeas miti tuo ingenio,
faxit Christus ut te totum impendas, et non modo alios, quod
solitus es, sed te ipsum etiam vincas, et quod te autore coeptum
est, ut sancte cum Hallero conveniat Vireto et bonis, quodque
non prorsus male succesi semper magis et magis crescat et plene
perficiatur.
^$Gratulor tibi, imo isti valde mihi charę urbi, constantiam in
vitando tam improbis conditionibus foedere: utinam alii pietatis
aliam habuissent rationem. Vale quam optime, et tecum collegę
omnes, ne pręteream Theodorum cum sene Pellicano et
G[u]alt[h]ero. Collega plurima te salute impertit.
^$Neocomi 12. decembris 1549. Pium consulem Habium cum filio et
Henrichum opto salvos.
^$Farellus ex animo tuus.
<lz>[Adresse ...]: Viro admodum claro tum pietate tum eruditione
Henricho Bullingero pastori ecclesię Tigurinę in primis
observando. Tiguri.
