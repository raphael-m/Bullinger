<nr>[21114]</nr>
<ae>Bullinger an Oswald Myconius</ae>
<od>Zürich, 8. Mai 1551.</od>
Zürich StA, E II 342, 258. / Orig.(Aut.)
S. D.  Nuper scripsi humanitati tuae, Myconi colendissime,
per Flandrum quendam Gandavensem civem nec dubito, quin eas
modo receperis. Interea audio te subinde rectius
convalescere; dominus confirmet id in te; tu quoque cura, ut
valeas.
Ex Hungaria scriptis ad me literis vir quidam clarus
testatur pulchre procedere religionis negotium et praedicari
evangelium Christi in ipsam usque Thraciam. Quo nomine est,
quod agamus bonitati divinae maximas gratias.
Quid agatur in Italia intelliges ex his viris bonis et piis.
Primus in his est Hieronymus Massarius Vicentinus
commendatus mihi a d. Vergerio nostro, quocirca et hunc tibi
vicissim commendo. Sectatur studia medicinae; ergo apud nos
haerere non potuit, apud quos medicinae studium plane nullum
est. Poteris autem illum medicis vestris commendare et ipsi
adesse tuis consiliis; facies rem te dignam, qui non
nescias, quomodo excipiendus sit in membris suis Christus.
Putant multi bellum hoc anno transferendum a Turca in
Aphricam, incursiones vero faciendas ex Hungaria, ut
Caesaris vires dirimantur. Dabit principi sanguinario sat
belli dominus. Tu vale et brevi rescribe. Tiguri  8. maii
anno 1551.
Tuus Bullingerus.
Praestantissimo viro d. Osvaldo Myconio, Basiliensis
ecclesiae fido pastori, domino et fratri suo colendissimo.
                                        Basel.
