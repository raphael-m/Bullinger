<nr>[36090]</nr>
<ae>Bullinger an Friedrich III. von der Pfalz</ae>
<od>Zürich, 10. Juli 1566.</od>
Zürich StA, E II 371, 1115. / Aut. Kopie.
Durchlüchtigster, hochgeborner fürst, gnediger herr. Üwern churfürstlichen gnaden sygend min underthänig und bereite
dienst alle zyt bevoran. Üwer churfürstlich gnedig schriben ist mir durch minen herren burgermeister wol zuͦkummen.
Dancken vorab gott dem allmächtigen, dem alle eer alein zuͦgehört, das min arbeit und dienst üweren churfürstlichen
gnaden gefallen thuͦt. Bitten den trüwen gott von hertzen, das er mir sind gnad meere zuͦ sinen eeren und viler menschen
heyl. Demnach dancken üweren churfürstlichen gnaden ich uffs trüwlichist alles gnädigen willens und enbietens, so üwer
churfürstliche gnaden mir schlächten und unverdienten imm ermällten schryben uffgethan, mitt underthänigen enbieten, das
ich yeder zyt bereit bin, üweren churfürstlichen gnaden zuͦ dienen in allem dem, das üweren churfürstlichen gnaden
gefellig und mir mitt gottes hilff müglich were.
Diewyl ich aber hienäben och wol verstanden von obgedachtem minem herren burgermeister, wie groß die uffsätz uff üwer
churfürstliche gnaden von wägen der bekantnus christlicher reiner warheit, ouch wie beständig üwer churfürstliche gnad
der warheit mitt gottes hilff byständig, hab ich nie underlassen, gott zuͦ bitten für üwere churfürstlichen gnaden, das
die gott stercken und erhallten, ouch vor allem bösen verwaren wölle, insonderheit aber in rächter beständikeit stercken
wider allen uffsatz. Verman ouch üwere churfürstlichen gnaden, fürohin wie bißhar trostlich zuͦ sin und der bekanten
warheit by zuͦstan, sidmal doch unser herr Christus nüt me forderet, dann beständikeit und under andern worten, von den
letsten zyten redent spricht: "Wer biß in das end verharret, der wirt heyl." Da hat er uns och vorgesagt, das wir umb
der warheit willen vil erlyden mußsind; doch sagt er uns och trost, hilff und bystand zuͦ, und ist sin wort und zuͦsag
die warheit. Die wällt dargegen, und was in der wällt ist, das ist betrugenlich, zergäncklich, das der mensch nimmer
übler stadt dann dann, wenn er uff die wällt sicht und sich uff das zytlich verlast. Die zyt der wällt und ouch unsers
läbens ist kurtz; die eewikeit ist uns fürgestellt, uff die wir alle unsere tag sähind und uns flyssind, dieselb durch
das zytlich nitt zuͦ verlieren. Vil habend wir herrlicher byspilen der heiligen gottesfründen, welche all durch waren
glouben überwunden, hie eewigs lob und dört eewige selikeit erlangt habend. In welchen dingen allen vorab und one
underlaß unser herr und gott sol anger?;eufft und gebätten werden durch Jesum Christum, den einigen mittler, das er üweren
churfürstlichen gnaden und allen regenten gnad und krafft hierzuͦ verlyhe. Dem trüwen gott und vatter befilch üwere
churfürstlichen gnaden ich in sinen schutz und schirm sampt dem gantzen fürstenthumb. Bitten üwere churfürstlichen
gnaden, mir dise geschrifft zuͦ guͦt rächnen und in gnaden mich alle zyt befolhen zuͦ haben. Min gnädiger her
burgermeister hat mir befolhen, üweren churfürstlichen gnaden sinen gruͦß und willige dienst anzuͦzeigen und zuͦ dancken
umb alle die gnad und guͦts, so von üweren churfürstlichen gnaden imm zuͦ Augspurg bewisen.
Datum Zürych  10. iulii anno 1566.
Üwer churfürstlichen gnaden underthäniger, williger diener
Heinrych Bullinger der ellter, diener der kyrchen Zürych.
Dem durchlüchtigisten, hochgebornen fürsten und herren herren Friderychen, pfaltzgraven by Rheyn, hertzogen in Peyern,
des heiligen römschen rychs ertz-
durchsessen und churfürsten, minem gnedigisten heren.
