<nr>[18276]</nr>
<ae>Georg Frölich an Bullinger</ae>
<od>(Augsburg), 28. Oktober 1548</od>
<vo>Autograph: Zürich StA, E II 346, 245</vo>
<dr> </dr>
<re> </re>
<tx>
S. Etsi iniquitas temporum a scribendi offitio manum meam aliquamdiu
prohibuerit, amice frater, animus tamen et candor erga te meus ne momento quidem
temporis unquam torpuit, quin absque intermissione intimis affectibus desyderavi
saluberrima tua consuetudine, si non pręsens, per literas tamen, frui. Utinam
concedatur mihi unicam tecum horam terere, antequam difficiliora difficultatibus
perpessis experiar.
^$Cęsar me atque mei similes III. Augusti a functione publica et a iuramento
priori magistratu praestito liberavit et absolvit, ita ut penes [me] hactenus
stetit aliam quęrere conditionem. Verum mihi tanquam veteri atque multiscio
servitori visum est tam grave negotium summa cum modestia et humanitate tractare
Sirtibus semel superatis in Scillam inicidam. Appellavi itaque atque rogavi
recentem magistratum sępissime, ut me certiorem facerent, an per Cęsaream
dimissionem a functionibus et contractu meo ante 12 annos cum senatu civitatis
inito penitus liber essem necne, ad quod quęsitum in huncusque diem aliud
responsum impetrare non potui, quam quod super huiusmodi negotio discernere
solius sit Cęsaris; oportere itaque me ad declarationem Cęs[areanam]
expectare. hoc pacto hucusque suspendor et valde dubius fio, quid facturus sim
et quo me vertam, maxime etiam eam ob causam, cum locum vix excogitare quidem
valeam, qui me capiat; adeo omnia circumquaque in precipiti et periculoso statu
sunt. Te autem per fidem nostram oro, ut tuo mihi pręsens sis consilio,
quomodo et ubi sedem quęram. Familia dei benignitate mihi numerosa est,
facultas mediocris et fere prompta. Si qui pii exules aut profugi apud vos vel
in viciniis sunt, fac mihi ipsorum casus significes illosque meo nomine quam
diligentissime et salutes et soleris. Consules vestros, archigrammateum,
Pellicanum, Bibliandrum, Gvalterum, Gessnerum, Gvolfium atque universam musarum
istic coronam salutato. Nos hic ex Interim salutem quęrimus et pacem habemus.
Hallero et Musculo, si is Tiguri est, ex me salutem dicito. Si rescribere
volueris, literas ad dominum Vadianum dato, qui daturus est ad Jeronimum
Sailerum, ex cuius amnu tuto ad me pervenient. Vale iterum atque iterum.
^$28. Augusti 1548.
<un>Gregorius Lętus etc. tuus, Augustę ad cenobium Ulrichianum
morans. 
<lz>[Adresse:] Minem gunstigen, lieben herren unnd frunnde, heren
Henrichen Bullinger. Zürch.
