<nr>[29093]</nr>
<ae>John Foxe an Bullinger</ae>
<od>
Basel, 17. Juni [1559].
ZÃ¼rich StA, E II 375,  581.
Zur.lett I, S. 20f.
Salutem in domino.
Nihil erat, quod precibus mecum ageres, charissime Bullingere, si quid videres, in quo opus esset officii mei ministerio.
De literis illis, quarum facis mentionem, iterum adivi Petrum Maclinaeum, hic bibliopolam, cui tum literae illae ab Abelo, ut ad me scribit, destinabantur.
Fuit pariter mecum et Laurentius noster, cui totus ille fasciculus literarum nostrarum inscripsit (ut scripsit ad me) Abelus.
Petrus in hunc modum nobis respondit: venisse ad se quemdam cum literis, qui
auriga non esset, sed ab auriga conductus, vel qui ab auriga emisset literas illas, ut ipse postea maiori quaestu revenderet.
Unde Petrus  iste precii importunitate offensus, et quia rem ad se nihil pertinere videt, sed ad Anglos, ut pecunia sua consuleret, hominem misit ad diversorium ibi proximum hominis sylvestris affirmans illic reperturum esse eum Anglos, qui literas ab eo acciperent.
Quum tamen nullos sciam Anglos, qui id temporis in urbe essent praeter nos; nec satis mirari possum, quid
Petro in  mentem veniret, ut hominem ad sylvestrem mitteret, quum satis sciret nos ubi in urbe essemus, ad quos hominem multo melius mittere potuisset.
Itaque expostulanti mihi hoc nomine cum Petro, is ita respondet, putasse se atque audivisse Anglos apud sylvestrem tum fuisse, ^&c.
Verum ita res habet: Petrus ille quia pecunias nolebat in avarum hominem exponere, nos literas perdidimus.
Quod tamen non tam mihi dolet causa mea ac mearum literarum, quas in eodem fasciculo inclusas perdidi, quam
tuarum potius, optime ac charissime d.
Bullingere, quas tibi a veteri amico scriptas ex te intelligo.
Atque utinam, ut Petro tum dixi, triplum illi dedissem, dummodo grammatophoro, vel potius grammatoclepto illi, quisquis is fuit, satisfecisset!  Quo magis te sollicitum hac de re video in literis, hoc magis me quoque eadem res sollicitum habet, ut ingenue et simpliciter tibi fatear.
Nec scio quid in hac re agam, aut unde quaeram amplius.
Etsi literae tuae parum mihi bonam spem de Fre[n]shamo pollicentur, tamen quia adhuc spirat, dumque spirat, non desinemus de illo sperare bene.
Erat hic Anglus annorum 16 adolescentulus, qui hoc anno consimili ex tussi et phthisi non modo vicinus morti, sed mors ipsa videri poterat; et tamen stupentibus hic medicis revaluit, atque in Angliam cum parentibus profectus est.
Sit Christo domino laus! Utinam et Frenshamus noster simile aliquod in vestris quoque medicis ludat ludibrium aliquando, si
ita domino Christo <gr>arxiatrv</gr> videatur! Sed fiat sancta eius voluntas.
Si quid habes de d.
Grinaeo, cuius facis in literis mentionem, rogo quamprimum huc transmittas, nobisque communices.
Hoperus<f1>John Hooper.<fe> an istic apud vos an hic Basileae uxorem duxerit, cupiam certior fieri.
Dum ceteros colligimus Germanos martyres, nolim Zvinglium unum praeteriri: de quo si quid habetis, aut si quid velitis nobis communicatum, si minus id commode per Germanos typographos id fieri poterit, curabimus in Anglia
illud, volente domino, imprimendum.
Cupiam, si vitam dederit dominus, te istic invisere et salutare ante meam in patriam profectionem, humanissime simul et doctissime Bullingere.
Mone, precor, Frenshamum, si adhuc spirat, ne sic animum despondeat, bonasque omnes spes abiiciat, neve corporis morbo animi maior videatur desperatio.
Saluta, quaeso, d.
Petrum Martyrem meis verbis plurimum.
D. Iesus labores tuos pariter cum incolumitate indies provehat ad ecclesiae suae emolumentum! Amen.
Basileae, iun. 17.
                                                   Tuus in Christo, Io.
Foxus.
Quaeso has alteras literas d.
Frenshamo, si vivit, impartias.
[ Adr.
fehlt.]
