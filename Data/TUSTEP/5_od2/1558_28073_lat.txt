<nr>[28073]</nr>
<ae>Friedrich von Salis an Bullinger</ae>
<od>
Zuoz, 9. Mai 1558.
<vo>Zürich StA, E II 335, 2317. / Orig.
(Aut.)
Graub.
II, 77 R.
Domino Bullingero, suo amicissimo et colendissimo, Federicus a Salice S. D. Heri me accessit filius tuus, qui quam fuerit mihi gratus hospes, dici non potest, ob amorem scilicet, quo te prosequor, summum.
At longe etiam gratior factus ex mutuo colloquio, eo quod comperi iuvenem esse vere modestum, eloquentem et apprime et ultra aetatem eruditum.
Tibi itaque, mi domine Bullingere, congratulor, cui superum bonitate talis contigit filius; te enim tali et tanto patre dignus est perinde ut et tu tali
filio es dignissimus.
Dominus itaque optimus maximus faxit, ut idem filius tuus de die in diem ita, prout coepit, in melius proficiat, adeo ut et tibi et toti patriae tuae aliquando futurus sit summo decori et ornamento! Nec dubium, quin id futurum sit, si modo idem deus eum diutius, prout speramus, conservaverit incolumem.
Dominus bonum opus, quod in filio tuo foelicissime inchoavit, uberrime perficiat. Amen.
Conqueror autem de Henrico nostro, quod, cum maxime conatus sim persuadere ipsi, ut
apud me per aliquot dies permaneret, ut scilicet vires resumeret et lassitudini ex tam longiquo itinere contractę consuleret, id ipsum abeo impetrare non potui.
Cumque omnino mihi nollet connivere, equum meum ad iter obtuli oblatis etiam pecuniis, si hiis ad iter perficiundum opus haberet.
Sed haec omnia a me accipere recusavit filius tuus.
Veritus autem ego, ne fortassis rubore suffusus minus, quibus egeret, auderet postulare, ei dedi scuta quatuor sub praetextu, ut ea deferat filio meo etc.
    Novarum porro rerum si quid esset, ut scriberem, ex Veneta ditione, id ipsum comperies ex filio tuo.
Apud nos alioquin nil est, cuius queam te reddere certiorem etc.
De ulcere, quo filium meum supra collum scribis fuisse vexatum, aliquanto timui, ne ei id futurum esset periculosius; confido tamen, prout et maxime debeo, tuae humanitati, quod non deeris, ut curetur.
Cupio autem rescire, ut convaluerit.
De thermis, quas filio meo accedendas indulseram, hoc dico, ut agas, prout tibi visum
fuerit salubrius pro puero; nec aliter etiam alias indulsi, nisi ut ageret, prout ipse suaderes; proinde tuo iudicio hoc omne remittitur.
^$Porro petierat a me gnatus, ut admitterem ei, ut musicam addisceret, idque itidem admitto, siquidem tibi placeat; cupio enim, ut omnibus artibus, quantum fieri queat, homine libero dignis imbuatur.
Ad quas consequendas quicquid erogabitur expensarum, me certe non poenitebit.
Sed de his satis; nosti enim animum meum.
Demum sum nundinas Churienses proxime
futuras accessurus deo dante.
Rogo autem, ut tunc ad me scribas, ut valeat filius meus itidemque Hector frater, et, si quibus pecuniis sive aliis rebus fuerit opus, scribas, ipseque non deero.
Dominus deus te tuosque omnes iugiter servet incolumes!
Vale, perpetuum decus et ornamentum Helvetię, meque, ut soles et mutuo ama et commendatum habe.
Datum Zutzii raptim die 9. maii 1558.
              Idem qui supra tibi omnium deditissimus Friderichus a Salice.
Ornatissimo et omni eruditionis genere vere incomparabili viro domino Henrico Bullingero, domino ac pa[trono] meo summe colendo et obser[vando].   Tiguri.
