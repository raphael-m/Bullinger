<nr>[27311]</nr>
<ae>Simon Sulzer an Bullinger</ae>
<od>
Basel, 8. Dezember 1557.
<vo>ZÃ¼rich StA, E II 336a, 443 (neu: ...) / Orig.
(Aut.)
Salvi, mi Bullingere.
De statu rerum Belgicarum scriberem libenter, si aliquid certi constaret.
Mirum est silentium.
Fama tulerat reversura ex Belgico 13 vexilla Helvetica, et nostri in horas expectabantur; sed, ut video, in auram spes evanuit, bellaque maiora parari inde coniicimus, ceu non satis diuturna fuerit calamitas neque satis cladium.
Itaque nihil mirum, si et monarchae et gentes bella volentes sitientesque sanguinem bellis et sanguine satientur tandem, qui tot modis provocare in se
iram domini non desinunt.
Ex Gallis retulit in collegio nostro vir quidam honestus se diebus proximis Lutetiae, unde recta venire se affirmabat, vidisse horrenda vigenorum martyrum supplicia, inter quos praestantissimi aliquot viri et foeminae nobilitate illustres cum reliquis miserum in modum ustulati sint.
Quae si vera sunt, adparet legationem nostratem et principum ponderis minimum habuisse; siquidem etiam admissa et audita est.
Non erunt interim cassae ecclesiarum assiduae orationes, quibus
et martyribus pacientia et constantia et hostibus confusio postulatur.
Colloquium Vormaciense ad tempus, ut nosti, suspensum denuo instauratum esse arbitror, posteaquam a rege Ferdinando responsum intra dies 6 allatum significatur, quo iubentur collocutores progredi; spero autem mox me certa habiturum.
Bene vale in Christo Iesu cum tuis omnibus.
Basileae 8. decembris anno 1557.
Philippi Melanchtonis uxor in domino obdormivit, matronarum decus, fidele optimi seni adiutorium.
Tuus S[imon] Sulcerus.
Viro praestantissimo d.
Heinricho Bullingero, domino et symmistae colendissimo suo.
