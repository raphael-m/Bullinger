<nr>[21291]</nr>
<ae>Bullinger an Johannes Calvin</ae>
<od>Zürich, 1. Dezember 1551.</od>
Zürich StA, E II 346, 273. / Orig.
Ep.Calv. 1565 (XIV, 214f)
S. D.  Quod tibi et fratribus respondimus, Calvine,
charissime frater, id ipsum et senatui respondimus, nec
videbatur nobis consultum dissimulare, quod prius
scripsissemus ad vos eadem de causa, ne forte comperta re
videremur mendaces esse aut fecisse aliquid ex composito et
favore. Ergo post commemoratam nostram sententiam, quam
consensioni nostrae imponimus, et adiectis aliquot
aphorismis scripturarumque testimoniis illustramus; addimus
eadem de re ante biduum nos scripsisse ad vos fratres
nostros charissimos. Adiecimus Hieronymum errare, si putet
Zwinglium deum constituisse mali authorem, aut deum nos ad
peccandum cogere. Utcunque enim huius aliquid colligi posse
forte videatur ex libro eius de Providentia (hac enim parte
libellus a magistratu missus vestro erat locupletior) alios
tamen libros eius etiam esse inspiciendos quos ante et post
illum aediderit, in quibus manifeste tribuat nostris
voluntatibus peccatum etc. In praesenti nihil aliud
respondere potuimus. Si simplici veritate non sinit se
superari Hieronymus, nos nullam vim praeterea possumus
addere. Dominus vobis concedat consilium, ut, quod ex gloria
dei est, ex re vestrae ecclesiae et omnium piorum fiat.
Libenter autem in auctione illa adiecta a magistratu cuius
modo meminimus, legimus te parasse peculiarem librum quo
ostensurus sis deum non esse authorem peccati. Oro ergo ut
mox ipsum videre possimus. Nam mihi crede plures offendi
tuis Institutionibus de Praedestinatione editis, ac illud
colligere quod collegit ex Zwinglii libro de providentia
Hieronymus. Mea quidem sententia paucis sublimem hanc causam
attigerunt apostoli, nec nisi coacti, eamque sic moderati
sunt ne quid inde offenderentur pii, sed omnes intelligerent
deum bene velle omnibus hominibus, ac in Christo offerre
salutem, quam ipsi, non sua virtute sed fide, vero dei dono,
recipere possint, adeoque propter Christum et gratiam eius
et non ullo sui respectu electi sint, reprobos* (* a.R.:
...... ... "reprobos") vero sua culpa, non dei malignitate,
perire, cum deus sit philanthropos ac viam salutis
suppeditet omnibus, quam, cum rebellione propria non
ingrediuntur, pereunt, etc. Utile ergo et pluribus salutare
erit hanc tractationem pro donis tibi a deo concessis
explicare, ac a deo omnem culpam in hominem derivare,
gratiae dei merae omnia vitae bona et salutem, nobis nihil
nisi miseriam culpam et humilitatem, hoc est, unde
humiliemur, tribuere.
Vale, colendissime et charissime mi frater et domine, una
cum omnibus piis. Si volueris rem nobis gratam facere, mox
quid in causa illa actum sit scribes. Tiguri  1. decembris
anno 1551.
H[enrychsu] B[ullingerus].
Clarissimo viro d. Ioanni Calvino, Genevensis ecclesiae fido
pastori, domino et fratri colendissimo suo.
                                       Jenff.
