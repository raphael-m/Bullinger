<nr>[25188]</nr>
<ae>Simon Sulzer an Bullinger</ae>
<od>Basel, 14. November 1555</od>
<vo>Autograph: Zürich StA, E II 336, 402.(Siegel...)</vo>
<dr>Ep. Calv. 2343 (XV, 858f) Exc.<dr>
<re> </re>
<tx>S. Gratissimum nuncium per tuas literas mihi significasti de iurisiurandi
suspenso negocio, in quo sicut in aliis compluribus dei opus cognoscimus et
praedicamus merito; infinities enim praestat foederum confirmationem dilatam
quam cum offensa nominis dei susceptam. Vestros laudo ob praestitam fidem et
constantiam et praecor Christum, ut in ea conserventur et provehantur. Sed
evangelii facem in Sarmatis accensam cum magna voluptate accepi; ardebit ergo
illa Christi virtute vel repugnantibus inferorum portis. Scripta ad me etiam
sunt, quae idem copiose testantur. Genevenses tumultus probe per gratiam dei
sopiti feruntur contentionumque fervores etiam apud Bernenses residere paulatim,
maxime cum criminationum et obtrectationum vanitas erga Calvinum nostrum se
ipsam coarguat optimique viri innocentia lucidior fiat in dies. Adeo servatur ea
ecclesia singulari protectione dei inter fluctus et tempestates subinde graves
fluctuans. Constantienses a Ferdinando pastorem evangelicum per legationem
postularunt etiam gubernatoris sui consensu, sed, ut audio, repulsam passi sunt,
quod exemplum reliquis datum iri metuat idem urgendi. Neque tamen adhuc
desperatum esse successum, modo non subsistant et bonorum consiliis iuventur.
Premitur a Turca Ferdinandus, qui nuper propugnaculum natura et arte
munitissimum hominumque iudicio inexpugnabile existimatum vi cępit et inde
transitum sibi paravit aptiorem. Ac moliri expeditionem ingentem ad accessum
veris in Ungarium scribunt cladem illaturus ingentem, nisi avertat dominus eam
virgam sui furoris. Caesarem spectare domum pro certoaffirmant et per Angliam in
Hispanias concessurum; sed de his scio pridem tu aliunde omnia.
^$Lycosthenes noster, de quo sciscitaris, valet mediocriter, sed ita ut manu
dextra uti nequeat, neque linguae vincu[lum] solutum est, ut possit satis
expedite docere; unde fit, ut consueto erga amicos literarum commercio vel
invitus abstineat. Lucubrat tamen quaedam et congesta pridem digerit idque
manibus alienis. Patitur in hoc sancto dei organo magnam iacturam ecclesia
nostra ob singularia eius dona cum summa integritate et candore plane niveo
coniuncta. Sed quia ita visum est domino, voluntatem ipsius feramus. Vale in Christo Iesu cum tuis omnibus.
^$Basileae 14. novembris anno 1555.
^$Salutant te mei symmistae.
^$Tuus Sulcerus.
<lz>[Adresse ...]: Viro praestantissimo d. Heinricho Bullingero, ecclesiae
Tigurinae antistiti vigilantissimo, domino et symmistae colendissimo suo.
