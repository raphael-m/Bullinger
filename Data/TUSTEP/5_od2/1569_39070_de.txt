<nr>[39070]</nr>
<ae>Bullinger an Tobias Egli.</ae>
(zu 30. September 1569.)
Zürich StA, E II 342a, 581.
Gr. III, S. 165f.
Von Ynsprug vernämend wir, das da ein fürnemmer Jesuiter
xin, der sich zuͦ unser leer beckert, von dannen gewichen
sye. Mag doch nitt wüssen, ob er darvon kummen; dann man imm
häfftig nachhallt. In Peyern hat der fürst wider unsers
gloubens gnossen ein sträng mandat lassen ußgan, da er allen
glöubigen gepüt, innet 14 tagen sin land rumen mitt lyb und
guͦt. Wer das zyl verschynen lasse, desse hab und guͦt
sol in die kamer gefallen sin. Zuͦ München sagt man, das
iren ettlich hundert funden.    Der k[önig] Maximilian sol
noch kurtzlich uff dem tag zuͦ Preßburg gewesen sin. Die
Hunger und er stand nitt wol zamen. Kurtzlich sind ettliche
herren zuͦ dem Weywoda gefallen. Jetzund sol er uff
Preßlaw gereyset sin, dahin der könig von Poland ouch kumpt.
Der hat Maximiliani schwestern zwo einandren nach gehept.
Wie, wenn er die jungste und dritte ouch versuͦchte? Hi
sunt mores principum. Was guͦts darus ervolge, erfarentz
wol.     Uß Engelland schript an mich von London  13.
augusti episcopus Londinensis, das es in Engelland fridlich
und wol stande in religione et politis. Alein habe sich
unwillen zuͦtragen zwüschen der königin und duca de Alba;
dann die königin ettlich gällt, uff 3 malen hunderttusend
kronen, von den koufflüthen von Janua empfangen, die der
Alba gern gehept, und do es imm nitt worden, uff die
Engellender angriffen. Dorum die königin alle hispanische
und niderlendische schiff ouch uffgefangen; fare nitt me gen
Antorff, sunder uff Hamburg etc.     In Schotten sye ouch
glycher guͦter frid. Die königin lige noch verwaret. Der
h[err] Jacob Stuart, graff zuͦ Murray, sye des königs (der
noch ein kind) gubernator, und alle fürsten und herren, ouch
die es bißhar mitt der königin gehept, habind dem gubernator
gehuldet. Sunt etiam nostrae religionis.
Der könig in Denmark und der in Schwedyen hebend widerumb an
mitt einandren kriegen.      Duca de Alba tyrannisiert imm
Niderland, das eben das nitt zuͦ glouben. Die bäpstler,
habend sy ettwas zuͦ verlieren, sind sy imm ouch fygend;
er last sy one formm des rächten rychten und nimpt dann
alles, was sy verlassen. Wil's gar ußmachen. Gott erlöse
sine gefangnen.
Pio et docto viro d. Tobiae Eglio, Curiensis ecclesiae
fideli ministro, domino et fratri meo colendo et dilecto.
                                         Chur.
