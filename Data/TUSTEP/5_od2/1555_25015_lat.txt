<nr>[25015]</nr>
<ae>Simon Sulzer an Bullinger</ae>
<od>Basel, 12. Februar 1555.</od>
ZÃ¼rich StA, E II 336a, 386. / Orig.(Aut.)
S.  Magnam gratiam tibi habeo, mi Bullingere, ob perscriptam
ad me historiam de Locarnensibus fratribus, ex quorum
aequanimitate et constantia merito pii omnes voluptatem
capiunt, et celebrare par est nomen sanctum domini, qui haec
in suis operatus est porro eos misericorditer gubernaturus
et vindicaturus innocentium gemitus, quorum lachrymas in
lagenulam colligit. Nos id agimus privatim et publice, ut
delicti magnitudo intelligatur seque haud immunes a culpa
esse noverint, qui vel dissimulatione vel consensu causam
sanctorum, que Christi est, produnt, si vel in posterum
ardentius agant, quando, quod semel est factum, nequit
infectum fieri. Augustae Ferdinandus ingressus est plena
potestate acturus, quam imperator illi nunc detulit, cum
comiciis nequeat ipse interesse, neque ego de illo
auspicatiora expecto quam de fratre, quando nuper vir
eruditissimus idemque innocentissimus d. Bruschius poeta ob
evangelii professionem capite truncatus est in Aeniponte,
rege nimirum consentiente et forte iubente etiam. Adeo sibi
similes tyranni permanent, ubi semel manus sanguine martyrum
cruentarint. Rhetiae bene precor et ominor ob receptos
pientissimos Christi exules, recepturae nimirum
cumulatissimam benedictionem ob hoc pietatis officium, neque
illa non gratiae dei efficacis signum experta est statim a
comiciis, quo haec tractata sunt de exulibus, quando
liberata est viro principe hypocrita eoque per manum domini
sublato, cum inquisitorem Romanum monachum episcopi iussu
deduceret, quod tu nimirum pridem cognovisti. Sed vale in
Christo Iesu cum tuis omnibus. Mulhusanis fratribus statim
perferenda curabo, quae misisti nomine Calvini, a quo nos
nihil accepimus. Basileae  12. februarii
anno 55.
T[uus] Sulcerus.
Viro praestantissimo d. Heinricho Bullingero, domino et
fratri colendissimo suo.
