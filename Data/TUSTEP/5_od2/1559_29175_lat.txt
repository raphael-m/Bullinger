<nr>[29175]</nr>
<ae>Bullinger an Johannes Fabricius</ae>
<od>(Zürich), 3. November 1559.</od>
<vo>Zürich StA, E II 373, 167. / Orig.
(Aut.)
Gr.
II,  162f.
Exc.
S. D. Claronenses non pugnant neque ex iis ulli ceciderunt.
Ita vero res habet: intestina dissentio eis nocet; omne malum ex ipsis.
Dudum convenerunt cum 5 Pagicis certis conscriptis capitibus pacis.
In his polliciti sunt se habituros missificem Schwandaenae, ita tamen ut nemo, qui non sponte accedat missam, vi adigatur.
Cum autem nemo in toto illo coetu sit,  qui missam sibi celebrari velit, factum est, ut nullum conduxerint missificem.
Hinc Pagi coeperunt conqueri et quidam ex his turbulenti
minari nescio quid.
Constititum ergo aiunt a senatu Claronensi missificem ita, ut convenerat olim mox ab infelici bello nostro Cappellano.
Interim nemo accedit missam palamque profitentur se nullo modo accessuros.
Haec summa est totius huius negotii.
Ex Polonia venit ad nos superioribus diebus minister d.
Ioan[nis] a Lasco, qui nunciaret, quid fieret in Polonia.
Decumbit quidem ex gravi morbo d.
Lascus; sed egregie procedit religio vera.
Quid quod illa quoque per Hungariam, etiam per illam, quae bassis subest Turcicis, celeriter currit et recipitur ab innumeris.
Minor Polonia nunc peste vexatur.
Livonienses subdiderunt se regi Polonorum, qui nunc Vilnae est.
Palatinus Vilnensis progreditur subinde sene ipso fortior.
Legatus papae Cracoviae per
pestem est extinctus.
Scribit d.
Franciscus Lysmanninus tibi cognitus Franciscum Stancarum turbare preregrinis dogmatibus ecclesias Polonicas, sed exclusum esse a synodo piorum ac repulsum.
Ex Anglia nihil habemus certi nunc, expectamus tamen varia.
Fama spargit filium regis Svetiae nuptias reginae ambire.
Fama eadem spargit Guysianos (qui nunc sunt reges Galliae) parasse peditatum 20000 peditum et iustum equitatum, quo velint subigere Scotos.
Trevirorum urbs tumultuata dicitur ob praedicationem evangelii.
Fuit hic apud nos vir pius et doctus doctor Casparus Olevitanus Trevir, qui vocabatur illuc circa pascha in patriam, ubi Christum praedicare coepit.
Vir est nobilis et rerum
peritissimus.
Expectamus, vivat an caesus sit.
Fama spargit rem esse compositam sine sanguine et cives obtinuisse evangelium.
Si alia accepero aut certiora, communicabo.
Certum est illum isthic constantissime praedicare etc.
Ora dominum, ut omnia bene vertat.
Quid habes de conclavi, de papa et papaficibus a Romana urbe aut ex Italia?
Salvi sint amici nostri; salutant te mei.
Vale.
3. novembris 1559.
Salvus sit d.
legatus etc.
                                              Tuus H[einrychus] B[ullingerus].
Praestantissimo viro d.
Ioanni Fabritio, Curiensis ecclesiae ministro, domino et fratri suo charissimo.
^$Chur.
