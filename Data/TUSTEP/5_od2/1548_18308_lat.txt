<nr>[18308]</nr>
<ae>Guillaume Farel an Bullinger</ae>
<od>Neuenburg, 10. Dezember 1548</od>
<vo>Autograph: Zürich StA, E II 268, 328</vo>
<dr>Ep. Calv. 1106 (XIII 121ff.), Füßli, Cent. 68 (S. 271ff.)</dr>
<re> </re>
<tx>
Eximio tum pietate tum doctrina ornatissimo Heinricho Bullingero pastori
ecclesię Tigurinę fratri et symmystae plurimum observando. Tiguri.
^$Gratiam pacem et misericordiam a Deo. Quod in psalmis legitur de piis, quod
flentes ibant iacientes semina sua sed redibunt cum gaudio suos portantes
manipulos, hodie nimirum est videre, idque perpetuo fiet. Nunc cum fletu
seminatur verbum sub gravi cruce ob perfidiam multorum, qui illud produnt et ad
defectionem multos instigant. Accedit offendiculorum mare, quod ita urit fidos
verbi disseminatores, ut quo se vertant prorsus nesciant, et nisi adesset is qui
spe contra spem niti iubet prorsus animis conciderent. Sed D[ominus] efficiet,
quantumvis satio lacrymosa sit, quod messis gaudii plena erit, et longe
copiosior quam credere possemus. Dum vos adiremus et primos vobiscum misceremus
sermones, sane id non fuit sine gravi dolore. Causa quam agebamus, quanto plus
ęquitatis habebat, tanto plus ponderis item habebat. Sentiebamus gravatam
esse invidia. Mentem D[eus] meliorem illis det qui non tantum magistratus
inflammare laborant, verum etiam eos qui unum prorsus sunt in Christo, eadem
mente, eodem spiritu, abalienare a quam charissimis fratribus enituntur. Si quid
oderit D[ominus] illud genus hominum quam maxime. Verum non passus est Christus
tanto nos absorberi dolore: dedit enim exitum cum gaudio christiano. Amicum et
fraternum in Viretum testati estis animum, et humanitati, quam prius experti
eramus ampliss[imae], addidistis omnia in nos pietatis officia, et ne quid
deesset mire nos recreastis, dum optime iuberetis nos sperare de Hallero. Spem
auxit breve cum illo colloquium, verum ętas me non nihil tenebat.
Eram profecto multis modis arguendus quod post tam amplum vestrum de fratre
testimonium et tam amicum cum eo colloquium hęrerem ob aetatem, nec in mentem
veniret Viretus, cuius causam, imo Christi, in eo agebamus. Qui cum iuvenis
admodum, ob penuriam operariorum coactus in messem D[omini] falcem emittere,
nihil admisit unquam gravi etiam sene indignum, sed omnia supra ętatem, quod
sane non parum ei invidię peperit, et apud pontificios qui veneno ipsum
tellere et aliis viis tam improbe conati sunt, et apud fucos qui sine labore in
evangelio quęrunt vivere et in precio haberi: a quibus longe duriora est
passus quam a pontificiis unquam. Hic, inquam, Viretus et alii, ut de te taceam,
qui nisi totus fallar iunior multo ad munus evangelicum es assumptus, in quo per
Dei gratiam inter tuos ita te ges[s]isti ut aliis semper plus imitandus visus
sis quam qui eos sequi deberes, perficiat in te D[eus] et servis suis omnibus
quod coepit, et in hunc diem auxit, detque verma perseverantiam. Talis numerus
piorum et tam insignium pastorum nonne adigere me debebat ut nihil metuerem de
Halleri ętate? Et quamvis hic culpam agnoscam, est tamen quod me reddat non
adeo Christi amantibus damnandum. Siquidem ecclesias amo, imo colo omnes: sed
Bernensem me oportet perpetuo ob oculos habere et in pectore gestare, cum huius
officia senserim innumera et domi et foris. Pręterea quantum in ea situm sit,
vix certe credat qui non noverit. Ideo non tantum ego tot tantaque expertus,
verum unusquisque qui Christi aliquid habet pro ecclesia tali et tanta summo
studio eniti debet, ut quam optime habeat.
Experientia siquidem sumus edocti quantum huic ecclesię et cum ea plurimis
obfuerint non solum pestilentes viri malis exagitati affectibus, verum eziam
parum attenti et non omnia magno agentes iudicio, qui sibi sapere videbantur,
qui toties in eundem impegerunt lapidem, dum mala admittunt et bona reiiciunt.
Sed iam ope D[omini] liberatus sum a metu, quandoquidem Hallerus, ut boni ominis
est hoc nomen, Bernensibus pręstat, quod prior ille ędificando per
D[ominum] effecit, conservando et instaurando. Partes non fovet neque
coniunctionem solvit, sed, ut pastorem pium decet, omnes ut unum sint adnititur
coniungendis animis studens: pręcipitanter nihil agit, non facile nebulonum
credens delationibus sese durum bonis prębet, et nisi omnes me fallunt quod
fieri non potest, si quidem pii omnes de eo recte loquuntur, sanctus est Dei
minister, qui multa fide, studio, cura ac probitate et puritate versatur in domo
D[omini] et ut ingenue fatear, optime Bullingere, totus videor in gaudio esse
quam latissimo, nec post Hallerum priorem ita sperare potui de Bernensi ecclesia
ut nunc.
^$Verum hoc meum gaudium interturbavit unus tantum qui non sine animi sui dolore
non modico, meo vero quam maximo, referebat: instaurationem Bernensis
ecclesię, quam mire deprędicabat, mox perditum iri, quod Hallerus brevi
abiturus esset, cum istinc a vestris Tigurinis revocetur. Ego moestus animi quid
agam, quo me vertam, cogito.
Video me nihil prorsus posse, cum aliqui totis viribus laborarint me apud omnes
gravare invidia, ut Hallerus omnium olim mihi conciliarat favorem hac via
excluso. Tu unus hodie es relictus es qui potes ecclesiam Christi adiuvare, si
ita habeat quod iste tam pius senatus, qui Bernensi ecclesię tam officiose
semper astitit, Hallerum repetat. Quod vix mihi persuadere possum. Non enim
ignotum est quo in loco fuerint res illius ecclesię, nec quam utilis illi sit
Hallerus adeo ut omnes hortari senatum et ecclesiam Bernensem deberent ut tam
appositum retinerent. Sed si ita habeat, tu misertus illius ecclesię et
omnium quę Gallicę sunt studeas quominus Hallerus pedem moveat, sed
perduret. Nam hodie non puto plagam maiorem alicui infligi posse ecclesię, si
quisquam adimatur, quam Bernensi, et cum illa plurimis. Quare te per Christum
Iesum rogo et obtestor, si ita habeat quod revocetur, tu cum collegis omnia age
apud istum pręclarum senatum ut in gloriam Christi, et talem et tantam omnium
ędificationem, patiatur, etiamsi grave isti sit, privationem, et usibus
Bernensis ecclesię libere det, si quidem charitas Christi populum evangelicum
adigere debeat, ut aliorum saluti succurreretur, se privare admodum utilibus et
necessariis. Ego malui, quamvis incertus, te rogare potius quam expectando diu
ut aliter fieri non potest, certior demum factus graviter ingemiscere re
perfecta quam ego expavesco.
Et tu boni consules metum meum si vanus sit: sin vero iustus, me quęso
liberabis ab eo, et a gravissimo dolore, qui coniunctus acerbissimis cruciatibus
ex ruinis ecclesiae, non dubito quin me et mecum aliquot conficeret.
^$Quam est horrendum vel audire ita pectora esse fracta ut liberi quod nunquam
tulerunt iugum plus quam serviliter admittant. At id parum est si cum iugo
Antichristi componatur, quod olim reiectum nunc pessime a Christo deficientes
iterum excipiunt. Quam gravis imminet divina ira? Quis eo amentię et
cęcitatis venturos unquam credidisset eos? Qui non ut olim sua venalia ad
tempus exponebant corpora, sed cum illis iam insuper addunt uxores, liberos,
facultates et patriam denique totam. Ita aurum illis perstringit oculos, ut
infensissimos hostes, modo dent, longe parentibus chariores ducant, et a
coniunctissimis fratribus, sine quibus nec subsistere olim potuerunt nec nunc
possunt, seiungantur. Nullus unquam piscis hamum maiori damno momordit quam isti
aurum exceperunt: reddent enim illud magno cum foenore nec unquam liberabuntur,
nisi in tempore resipiscant. Sunt aperta et certa dei iudicia; nam ut vocem
salutis noluerunt audire et multo minus admittere, sed Christum reiecerunt
oblatum, ita accurrunt ad perniciem sui et, quicquid ad eam facit, quam
avidissime sectantur, et quanto odiosius patrem amicissimum et fidissimum
aversati sunt, tanto hostem infensissimum, quo nescias quid astutius vel
perfidius existat, summo affectu observant. Serviunt tam horrendę
tragoedię, qui Judę partes inter nos agunt.
Sit nobis d[ominus] propitius et, quod superest ecclesiarum, benigne servet,
alias iam adeo foede lapsas erigat, Satanam, antichristum et omnium impiorum
studia destruat et omnes ad Christum trahat, quem solum regnare faciat!
^$Vale quam optime, mi Bullingere doctissime et diligentissime. Pro ecclesia
Bernensi labora. Christus ministerio tuo semper faveat ac felix istud reddat et
quam maxime frugiferum! Iube omnes pios salvere et sanctis me adiuvare precibus;
sed inter istos officiosissime saluta sanctum et pium senem et pręceptorem
Pellicanum cum Theodoro, Gvalt[h]erum quoque, quos tecum meus salutat collega
Christophorus.
^$Neocomi 10. Decembris 1548.
<un>Farellus tuus ex animo.
<lz>[Adresse:] Eximio tum pietate tum doctrina ornatissimo Heinricho Bullingero,
pastori ecclesiae Tigurinae, fratri et symmystae plurimum observando. Tiguri.
