<nr>[24148]</nr>
<ae>Pier Paolo Vergerio an Bullinger</ae>
<od>Tübingen, 10. Juli 1554.</od>
Zürich StA, E II 356, 624. / Orig.(Aut.)
Mitto, quod scio tibi gratissimum fore, nempe deliberationem
eorum, qui nuper fuere in synodo Saxonica; at ea lege, ut
duo exempla cures describenda alterumque ad Bassafontanum
alterum ad Baionensem mittas. Curassem ego hic, sed non fuit
ocium; urget enim nuncius, qui Scaffusium venit nec mihi dat
plus quam horulae spacium. Reliquis in rebus nihil novi.
Fuit hic princeps triduo cum duobus aliis principibus,
Volfgango Palatino et marchione Badense atque cum uxoribus.
Multa egi apud eum, qui quidem fervet in evangelio; hoc
certe scias. Spero quendam amicum intra non multos dies
misurum ad te circiter quinquaginta coronatos, qui ad me
pertinent; eos tu servabis mihi, dum scribam, cui fuerint
dandi; scio, apud quem deponam. Vale, mi carissime
Bullingere, omnium inquam carissime. Dominus et tibi et
familię et ecclesiae et scholae augeat dona caelestia per
Christum dominum nostrum. Salvere iubeo omnes a deo.
Tubingae  10. iulii 1554.
Vergerius.
[Adr. ist zugeklebt, nur "optimo" in d. letzten Zeile
sichtbar].
