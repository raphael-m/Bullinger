<nr>[29121]</nr>
<ae>Matthieu Coignet an Bullinger</ae>
<od>
Solothurn, 7. august (1559).
<vo>Zürich StA, E II 368, 418. / Orig.
(Aut.)
S. Sat cito et sat bene accepi, quę postulaveram, cum libello et gratias ago immortales libenter repensurus, si daretur occasio.
Transferam in Gallorum ling[u]am et annitar, ut rex legat et probet, et mittam Latine et Gallice nec aliquid prętermittam.
Idem argumentum ego tractavi, sed alio modo et ea attigi, que solum meliorem statum respiciunt et in quibus erratum deprehendi et que potui observare, quod tibi aliquando communicabo, et qualem successum omnia habuerint.
Dux Sabaudiae discessit
ab aula regis et petiit Flandriam brevi rediturus, ut Sabaudiam petat.
Tres legatos mittit ad Bernates, Friburgenses et Valesios.
Si non conveniant et sint discordes, puto, quod rem referent ad omnes cantones; certius omnia brevi potero intelligere.
Ab illo duce heri literas accepi, quibus solum gratias agit de beneficiis, que accepit me contulisse Sabaudis, et de humanitate et auxilio candide prestito, quo tempore apud Allobroges a rege missus sum generalis, et se fore memorem dicit.
Brevi
imponetur finis comitiis Augustanis et recta Viennam profecturus est imperator.
Ei promiserunt quinque millia florenorum in quinque annos pro contributione, et si Turca bellum moveat, per dimidium annum dabunt 20 millia peditum et 4000 equites.
Is ad regem mittit legatum fratrem cardinalis Augusti, ut eum amicitie paterne heredem faciat.
Idem faciunt duces Virtembergensis et Duorum Pontium et comes Palatinus.
Multorum rationes conturbavit mors regis, et sperantur feliciora omnia et quietiora.
Expectatur in aula rex Navarre, qui diu egrotavit.
Nescio quo modo componentur res Scotie; nam obtinuerunt protestantes et omnia fere occupant.
Omnia sunt in Anglia composita, nec puto, quod filium imperatoris ambiat regina; tametsi vulgo non omnino temere dictitant.
Nondum papam mortuum accepi certo.
Moscovita redintegravit bellum et trucidavit septingentes equites iuxta Righa.
Salutabis amicos omnes et nos amabis et filium.
Bene vale.
Sol[uturi] 7. augusti.
                                       Tuus ex animo M[atthias] C [ognetius].
[Von a.Hd.:]  Domino Henrico Bullingero, ecclesiae Tigurinae pastori vigilantissimo.
