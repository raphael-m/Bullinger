<nr>[34156]</nr>
<ae>Bullinger an Josua Kessler</ae>
<od>Zürich, 31. Oktober 1564.</od>
St. Gallen IX, 187. / Orig.
(Aut.)
S. D.  Non desino tibi, vir praestantissime, molestiam exhibere meis negotiis et literis; mitto enim fasciculum inscriptum d.
Gabrieli Schlüsselbergero, civi
mercatori Nerobergensi, quem omnino optarem per te aut per Linerum nostrum probe et per opportunitatem mature curari, quinimo te et ipsum Linerum oro per
nostram amicitiam, ut hac in re mihi inserviatis non ingrato futuro, si vicissim queam gratificari vobis.
Apud nos pergit, ut coepit, pestis; passim multos involvit et abripit.
Hac nocte mortua est filia mea Margarita, Lavateri nostri Ludovici uxor; vi morbi adacta infantulum est enixa, fuit enim praegnans, et
peperit satis feliciter pridie abhinc.
Infantulus mox a baptismo excessit; ipsa mater consequta est hora noctis 11; reliquit marito parvulos 7. Unde coniicis,
quantis exercear moeroribus.
Oro itaque, ut ores pro me dominum.
Alioqui firma sum spe in dominum, cuius providentia cuncta gubernari scio, denique iustum esse
dominum et iusta eius iudicia, quinimo clementem et misericordissimum.
Scio diligentibus deum omnia cooperari in bonum; ergo dominum deum meum expecto et obtuli
illi omnes meos liberos, quorum adhuc 7 superesse puto; unus enim ex filiis peregre abiit, de quo aliquot mensibus nihil certi audivi.
Obtuli domino me et omnia
mea; faciat ille, quod bonum est in oculis suis, et misereatur mei et meorum.
Eiusmodi est lues illa, ut, ubi semel in domibus deiicere coepit, aegre desinat,
priusquam confecerit omnes, ac homines cognatos maxim infestat.
Sed ea est domini voluntas.
Lavaterus mittit ad te hos duos sermones de peste habitos atque conscriptos.
Salutat te, parentem et alios viros bonos.
Hos et ego salvere iubeo, imprimis venerandum senem et de ecclesia bene meritum Fortmüllerum et alios fratres atque
symmystas etc.
Vale aeternum.
Tiguri ultima octobris 1564.
Bullingerus tuus.
Salvus sit imprimis Linerus noster.
Dem frommen eerenvesten Josue Keßlern, stattschryberen zuͦ Santgallen, minem günstigen herren, lieben und guͦten fründt.
           Sangallen.
