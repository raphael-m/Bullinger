<nr>[33080]</nr>
<ae>Alexander Vitrelin (Witrelin) an Bullinger</ae>
<od>Oransko, 24. Juni 1563.</od>
Zürich StA, E II 67, 204 ff.
Wotschke, S. 192 ff.
Gratiam et pacem a deo patre nostro et domino Iesu Christo.
Si unquam alias ex lectione, meditatione et praedicatione, quid
sit ecclesia catholica, nunc certe plus experientia quam scientia
didici.
Est, ut statim missis ambagibus ad rem ipsam me revocem,
quid causae habuisti tu una cum aliis tuis symmistis, ut nobis
hic in Polonia degentibus suppetias ferretis in his certaminibus,
quibus certatim adorimur, nisi haec, quam a Christo habemus,
communis parentela.
Pergite itaque non solum vestros, sed nos
etiam et nostros adhortari per doctrinam sanam et contradicentes
convincere.
Quod vero me attinet, ego tibi, mi Bullingere, prae
aliis maximas quas possum habeo agoque gratias, quod meis literis
passus es principio te eo pertrahi, ut nostram causam et commune
certamen non dubitaveris per dei gratiam assumere.
Pro hac nostri
cura, quę te hactenus solicitum tenuit tenetque, multum tibi nos
debere agnoscimus et debebit ipsa posteritas.
Nunc vero cum de
summa rerum agitur videmusque non solum de vocibus, quibus
hactenus sine contradictione usa est ecclesia, litem esse, sed
ipsam doctrinam de deo et proinde fidem quoque christianam vocari
in dubium, quis te, Bullingere mi, spectatum satis rude donari
velit, ut te ab his certaminibus arduis et asperis subducas? Imo
vero huc omnis exercitatio tua, cui toto curriculo vocationis
tuae addictus fuisti, huc revocanda erit et omnes vires et
consilia eo conferenda, ut praesto una cum aliis praestantissimis
viris, qui primitias spiritus hisce temporibus acceperunt,
adsitis supra modum periclitanti Christi ecclesiae, maxime autem
huic, quae est hic in regno Poloniae, ubi praeter scripturam s.
et authoritatem verbi dei nulla nobis amplius restat defensio.
Nam ut semel te de his admoneam, scito nos, qui studemus
evangelio Christi publicando  a rege nostro suisque offcialibus
non agnosci pro suis et proinde, quacunque lacessamur
afficiamurque iniuria, nihil ad se pertinere, itaque si nobilitas
nos non assumeret, nullum nobis relinqui locum in Polonia.
Iam
facile cogitare poteris, quo modo sit agendum cum nostris in
qualibet de religione controversia.
Caeterum quamvis non dubitem
te scire, quaenam sit ista doctrina, qua hisce temporibus
ecclesia nostra sit turbata, tamen ut rem ipsam penitius
cognoscas, intermittere non potui, quominus te de omnibus, quae
hic fiant, certiorem redderem.
Duae synodi celebratae fuerunt a nostris uno ferme tempore, una
Cracoviae in Minori Polonia, altera in finibus Lituaniae in
oppido principis Radivili dicto Mordi, utrique synodo interfui.
Isti, qui Blandratam sequuntur, quamvis authorem suum celent, in
Cracoviensi synodo nullam prorsus confessionem fidei agnoscere
aut edere voluerunt praeter biblia et symbolum apostolorum, de
quibus inter nos optime convenit.
Praeterea ne hisce tabulis,
quas antesignanus ipsorum Gregorius quidam Paulus edidit,
subscribere voluerunt una cum ipsomet authore, proinde omnem
occasionem praeciderunt nobis secum ulterius progrediendi, voces
quoque usitatas patribus et ecclesiae minime agnoscere et
amplecti.
Rursum Mordis voces quidem reprobare, sed symbola haec
amplecti, puta apostolicum, Nicaenum et Constantinopolitanum.
Utrique autem patrem et filium et spiritum s.
non esse unum deum,
sed solum patrem, Christum vero ita esse deum, dei nempe filium,
et spiritum s.
a solo patre procedere, mitti vero ab utroque et
eo nomine esse utriusque spiritum, quod mittatur ab utroque, non
quod ab utroque procedat.
Haec est istorum sententia.
Ut vero meum de his iudicium feram, ego sic animum induco meum,
istos, qui Blandratae sententiam sequntur, dico recte resolvere
doctrinam de trinitate, at valde in componenda peccare.
Sic
rursum Stancari compositio posset esse tolerabilis, etiamsi male
ordinet constructionem vocum, sed supra modum peccare in
resolvendo.
Illi substantialiter distinguunt, quum dicunt patrem
esse deum, filium deum, spiritum s.
deum, at componunt in
accidente, cum non audent tres deos agnoscere, etsi hoc intendant
nec unum confiteri volunt, sed tres esse unum, hoc est unanimes
et concordes.
Stancarus in sua compositione ita ordinat
sententiam, deum esse patrem et filium et spiritum s.
eumque
unum, postea ubi resolvenda est oratio, ut tres refulgeant
personae, ad accidens relabitur et nihil relinquit distinctioni
nisi relationes, quas pro personis agnoscit.
Quae mens illum
transversum agit, ut nolit filium dei, deum et hominem verum,
intercessorem nostrum agnoscere.
Itaque invocationem instituit,
ut invocet deum trinitatem nomine Christi mediatoris hominis
tantum, et rogat, ut impleatur spiritu s.
Iam videmus hic
divinum numen ad quinque produci et extendi satis impie.
Illi rursum invocationem suam ita instituunt, ut cum patrem
invocant, negant quicquam ad filium et spiritum s.
pertinere,
etiamsi fateantur se per filium in spiritu s.
petere etc.
Concludo itaque et istos peccare, qui putant semper distincte
loqui scripturam de deo, et istos, qui semper ita compositionem
urgent, ut nullam resolutionem sive distinctionem doctrinae
admittant.
Nam certum est deum non ita se patefecisse a
principio, ut clariori revelationi nullus relinqueretur locus,
quemadmodum ipse deus testatur se manifestasse patribus Abrahamo,
Isaaco et Iacobo, in hoc nomine deus fortis; at in nomine suo
Iehova se non fuisse cognitum illis.
Et tamen adeo sufficientem
habuerunt cognitionem dei, ut illis omnino cesserit ad salutem.
Cum autem cognitio dei ex creatione et ex revelatione verbi nobis
constet, video nos primum naturaliter eo deduci,  et ubi de deo
audimus sermonem fieri, statim patrem intelligimus, deinde
pergendo deducimur ad notitiam filii et cognito utroque spiritum
utriusque nobis affulgere.
Iam si testimonia de singulis personis
quaerimus, abunde nos scripturae docent, singulis hoc deberi,
quod deus sint.
Iam ut colligas tres deos, sicut re vera dicis
esse tres, impium est et nullo exemplo probari potest, restat
igitur, ut tres agnoscamus unum esse deum, id est divinum numen
et maiestatem, quae sine initio et sine fine aeterno in aeterno
consistit.
Ubi vero de iustificatione aut alia quavis salutis
doctrina fit sermo, pater est deus, filius est mediator, spiritus
s.
perpetuus paracletus electorum dei.
Hanc autem tractationem
doctrinae pulchre s.
patres Paulum imitati dispensationem
vocaverunt.
Quid vero in mediationis doctrina sentiam, etsi hinc iam facile
appareat, tamen mitto tibi meam responsionem ultimam adversus
Stancari epistolas, quibus me assidue sollicitabat, ut sua castra
sequerer, a quibus sum liberatus cum magno dispendio rerum
mearum.
Hanc vero responsionem tibi reddet generosus Hieronymus
Makoviczky, illustris Radivili capitaneus et curator iunioris,
cui ut te praebeas facilem, etiam te, mi Bullingere, rogo.
Affinem meum Nicolaum Kula tibi unice commendo illique ostendas
velim, quanti me meumque in te amorem facias.
Cętera ubi
commodiorem nactus fuero occasionem tibi perscribam.
Vale, mi Bullingere.
Deus te cum domo tua servet diu incolumem.
Datae in Oransko  24. iunii 1563.
                                                  Tuus in Christo
frater, Alexander Vitrelinus.
Clarissimo et integerrimo viro domino Henrico Bullingero, pastori
ecclesiae Tigurinae vigilantissimo [.......] et fratri in Christo
colendissimo, dentur.
 Tyguri.
