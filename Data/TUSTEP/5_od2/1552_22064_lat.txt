<nr>[22064]</nr>
<ae>Martin Micronius an Bullinger</ae>
<od>London, 9. März 1552.</od>
Zürich StA, E II 369, 117.
Zur.lett. III,  S. 578ff.
Ep.Tig. III,  S. 376f.
Orig. (Aut.)
S.P.D.   Ioannes a Lasco, superintendens noster, libenter ad
te, mi observandissime domine, de rebus omnibus, quae hic
geruntur, scripsisset, nisi negociorum, quibus involvitur
moles, prohibuisset. Quare voluit, ut eius nomine
copiosiores aliquanto de omnibus literas scriberem, quod me
diligenter, ut par est, facturum recepi. Non dubito, quin
intellexeris de captivitate ducis Somerseti,
uxoris eius aliorumque multorum nobilium. Caussa eius varia
sparsa est; eam tamen hanc fuisse a viris fide dignis
intelligo, quod adversus aliquot consiliarios conspirasset,
quod capitale est. Nam senatus regius post primam ducis
Somerseti captivitatem legem eiusmodi sanxit ad firmiorem
ipsorum coniunctionem eum instar furis suspendio periturum,
quisquis e senatu regio contra aliquem consiliarium clam
aliquid moliretur. In quam cum Somersetus peccasse
diceretur, decima sexta octobris captus est, et postridie
eius uxor cum nobilibus plurimis, qui huius conspirationis
conscii putabantur. Post ipsis calendis decembris in aula
Westmonasteriensi acta est causa ducis Somerseti a summo
mane usque in vesperum. Nullius proditionis regię
accusari
potuit omnesque accusationes fortiter et prudenter diluisse
dicitur. Verum cum non ita de quadam contra consiliarios
aliquot conspiratione se purgare posset, suspendio est
adiudicatus iuxta legem ab ipso etiam Somerseto latam. Sed
ianuarii 22. securi cęsus est magno cum ploratu populi:
deinde februarii 26. ob eandem caussam duo equites aurati
suspenduntur, alii duo securi cęduntur. Eundem exitum
metuo uxori Somerseti, quod omnis mali pars magna dicatur
esse. Rogandus dominus, ut omnia ad eius gloriam cedant
servetque in his tumultibus ecclesiam suam.
Magna nobis spes est reformationis ecclesiasticę et
politicę in hoc parlamento, nam reformationi ecclesię
adhibiti sunt octo episcopi pii, inter quos est d. Hoperus,
octo doctores theologię, inter quos d. Ioannes a Lasco,
vir in pietatis negocio intrepidus, et d. Petrus Martyr.
Hactenus res satis bene cessit, et siquidem Londinensis
episcopus et Eliensis non obstarent suis humanis rationibus,
longius (puto) res progressa esset; sed spero eos nihil
effecturos. Rex enim puritatis est studiosissimus ac seriam
urget reformationem, quique in senatu regio prę
cęteris
autoritate valent, idem petunt. D. Hoperi autoritas in dies
apud regium senatum evadit maior, unde maximum ecclesię
commodum accessurum spero. Peregrinę nostrę
ecclesię
opera d. a Lasco, vigilantissimi superintendentis nostri,
felicissime (gratia sit domino) succedunt. Rogandus dominus,
ut, quod coepit, perficiat omnesque suas ecclesias tueri
velit, quas miris artibus oppugnare non cessat Satan. Sed
bene habet, quod victus vinctusque sit a Christo domino, qui
vos e mediis tumultibus bellicis liberet, ne quid mali
propter vicinum malum accipiatis. Bene vale, mi domine,
teque deus suo spiritu illustrare pergat. Amen.
Salutare nostro nomine dignaberis omnes praeceptores meos
observandos d. Pellicanum, Bibliandrum et Gesnerum.  Londini
1552 martii 9.
Tuus Martinus Micronius.
Vigilantissimo antistiti d. Henrico Bullingero, domino meo
imprimis colendo.
Tiguri.
