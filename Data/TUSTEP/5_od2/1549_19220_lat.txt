<nr>[19220]</nr>
<ae>Florian Susliga an Bullinger</ae>
<od>Antwerpen, 20. August 1549</od>
<vo>Autograph: Zürich StA, E II 338, 1475.(Siegel...)</vo>
<dr>Wotschke, S. 25ff.<dr>
<re> </re>
<tx>Universum studium et obsequium meum ad te defero, pater et
pręceptor colendissime. Quo in statu sint res meę et quantis
doloribus conficiar, accipe. Et nisi te loco colendissimi patris
haberem, nunquam tecum de meis calamitatibus tam familiariter
communicarem, et crede mihi paucissimos amicos habeo, quibus me
et mea consilia tuto committere possum. Summo scelere et
perfidia famuli mei, de quo superioribus literis ad te scripsi,
in magnas anxietates deveni. Is enim Lutetię coram omnibus
Polonis itinera mea exposuit, consilia patefecit, rem, quantum
potuit, exacerbavit. Et qui iam irato et infesto animo in me
erant, nunc demum ad internicionem me persequuntur. Literas enim
statim contra me in Poloniam ad episcopos ex-pedierunt. Accessit
quoque illud, Calvini commentarius in epistolam ad Hebreos regi
meo nuper inscriptus in manus eorum pervenit. His confirmati
nihil contra me non audent. Sed illa omnia expectavi et aequo
animo sustinuissem, novi enim eos ignorantia in me peccare. Sed
alia in me admiserunt, quę nulla ratione excausari possunt.
Literas ab ipso rege ad me missas tum ab aliis primatibus
communibusque amicis diu et multum detinuerunt. Causam adferunt
se nescivisse, quibus in locis fuerim nec potuisse vento
committere. Sed quo modo illud excusabunt? Multas literas ab
illis violatas et appertas, pecuniam ad me bis missam
interceperunt. Omnia sibi in hęreticum licere putant. Taceo,
quibus conviciis me ubique proscindunt. De meo adventu certiores
facti omnes Antverpiam advolarunt. Me diligenter perquirunt et
observant. Ego porro me eis committere nolui, sed in colloquium
advocavi unum, de cuius fide non dubitavi et quem tribus annis
alui. Ex eo consilia et coniurationes eorum percepi. Scio omnia
geri auspiciis archiepiscopi, qui interiisse cupit. Literas in
hunc diem non accepi, dicunt se eas Argentinam misisse. Hęc ego
nunc patior ab iis, in quos immortalia contuli beneficia. Cum
mercatore Antverpiensi imperiose egerunt, ut nequicquam pecunię
mihi traderet. Et nisi ante 11 dies plus 50 ducatos Hungaros
accepissem, res meae pessimo loco fuissent. Hic maximos sumptus
facio. Doctor meus ille omnium est in me iniquissimus, nobilis
famulus multo aequior, sed illi, quibus ego honori fui, nunc
mihi insultant, me auctore nomen regium a Calvino prophanatum
esse iactant! Atrocia queque minantur, fratrum meorum perfidiam
sentio. Quid mihi sit faciendum, nondum constitui. Temere me
periculis obiicere nollem. Suscipere longas peregrinationes non
possum, admodum brevi tempore pecunia consumetur. Vereor, ne
alicubi in itinere excipiar. Valde sunt mea consilia perturbata,
explicari res non potest, auxilium a solo deo expecto. Ioannem a
Lasco difficile convenire possum. Ille ex Prussia secreto regem
conveniet. De regis voluntate erga religionem puram et me nihil
dubito. Potestas episcoporum est mihi valde suspecta, mecum
nullos amicos habeo, qui me consilio iuvent. Cassandro et
Cornelio displicuit, quod in colloquium cum Polonis venire
noluerim. Ego tutum non existimavi, me dare in manus inimicorum
in tali loco pręsertim. nihil absque consilio domini Ioannis a
Lasco f<>, a te quoque consilio me iuvari cupio. Quod tam diu
tuam pecuniam detinuerim, vehementer esxcrucior atque inprimis
horreo, ne apud te crimen ingrati animi incurram, a quo longe
absum. Pro tua pietate oro atque obsecro, ut ne moleste feras.
Dabo equidem operam, ut negligentia mea summo meo in te studio
benevolentiaque compensetur. A te vehementer etiam atque etiam
rogo, ut cum omnium erga me voluntates immutatę fuerint, tu ne
quicquam remittas de tua erga me benevolentia, sed perpetuo me
tua paterna beneficentia complecti velis. Ternas ad te dedi
Antverpia literas, rogo, ne res nostrae omnibus pateant. Libros
per primum vectorem Argentinam curavi deferendos. Plura prę
dolore scribere nequeo. Me meaque omnia tuę fidei committo. A
me summa in te studia officiaque expecta. non fallam opinionem
tuam.
^$Vale, sanctissime pręceptor.
^$Antverpiae ex latibulo 13. calend. septembris 1549.
^$Tuus famulus Florianus a Varshavia manu mea.
<lz>[Adresse ...]: Clarissimo viro domino Henrico Bullingero,
fidelissimo doctori Christi ecclesię apud Tigurinos, domino et
pręceptori colendissimo. Tigurum.

