<nr>[40007]</nr>
<ae>Bullinger an Tobias Egli.</ae>
<od>Zürich, 27. Januar 1570.</od>
Zürich StA, E II 342a, 584. / Orig. (Aut.)
Graub. III, 176 R.
S. D.  Ex literis tuis, chare frater, 21. ianuarii scriptis
intelligo undique angustiis te premi et exerceri. Id quod
mihi rarum non est, imo perpetuis fatigor curis
molestissimis, neque aliter fieri potest, nisi parum
fidelibus domini ministris esse libeat. Mundus talis est,
qualem nobis descripsit spiritus sanctus in divinis literis;
in hoc nos versari, cum hoc certare oportet. At quanto cum
labore, quanta cum molestia, praesertim cum coram contueri
cogamur, quam parum gratus sit labor noster et quam parum
proficiat apud plerosque. Sed haec omnia praedixit nobis
dominus et servator noster, qui etiam amplissima promisit
auxilia fidelibus. Age ergo, simus fideles in nostro
ministerio, invocemus illius auxilia; quae cum certo
praestabit, dicemus cum propheta: "In domino est spes mea;
is est praesidium meum; ideo non curabo, quid faciat
ęrumnosus homo." Scimus hic, quid vobis Rhetis evenerit
quorundam ob ingratitudinem et insolentiam. Verum orandus
est dominus, ut ipse haec respiciat et rem male dissipatam
bene componat. Ideoque amplissimus noster magistratus
scribit ad Glaronenses et Schwytios, ut viam aperiant
mercibus vel annonae etc. Praeterea ad 26. februarii publica
conscripsit Helvetica et generalia Badam comitia acturus in
hac c[auss]a, quod e re nostra omnium fuerit.
Dominus suam nobis gratiam concedat!
Ex Gallia ne verbum quidem habemus. Pro certo tamen fertur
urbem S. Ioannis Angeli captam vel deditionem oblatam regios
recepisse pulsis admirallianis. Certum et illud esse dicunt,
quod rex Hispaniarum pressus a Mauris et Turcis undique
contrahit auxilia et in his tamen periculis nuptias
nihilominus parat, ut cum sororis suae et sui patruelis
filia coeat. Ac mirum est papistas illa non abhorrere; si
tales coierent inter nos nuptiae, nuncuparent caninas. Sed
transeat hoc cum aliis erroribus. In Anglia motus sunt bene
sopiti, dabuntque poenas seditiosi. Fertur praeterea in
Germania conscribi iustus equitum et peditum pro admirallio
exercitus, qui brevi in Galliam sit abiturus. Ego tamen
nihil hic affirmo.
Saluta d.d. consules*, (*a.R. cosss.) tribunum plebis, d.
Ruinellam. d. Pontisellam, Ganthnerum et alios nostros. Qui
has tibi fert literas, ammanus Mausaci, nobis per aliquot
dies familiariter convixit; dignus est, cum quo tu quoque
contrahas amicitiam.
Tiguri  27. ianuarii 1570.
Tuus Bullingerus s[enior].
Praestantissimo viro d. Tobiae Eglio, Curiensis ecclesiae
fideli ministro, fratri et symmystae meo charissimo.
Chur.
