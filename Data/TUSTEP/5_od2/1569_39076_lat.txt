<nr>[39076]</nr>
<ae>Tobias Egli an Bullinger.</ae>
<od>Chur, 21. Oktober 1569.</od>
Zürich StA, E II 377, 2458. / Orig. (Aut.)
Gr. III, 169 R.
S. Quia me monent d. consul et summus noster tribunus se
crastina summo mane ad comitia per Tigurum profecturos,
propterea, si quid literarum ad te dare constituerim, me
expediam, ego, colendissime d. pater, quod scribam, in
praesentia non habeo, nisi quod Mediolano recta redeuntes
mercatores dicant eundem ibi rumorem de capto admiralio et
caeso eius exercitu aliquot diebus sparsum esse, statim
autem refrigerasse nec victoriae ullum signum unquam datum
esse, quod argumento multis est vanissima aut longe alia
esse ea, quae nostri disseminare student. Referunt etiam
regii nostri ex ore d. l[egati] Pfiferum et Hässium duces ex
castris affirmare proelium quidem factum, utrinque magnam
copiam caesam, fortunam, dominam campi, mansisse penes
regem, sed de capto aut vulnerato admiralio nihil prorsus.
Duo pictores, viri industrii, ex Italia hisce diebus ad nos
se contulerunt, qui narrant se audivisse Mediolani recitari
literas, quibus scriptum sit urbem Pictav[iensem] ab
admiralio vi captam esse, regi apud eam periisse 12000; hinc
mandasse regem, ne quis effutiat Pictavium captum sub poena
laquei de proximo ramo. Sub haec forte horrenda illa
emiserunt adversarii, ut mendaciis suis urbis Pictaviensis
captivitatem suorumque cladem incredibilem contaminent et
sopiant. Exspectamus quotidie rem, sicuti gesta est, ut ora
obturemus malevolis et voculis istis gratulatoriis. D. Iesus
nos omnes clementer tueatur. Haec sub noctem ad te
celerrime, quae scio benigne, ut soles, interpretaberis.
Ocyus  21. octobris 69.  Curię.
Tuae dominationi subiectissimus Thobias Eglius.
Omni genere virtutis et doctrinę praeclarissimo viro
domino Heinrico Bullingero, ecclesię Tigurinę
antistiti primario, d. suo perpetua observantia
colendissimo.
Ann den herr pfarrer zuͦ Zürich zum Grosen Münster.
