<nr>[42164]</nr>
<ae>François Hotoman an Bullinger.</ae>
<od>Genf, 8. Oktober 1572.</od>
Zürich ZB, Ms F 63, 63b. / Kopie (17.Jhdt.)
Venerande pater, scripsi tibi superioribus diebus et simul
domino Gvalthero,
viro clarissimo. Ex eo tempore audivimus vestros vicinos et
foederatos missuros
regi novos carnifices absoluturos lanienam inchoatam a
cohorte regia Helvetica.
Miror, si magistratus vestri non perspicue animadvertunt
profligata Gallia
exitum istius tragediae ad vos spectare; saltem iudicaretis
satius fore in
aliena regione quam in finibus vestris dimicare. Constat
inter omnes haec esse
exordia telae Tridentinae et execrati foederis, quod sanctam
ligam appellant.
Hoc rex noster suae voluntatis pignus esse voluit. Mitto
vobis exemplum
articulorum, quibus status Galliae describitur, quos in
Latinum convertere non
licuit per occupationes; sed spero aliquot Gallos aut
Gallicae linguae peritos
isthic esse. Bene vale, venerande pater et salve; D.
Gvaltherum, virum
clarissimum velim meis verbis officiosissime salutes;
scripsi ei de Alberti
ingratitudine dicam an stupore; nisi magnificus d. pater
ipsius tot laborum
meorum rationem habeat, posthac spero me cautiorem in
alienis agris excolendis
futurum. Elementa iuris, quae illi dictavi, velim ab illo
elicias, ut eis meus
filius uti possit et alii, quos hac hyeme fortasse instituam
Lausannae; nam
illuc propediem cogito. Iterum vale, pater observande.
Genevae  8. octobris 1572.
Dignitatis tuae studiosissimus Hotomannus.
Oblitus eram de tuis literis amantissimis  15. augusti
datis, quas syndicus
noster Rosetus nuper mihi reddidit. Habeo gratiam de
libello, qui mirandum in
modum ecclesiis nostris profuit; eum ante 14 menses a
cancellario Galliae m.
Hospitalio, viro sapientissimo et (opinor et rumor est)
nuper interfecto,
vehementer laudari audieram. Itaque statim illum Lutetiae
comparam, cuius lectione mirifice sum delectatus.
Venerando et spectatissimo viro domino Henrico Bullingero,
theologo
praestantissimo et ecclesiae Tigurinae pastori fidelissimo.
        Zürich.
