<nr>[41084]</nr>
<ae>Bullinger an Tobias Egli.</ae>
<od>Zürich, 28. September 1571.</od>
Zürich StA, E II 342a, 632. /Orig. (Aut.)
Garub. III, 260f. R.
S. D.  Intermissum iam diebus aliquot scribendi officium
nunc repeto; sed brevibus tecum agam, quod, ut antea
negotiis impeditus nullas ad te literas dedi, ita negotiis
nondum plene me explicavi, ut brevis esse cogar. Gener meus
Simlerus et ego miro tenemur desiderio sciendi, quid in
coetu illo, de quo ultimo scribebas et nos nostrum
suggerebamus consilium, sit factum. Utinam feliciter
successerint omnia! Nos hic per dei gratiam sic valemus
recte satis; sed mirum in modum perseverans illa nos urit et
urget omnium rerum caritas. Dubium non est, quin manus
domini sit super nos, atque utinam agnosceremus omnes et
clementiam dei imploraremus et emendaremur. Certe
magistratus noster in urbe et agro supplicationem instituit,
quam, quod felix et faustum sit, incoepimus huius mensis
25.; formam impressam* his inclusi. (*a.R.: cf. "Gmein
gebätt" v. 19. sept. 1571, Simml.-S. 125, 17.)  Dominus
misereatur nostri!  D. Beza hac septimana literas misit
datas partim 19. partim 21. huius mensis; in iis significat
Genevae multos mori viros bonos et nuper excessisse etiam d.
Ezram Rosetum, virum certe bonum etc. Clausa est schola,
dispersa omnia. Strenue ille suum tuetur locum; dominus illi
adesse dignetur et ipsum servet ecclesiae suae! Addit certo
d. admirallium Rupella evocatum a rege in aulam; paruisse
hunc regi et exceptum a rege summo honore et summa
benevolentia, summa item esse in gratia, unde Guysiani
exciderint et ex aula in sua se contulerint. Res mira est,
si dolus nullus subest; verum haec sunt opera domini. Hunc
oremus, ut pacem Galliae concessam firmet, turbatores
constringat bonosque protegat. Turcae dicuntur dominari in
Dalmatia et navibus suis in ipsum prope conspectum
Venetiarum apparere, de quo certiora a te expecto.
Froschouerus nondum rediit Francfordia; cum redierit,
scribam, si quid attulerit memoratu dignum.
Vale cum tota domo tua, d. Campello, d. Pontisella, d.d.
consulibus, Bonetto, Gregorio et omnibus nostris.
Tiguri  28. septembris 1571.
Bullingerus tuus.
Eximio Iesu Christi servo d. Tobiae Eglio, ecclesiae
Curiensis ministro fideli, fratri meo et symmystae
dilecto.
An h[erren] Thobias Egli, pfarreren zuͦ Sant Martin
zuͦ Chur.
