<nr>[23060]</nr>
<ae>Martin Betschart an Bullinger</ae>
<od>Paris, 30. April 1553.</od>
Zürich ZB, Ms F 62, 118. / Orig.(Aut.)
S. D.   Recepi literas tuas, vir excellentissime, quas duo
adulescentes medicinę candidati et mihi a vobis
commendati
attulerunt. Eos dominus Petrus Megretus et ego apud doctorem
quendam medicum, virum pium et doctum, collocaveramus
conventumque iam de pretio erat, nempe quadragenorum
solatorum in singulos per annum. Sed quia conventio erat
facta absente insciaque uxore (quę hic plerumque suis
imperat maritis) tertia aut quarta post hora scribit ad me
doctor se rationem impensarum pro ipsis alendis faciendarum
subduxisse reperisseque summam pretii non paria facere cum
summa impensarum proindeque non recipiendos domum suam
statuisse, nisi quinquagenos aut minimum 47 singuli
numerent. Quo audito mox subolebat uxoria servitus mecumque
viri alioqui boni miseriam inconstantiamque in sinum
deplorabam. Cęterum collatis in unum consiliis atque
suffragiis optimum factu decrevimus, ut conducto cubiculo in
mensem dietim coemerent sibi victum, donec per otium
commodus quispiam studiis ipsorum reperiatur hospes, atque
ita factum est. Porro adhortationibus, monitionibus,
consiliis, obiurgationibus denique, si res ita tulerit (quod
tamen non spero) eis, ut sollicitum decet patrem, non deero;
nam haud parv m calcar ultro currenti adiecerunt urgentia
tua argumenta, quibus luculenter ostendis, quantum operę
pretium ea in re sim facturus. Quis enim sanę mentis sese
non existimet foelicem in sua habere potestate, quo tantos
heroas sibi devinciat sibique ex ignotis amicissimos
faventissimosque reddat? Non est itaque, vir amplissime,
quod bonam spem de me conceptam abiiciatis; summam etenim
dabo operam, ut si fieri possit, plus pręstem, quam de me
speraveritis, nec diffido vicissim, imo persuasissimum habeo
me, si quando sese dederit occasio, amplissimam a vobis
gratiam relaturum. Resaluta, quęso, amicissime d.
Lavaterum, generum tuum, reliquosque collegii vestri
professores et ecclesiae ministros. Vale, vir ornatissime.
Parisiis pridie kalendas maii 1553.
Tuus ut suus Martinus Besardus Suicus.
Pręstantissimo atque eruditissimo viro domino Henricho
Bullingero, ecclesiae Tygurinae antistiti, domino et amico
suo colendissimo.
