<nr>[40039]</nr>
<ae>Bullinger an Tobias Egli.</ae>
<od>Zürich, 12. Mai 1570.</od>
Zürich StA, E II 342a, 593. / Orig. (Aut.)
Graub. III,  189 R.
Min willig dienst und alles guͦts bevoran. Lieber herr und
bruͦder, diewyl der buͦchfeyler ein sömlicher man ist,
wie
ir mir schribend, thuͦnd min herren von Chur rächt, das sy
inn verwysend. Die notturft erfordert's. Und wenn er
schon guͦte wort gipt, ist imm doch gar nüt zuͦ truwen,
wie
er bißhar sich erzeygt.  Froschowern hab ich vom handel
anzeigt; der last üch gruͤssen und bittet trüwilch, ir
wöllind uns uff künfftigen frytag berichten, wie es mitt imm
ergangen. Ich verstan wol, das imm der buͦchfeyler wol
schuldig ist. [Da] möchtend ir reden mitt h. Pontesellen,
[ob er Fro]schowers rächnung habe, ob ein ufffaal[?] [von dem]
buͦchfeyler beschähe, das er radte und hälf[fe], das er
nitt
umb das sin käme; dann er imm buͤcher gäben. Er wirt ouch
ein botten hinuff schicken, sobald er vernimpt, wie sin
sachen gestalltet; er bittet üch, ir wöllind das best mitt
imm thuͦn etc.
Die koufflüth von Sangallen sind am zinstag hie
durchgefaren, zeigend an, der admiral sye mitt beiden
fürsten heruff ins Delffinat zogen, aber Montpolier sye nitt
von imm yngenommen. Nitt wyt darvon sye der herr de Lova,
admiralisch, by nacht von köngischen überfallen, erschlagen
und 3 fennli fuͦßvolcks und ettlich reysige. Sie bestätend
das mitt dem herren von Gordes, wie ich imm letsten brieff
geschriben. Der admiral sye vil stercker dann ye, hab
grossen zuͦlouff. Er lige vor der statt Santispiritus. Man
sagt ouch, er habe sy schon yngenummen etc.  Von Bern
schript mir min h[err] schuldheyß des 9. maij, das 4ten maij
die von Bern ein pundt uff 20 jar gemacht mitt dem hertzogen
von Saffoy; der habe ouch ein richtung angenommen mitt der
statt Genff uff 23 jar, das die sach und der unwill aller
verricht und abgethan. Gott sye lob und danck! Der erhallte
üch und üwer huß in sinen gnaden!
Gruͤssend mir mine h. burgermeistere, Carolum,
Pontisellam, Ganthnerum, Bonethum und ander guͦt
herren.
Datum Zürych 12. maij 1570.
Bullinger.
Dem wolgelertem und getruwen herren Tobias Egli, predicanten
zuͦ Chur, minem günstigen herren und lieben bruͦder.
Chur.
