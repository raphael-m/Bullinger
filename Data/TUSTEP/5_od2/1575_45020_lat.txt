<nr>[45020]</nr>
<ae>Johannes Haller an Bullinger.</ae>
<od>Bern, 21. April 1575.</od>
Zürich StA, E II 370a, 516. / Orig.(Aut.)
S.   Quia frequentius ad fratrem, ideo rarius ad te scribo,
domine et affinis colendissime; scio enim vos omnia habere
communia. Caeterum ago tibi gratias pro responsione vestra
Schmideliana; optime illa fabrefacta est. Gratias etiam ago,
quod mei in tua praefatione et vocationis meae ad ecclesiam
Augustanam honorificam feceris mentionem. Mirandum, si
maleferiati isti homines se deinceps ausuri sint opponere.
Audimus Palatinum moliri synodum quandam Francofurti
habendam; quae utinam non maioribus turbis occasionem det!
      Ex Gallia nihil nunc habeo quicquam novi; expectatur,
quid legati nostri sint effecturi. Colignii nostri interea
Genevam sunt profecti, propediem tamen huc redituri.
Commendari interea se tibi cupit nobilis hic baro a
Kunewitz, baro in Ostra, qui Lausannae aliquandiu egit et
genero meo una cum principe quodam filium de baptismo
suscepit. Proficiscitur in Italiam; in transitu vos quoque
et te inprimis videre et alloqui cupit. Doctus est, pius et
bene institutus adolescens et secum habet honestum
comitatum. Ego illi propter morbum, qui me a festo paschatis
rursus invasit, minus, quam voluerim, praestare potui; oro,
ut illum habeatis commendatum.           Quod res meas
attinet, puto illas huius subinde recurrentis morbi
occasione mutationem aliquam passuras. Vident domini, quam
aegre, etiam cum optime mihi valere videar, meo officio
perfungar; sunt etiam ex fratribus aliqui pertęsi, quod
meos labores ipsi tamdiu sustinere cogantur. Itaque remedium
aliquod erit quęrendum, quo hisce rebus consulatur, quo
nullum praesentius est, quam ut ego ministerio meo renunciem
et alius mihi substituatur. Qua de re cum fratribus meis
agere cepi de eadem cum dominis quoque acturus, postquam
maturo amicorum usus fuero consilio; te interea consulentem
quoque libenter audiam. Sunt plura alia, quę me, ut hoc
faciam, movent, de quibus paucula ad fratrem; non enim omnia
sunt scribenda. Ego oro dominum, ut ecclesiae, quae sub meo
ministerio bona pace usa est, succurrat et eandem pacem
porro proroget. Plura scribam de his rebus alias. Nunc bene
vale et saluta tuos, qui simul nostri quoque sunt, omnes meo
nomine. Salutant te nostri quoque.
Bernae  21. aprilis 1575.
I[ohannes] Hallerus tuus.
Postquam superiora scripsi, baro la Serrannę tuas mihi
attulit.. Gaudeo fratrem eius a d. Gvalthero esse receptum
et ago vobis pro vestra opera gratias. Novitates dominis
communicabo; neuter tamen eorum, quos nominasti, iam est in
urbe. Ago tibi pro his gratias.
Interea non possum intermittere, quin vobis mittam
Aphorismos illos Hasleri nostri, quibus ex Aristotele
conatur probare illum recte sensisse de unitate et trinitate
dei; vult ita seipsum purgare, ut credamus illum quoque
recte sentire. Quid autem stultius est quam ista in
Aristotele quęrere? Mitto saltem, ut specimen aliquod
videatis arrogantię ingenii illius et ut intelligam, quid
vobis de tali philosopho videatur. Metuo, ne huius hominis
occasione graviores turbae in hac ecclesia oboriantur;
talibus enim fascinis dementat praecipuorum dominorum
animos, ut persuasi sint nihil esse isto homine doctius
ullibi, et ex ministris quoque habet fautores; quotquot
autem sunt doctiores et aliquid norunt, vehementer
abominantur eius ingenium.
Rursus vale.
(f. 517b).  Clarissimo viro domino Heinrycho Bullingero
seniori, Tigurinae ecclesiae pastori primario, domino affini
et compatri meo singulariter colendo.
M. Heinrych Bullingern zuͦ Zürich.
Darunter v. Bull.s Hd.: "Hasleri theses.  D. Halleri
confirmatio in officio de novo
et libertas."
