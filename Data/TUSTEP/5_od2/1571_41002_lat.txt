<nr>[41002]</nr>
<ae>Bullinger an Tobias Egli.</ae>
<od>Zürich, 12. Januar 1571.</od>
Zürich StA, E II 342a, 621. / Orig. (Aut.)
Graub. III, 234f. R.
Faxit Christus, ut hic annus illuxerit tibi tuisque
felicissimus dominusque pergat tibi benedicere, augere donis
suis et protegere ab omni malo! Iam per mensem fere nullas
ad te dedi literas propter negotia varia, quibus opprimor,
et sane in utilitatem vestram et ecclesiae totus in eo fui,
ut affinis ille et filius meus Gwaltherus sermones illos
suos 6 dedicaret amplissimo consuli et in praeliminari
dedicatoriaque tractaret negotium, quo de controvertitur
apud vos. Faxit Christus, ut multo cum fructu id sit factum!
Gratulor ecclesiae vestrae datum esse Capellum; spero enim
per hunc ei consultum optime, quod et a domino precibus
peto. Salutabis ipsum et gratulaberis ipsi. Es wirt des
willens me werden mitt der zyt und unwillens vil abgan.
Praesentia viri docti et piae vitae mitigabit multa. Si
Ganthnerus fodit foveam, videat ne in ipsam cadat<f1>Bibelzitat (mehrere Stellen!).<fe>. Tu perges
et in synodo et extra synodum tueri verum et refutare
falsum. Quodsi necessarius est tibi adhuc liber meus
retineto illum, donec abunde eo fueris usus; si post mensem
nunum et alterum remiseris, sat cito. Remitto episcopale
negotium lupinum.* (*a.R.: .. .. ..    Volpi .. .!) Nihil
aliud licet expectare ab istis. Dominus evertat eos!
Quicquid tu potes pro conservatione fidelium, praestabis
iuvando apud proceres. Dominus benedicat negotio. Laborandum
et orandum, quoad vixerimus. Inclusi his chartam varia
continentem nova, quae partim ad me partim ad Gwaltherum
sunt perscripta. Beza rediit Genevam e Gallia salvus et
incolumis. Ecclesiae incipiunt reparari in Gallia. Futura
est ibi synodus generalis intra breve tempus; vocatur eo et
Beza; nam evangelici dumtaxat de reparandis ecclesiis in
illa synodo inter se consultabunt. Plurima alia ad te essent
scribenda; sed tempore excludor. Tu boni haec consulas, oro,
et valeas una cum domo tua.
Tiguri  12. ianuarii 1571.
Bullingerus tuus.
Salutabis consules, Pontasellam, d. Gregorium, Bonetum etc.
et alios nostros.
Ornatissimo viro d. Tobiae Eglio, Curiensis ecclesiae fideli
ministro, domino et fratri meo honorando et dilecto.
Chur.
