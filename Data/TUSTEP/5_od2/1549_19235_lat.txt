<nr>[19235]</nr>
<ae>Veit Kappeler an Bullinger</ae>
<od>Esslingen, 27. August 1549</od>
<vo>Autograph: Zürich StA, E II 356, 86.(Siegel...)</vo>
<dr> <dr>
<re> </re>
<tx>Omnem salutem per Iesum Christum, nostrum unicum servatorem.
Non dubito, frater in Chrsito multum observande, quin adhuc
omnia sint alva, integra, firma et consona apud Helvetios,
presertim qui Iesum Christum, filium dei, predicant, adorant,
confitentur ex toto corde et anima. Nos equidem cum urbibus tum
in rure valemus, vivimus concionamurque utcunque, quia sublata
nobis est gratia dei et omnis spes presentium ac futurorum. Ego
perveni ad fimiliam meam satis felici faustoque itinere, sed
languidus toto corpore ex nimia aquarum potatione factus ferme
omnibus membris meis contractus; sed revalui tantillulum ex
gratia dei.
^$Familiaritatem, humanitatem, hospitalitatem, lautissimas
refectiones ac summam munificentiam a vobis fratribus, senatus
consultoribus et a multis piis opidanis mihi indigno collatas
nunquam non possum esse memor ac summe gratus coram deo et
hominibus; multa tamen spero maiora ac meliora,si deus pater
voluerit, vobiscum cohabitare aliquando et commori.
^$Ego cum familia mea, dilecte frater, adhuc Eßlingę heremus ac
delitescimus in tuguriolo parvo laborantes di noctuque manibus
nostris pro miserę vitę nostrę sustentatione expectantes
vocationem, consolationem et redemptionem a deo et piis
fratribus, a corpore mortis huius et vivere in cęlestibus cum
Iesu Christo in eterna secula. Indies morior decies, quia foris
et intus pugne et terrores; omnia vergunt in deteriora; crescit
magis magisque apostasia et vanus idolorum cultus. Optimus
quisque quasi Paliurus. Omnia, quae contra evangelii
praedicationem a protervis hominibus perpetrantur, impune
abeunt; imminet nobis horrenda persequutio. Adsit nobis virtus
dei cum vera perseverantia ac constantia in fide, amen.
^$Rego igitur te, candide frater, et omnes in Chrsito fratres,
mei velitis esse memores in bonum. Si possum ex gratia dei, que
hactenus non fuit vacua et inanis, ecclesię dei prodesse, non
recuso labores neque hominum immanes minas abhorreo ubique
gentium. Attamen animus meus ut hominis est, satagit plurimum,
ubi gentium cum familia perhiemandum sit, et Christus admonuit
suos, ne fuga eorum in hieme fiat, etc. Quid plura! Dominus deus
meus rebus meis intricatis providebit largissime, procul dubio,
et omnibus, qui eum diligunt confitenturque, promisit; non
potest mentiri.
^$De statu ecclesię nostrę quid scribam, certi ac scitu dignum
nihil habeo, mi frater; omnia pendent sub moertis iudicibus ac
involutis iudiciis, sicut prius vobis fratribus, cum eram
vobiscum, enodavit.
^$Ioannem Brentium, D. Mathaeum Rutlingensem ac alios symistas
aiunt esse apud principem nostrum Urachię collapsam, imo non
recte a multis fundatam ecclesiam resarcire cupientes. Timeo, ne
minus sero incipiant, quia a multis horum statibus video et
experior resipiscentiam. Summa aliquos ecclesiis obtrudunt ac
subornant cathecistas cum prescripto evangelio: sic et sic
praedicabit etc. Stupor ideo et miracula sunt in terra nostra;
prophetę predicant mendacia, sacrificuli plaudunt manibus,
plebeia gens summe diligit etc. Iere. 8. cap. Illi cathecistę
nec audent sese salutari aut vocari ab hominibus parrochi neque
verbi dei concionatores, sed pedotribus. Ah, quid contemptius
verbo dei, satius nos nunquam natos etc. Princeps noster plurima
tentat agravata conscientia; sed timeo, pauca prestare poterit.
Cęsar, ut aiunt, cum filio sua adhuc agit in partibus
inferioribus Brußelię. Nov<>s et inauditas condere leges dicunt
et gravia hominibus imponere, onera et sic totum Romanum
imperium hereditario possidebit ac regnabit iure. Hec peccata
nostra et summa ingratitudo <...> erunt. o inclita Germania,
exaltata eo usque ad astra, deprimeris ac corrues, imo detrusa
usque ad inferos. Vobis Helvetiis ac omnibus nationibus
spectaculum facti et in certam admonitionem propositi nos bis
miseri Suevi. Hec sunt, mi frater, que te scire volui paucis ac
summam erga ecclesiam tuam ostendere charitatem atque
gratitudinem per cives nostros, qui iam nundinas Zurzianas
frequentarunt. Tu, si placet, ac summopere expeto, rescribito
per Christophorum Froschoverum, dominum meum observandum, ad
nundinas Franckfordianas, que iamiam in foribus sunt; habebit
certos nuntios Eßlingenses. Tu interim vale per Iesum Christum
cum tota ac sancta ecclesia tua et familia. Cupio salvos anima
et corpore, quotquot amant, timent veneranturque Iesum Christum,
filium dei viventis, presertim Pellicanum, Waltherum collegam
tuam Friesium, Zwinglium et inprimis Froschoverum etc.
^$Iterum vale.
^$Date Eßlingę 27. augusti anno 1549.
^$Vitus Sacellius tuus ex animo deditissimus.
<lz>[Adresse ...]: Pio ac docto Heinricho Bullingero, antistiti
Tigurino, fratri in Christo inprimis observandissimo, ad manus.
Meister Heinrich Bullinger zuͦ Zürich.

