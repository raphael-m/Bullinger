<nr>[36035]</nr>
<ae>John Jewel an Bullinger</ae>
<od>Salisbury, 10. März 1566.</od>
Zürich StA, E II 369, 138.
Ep. Tig. I, S. 93.
Orig. (Aut.)
S. Pl. in Christo. Etsi proximis his diebus ad te prolixe scripserim, reverendissime pater, tamen, cum occurrerent
quaedam, in quibus magnopere mihi opus esset iudicio tuo, non alienum me facturum arbitrabar, si iterum scriberem. Sunt
autem res eiusmodi, quas non dubitem te pro tua multiplici rerum omnium cognitione facile posse expedire.
1. Primum scire velim, ecquid christiani illi, qui hodie sparsim habitant in Graecia, Asia, Syria, Armenia etc., utantur
privatis istis missis, quae nunc receptae ubique sunt in papismo, quoque genere missarum, privatone an publico, Graeci
hodie Venetiis uti soleant.
2. Deinde, cum citetur interdum quidam Camotensis, qui in paparum vitam et insolentiam scripserit acerbius, quis ille
Camotensis et cuius ordinis et quorum temporum hominumque fuerit.
3. Postremo quid tibi videatur de concilio Germanico, quod aiunt olim celebratum sub Carolo Magno contra concilium
Nicenum 2. de imaginibus; sunt enim, qui confidenter negent unquam huiusmodi concilium ullum extitisse.
Peto a te per pietatem tuam, ne me insolenter putes facere, qui ista ex te quaeram, tam procul praesertim; tu enim solus
iam superes unicum prope oraculum ecclesiarum. Si ad proximas nundinas rescripseris, satis erit; id autem ut facias,
magnopere a te peto.
Iterum iterumque vale, reverendissime pater et domine in Christo colendissime.
Sarisberiae  10. martii 1566.
Tuus in Christo Io[hannes] Iuellus, Anglus.
Clarissimo viro d. Bullingero pastori ecclesiae Tigurinae, domino suo colendissimo.
