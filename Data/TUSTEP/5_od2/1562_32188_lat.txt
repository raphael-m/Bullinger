<nr>[32188]</nr>
<ae>Bullinger an Johannes Calvin</ae>
<od>Zürich, 31. Dezember 1562.</od>
<vo>Zürich StA, E II 342a, 444. / Orig.
(Aut.)Ep.Calv. 3888 (XIX, 606f)
S. D. Diu quidem excruciavit me fama incerta de capto Rothomago, quam tamen nimis veram esse timebam, quod felicia fere semper vana, infelicia certa esse soleant.
Nunc vero tantum me non conficit vera et crudelis illa narratio de truculentia plusquam Scythica in occupato Rothomago exercita et de optimo fratre nostro Marlorato ad foras templi suspenso.
O domine, usque quo? Nunc nova nos fama misere exercet; audimus enim Condensem credere Guysianorum blanditiis pacem offerentibus, cum prudentissimi
quique hoc tendere existiment ad interitum optimi principis Condensis et ad perniciem omnium per Galliam fidelium.
Dominum oro, ut dirigat Condensem et servet a malo.
Heri sparsus est rumor de pugna, in qua nostri vicerint; mox diversum affirmatur.
Domino rem committere cogor.
Ego pro iis, quae scripsisti per Linerum, maximas ago gratias et oro te imprimis, deinde Ionvilleum nostrum, ne unquam scribere desinatis.
Vix creditis, quantopere vestras literas desideremus et cum animi gratitudine accipiamus.
Non admodum firma nunc sum valetudine; attamen diu et multum perquisivi, quid habeam rerum tuarum; nam nihil perinde* [pereinde!) vellem, quam ut aliquid reponder[e]s* [responders!) Stancaro.
Sed fatigatus diligenti perquisitione nihil aliud inveni, quam quod in
praesenti mitto.
Oro autem, ut remittas; nam tua mihi communicata dudum remisi* [remissi!); tunc haec excribenda curavi.
Alia non habeo nec scio, quod unquam quicquam de Stancari rebus aliquid ad me miseris. 24. novembris electus est in regem Romanorum Maximilianus, coronatus  29. eiusdem.
Missa dicitur eo legatio Turcica, quae iactat Turcarum imperatorem auxilia laturum contra rebelles Galliae.
Ego mihi persuadeo illa conflata esse arte pontificis, imperatoris, Ferrariensis et Lotharingii.
Dominus dissipet consilia impiorum et servet invocantes nomen eius.
Vale una cum Ionvilleo et bonis omnibus.
Omnes nostri te salutant; saluta etiam fratres et symmystas omnes.
Tiguri  31. decembris 1562. Non relegi.
Salvus sit Trecius Polonus.
                                                                Tuus Bullingerus.
Adr.
vor 441:  Clarissimo viro d.
Ioanni Calvino, Genevensis ecclesiae fideli pastori, domino colendo et fratri charissimo suo.
^$Genff.
