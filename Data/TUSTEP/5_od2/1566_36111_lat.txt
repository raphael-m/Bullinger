<nr>[36111]</nr>
<ae>Bullinger an Miles Coverdale</ae>
<od>Zürich, 10. September 1566.</od>
Zürich StA, E II 369, 146.
Ep.Tig. II, S. 80f.
S. D. Credas sane, reverende mi in Christo domine et frater carissime, literas illas nostras non in hoc a nobis esse
scriptas, ut vulgarentur neque ut iis incendium apud vos in re vestiaria exortum augeremus, sed, si fieri potuisset,
extingueremus, id quod ex ipsis cuilibet patere, modo citra affectum candide legantur, arbitramur. Rem vestiariam
tractavimus solam; de aliis, de quibus nunc quaeri et contendi inter vos intelligimus, nullam disputationem instituimus.
At huc unice spectavimus, ut illis, quibus videbatur melius esse ecclesias Christi deserere quam vestibus illis uti,
persuaderemus consultius fore, si vestibus illis uterentur simul, et cum ecclesiis suae fidei creditis manerent etc. Sed
ne hoc quidem fratribus temere obtrudere voluimus, sed tantum exponere, quid nobis ea in re videatur fructuosius, ipsum
interim liberum relinquentes sequi, quod videatur optimum. Ceterum quando nunc intelligimus literas nostras eo rapi a
quibusdam, quasi omnes controversos inter vos articulos (quos tamen, quales fuerint, tunc, cum literas nostras
scriberemus, ignorabamus), scribimus ad viros aliquot pios atque prudentes, quorum auctoritatem in hac causa valituram
speramus, rogantes, in hoc sint toti, ne nostris ulli abutantur publicatis literis neve in comitiis ipsarum praetextu
sordes, ut ais, stabiliantur, sed fideliter potius laborent, sua ecclesiis libertas integra maneat fidelesque ministri
non vexentur et ecclesia Anglicana ab iis repurgetur, quae a verae religionis puritate sunt aliena. Orabimus interim
dominum, ut ipse res moderetur et hasce turbas feliciter sopiat dispulsisque contentionibus tranquillitatem ecclesiis
reddat.
Gratia domini Iesu sit tecum!  Salutat te d. Gvaltherus. Ora tu pro nobis dominum.
Datae Tiguri  10. septembris anno domini 1566.
Heinrychus Bullingerus senior, tuus ex animo totus.
Reverendo viro d. Miloni Coverdalo Anglo, domino meo colendissimo et fratri carissimo.
