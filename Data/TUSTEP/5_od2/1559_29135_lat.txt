<nr>[29135]</nr>
<ae>Francesco Lismanino an die Zürcher Geistlichen</ae>
<od>[Pinczow], 1. September 1559.</od>
<vo>Zürich StA, E II 371, 743. / Orig.m.aut.
Unterschr.
Wotschke, S. 95ff.
Quemadmodum in Polonica ecclesia bene instituenda cum ultro tum me hortante laborastis, charissimi fratres, ita vestra interesse iudico cognoscere, quibus pietatis incrementis eam dominus in dies locupletet, quibus item laboret morbis, ut ei et consilio et precibus vestris adesse possitis.
Hactenus pro temporum iniquitate satis foeliciter in ecclesiola ista elaboratum est paulatim prava removendo ac meliora surrogando.
Quod sane tam de doctrina quam de ritibus intelligi volo.
In disciplina
ecclesiastica plus quidem exigitur, quam obtineatur.
Est enim perdifficile liberos in ordinem cogere eosque huc atque illuc dispersos, quales sunt nostrae ecclesiae.
Quare cum hac in parte adhuc plurimum sudent veri pastores, rogate dominum, ut omnes suas oves flectat ad magni illius pastoris Iesu Christi obsequium, ne tam sermone quam piis et sanctis moribus sarmaticae ecclesiae coelestem philosophiam profiteantur.
Quoniam vero grex iste noster quibusvis luporum insidiis imo prędae ob
religionis libertatem patet, contendite a domino, fratres amantissimi, ut hanc suam vix solo emergentem ecclesiam a pseudoprophetis immunem atque illaesam servet.
Atque inprimis nobiscum aeterno patri per Christum gratias agatis, quod a pestifero Stancari dogmate nostros defendere dignatus est.
Stancarus haud ita pridem huc reversus explosam Nestorii haeresim renovavit, (quod et olim tentavit in Marchia atque Prussia et nuper in Transylvania,) Christi carnem a verbo sic dividens, ut in nostra
cum patre reconciliatione sola locum habuerit, quo pacto nudum hominem nobis pro mediatore constituit omnesque Arianae impietatis insimulat, qui in sua verba iurare noluerint cum interim ipse nulli plane coetui adnumerari velit.
Adeoque invaluerit istius impietas, ut coacta synodo explodenda fuerit, ne ullus in fratrum animis scrupulus inhaereret.
Ut autem noveritis, quale sit istius de omnibus ecclesiis christianis iuditium, accipite hanc chartulam famosam ab eo conscriptam et clam inter nos
excussam,<fn>Collatio doctrinae Arrii et Philippi Melanchtonis et sequacium, [Pińczów 1559] (Zürich StA, E II 371, 748-757). - Siehe auch dazu <a>Bèze, Corr.</a> III 87, Anm. 2.</fn> quam cum promulgasset, partim concremata sunt exemplaria, partim etiam asservata, ut ad vos omnes mitterentur.
Quamquam vero satis malo huic occursum videri potest, tamen virus tam impii dogmatis adhuc quorundam haeret medullis adeo, ut non incruentam victoriam ecclesia reportarit.
Quam ob rem foelicem et oppurtunam operam collocabitis cum huic ecclesiae tum orbi toto, si edito libello causam mediatoris ex professo explicabitis.
Interea, (sicut iam vos deprecatus sum,) quoniam
pr[a]esentia vestra nondum ob locorum intervalla nos iuvare potestis, precibus tamen et consilio adeste, quibus plurimum momenti inesse confidimus.
Dominus suo spiritu vos regat atque in sui nominis gloriam diu incolumes conservet.
Valete, amantissimi fratres.
Pinczoviae, ubi me dominus ecclesiae suae inspectorem constituit, tametsi humanis vinculis nondum plane sum liberatus, quanquam nemine infestante parum ad libertatem nobis deesse videatur.
Cal.
sept. 1559.
                                            Franciscus Lysmaninus vester.
Clarissimis viris dominis pastoribus sanctae dei ecclesiae Tigurinae, fratribus in Christo colendissimis.
