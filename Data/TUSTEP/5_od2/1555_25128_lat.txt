<nr>[25128]</nr>
<ae>Pier Paolo Vergerio an Bullinger</ae>
<od>Reutlingen,  22. August 1555.</od>
Zürich StA, E II  356, 665. / Orig.(Aut.)

Redeunti Bartholomeo cogor aliquid literarum ad te dare,
clarissime Bullingere; non tamen multa scribam, qui ille
coram narrabit, quid apud nos fiat. Ipsum audi, cui etiam
scripta quaedam dedi ferenda.
D. Lascus miserat ad me proprium nuncium e Frankfordia et
accuratissimis literis petebat a me, num mihi videretur
consultum, si ille Wormatiam proficisceretur, ubi aliquot
principes erant conventuri, atque ageret de concordia in
causa sacramentaria. Respondi mihi non videri tempus talis
vindemiae, quum uva nondum ematuruerit, quare destitit. Ubi
pestis deferbuerit Tubingae, scribit se venturum ad me, ut
per aliquot settimanas quaedam conferat. Ego vero complector
hominem tanquam aliquem e caelo missum, plurimum etiam in
tuam gratiam, imo scripsi ad illum me abs te scivisse, quid
pro me egisset in Anglia, si eo ire voluissem.
Ex regno Poloniae fere nihil aut omnino nihil boni. Vicerunt
pfaffi; destinatus est marschalchus ille legatus ad
antichristum, ut petat ab eo veniam reformandarum
ecclesiarum. Hoc quum illustrissimus princeps iturus ad
venationem inter prandendum mihi dixisset, respondi:
"Perinde est, ac si tu mitteres legationem ad apros et
cervos peteresque veniam venandi; quis enim nescit illos
negaturos?   De rege Boemiae multo melius speratur; res est
certa illum favere nobis. Dici auten vix potest, quam
ferveant plurimi in Carinthia, Stiria, Carniola, dico ex
primoribus. Hi sunt, qui petunt Novum Testamentum mitti ad
se Sclavice ac non  mediocrem pecuniam pararunt pro sumptu.
Illas provincias nunc diligentius colo; illic sum totus, qui
mihi videntur vere pii. Sed audi, Bullingere, deus ad me
misit hominem ex Delmatia, qui tota Biblia vertit Sclavice
ac propriis illius linguae caracteribus descripsit.
Thesaurus est; quare ubi dedero Novum Testamentum, quod nunc
in manibus est, convertum me ad laborem Bibliorum omnium ac
spero minime defuturum pecuniam; utor enim deo questore sive
thesaurario; annon divitem habeo? Dixi me pauca scripturum
et tamen vides effluere, ex abundantia scilicet cordis cum
meo Bullingero. Duo addam: venturus est aliquis ex
Locarnensibus ad me, ut equum advehat, quem Bartholomeo
commodavi. Quia ergo scripsi ad Sanlaurentianum, legatum
regis, dico, si quid literarum ad me voluerit, quas
Locarnensis nunc ad me afferat, ad te ut mittat; obsecro te,
si miserit, da tu illi, quem audieris venturum. Si
Bartholomeus voluerit literis operam dare, ego illi obtuli
per annum gratuitum hospitium sub meo tectu et spero me
diutius etiam daturum. Tu mihi eum commendasti; ecce,
quomodo illi sim affectus, et certe boni est ingenii ac mire
pius.
Pene ommisi, quod pluris est: ago senatui vestro, ago tibi,
ago omnibus symmistis gratias maximas pro Occhino recepto;
nihil potuit fieri commodius isti ecclesię Italorum.
Salvere iubeo tuos generos, d. Gvalterum atque reliquos
ministros. Orate pro me. Audi, quod praeterire non debeo:
Bezza vehementissime per literas conqueritur mecum, quod d.
Gribaldum iuverim. Respondi modeste ac inter alia ipsum
Gribaldum fecisse apud te confessionem
eius fidei tibique satisfecisse. Proderit te hoc scire, non
quod petam, ut sponte des hoc testimonium, sed si illi quid
petierint. Sunt certe boni; verum aliquando feruntur zelo
quodam (ut ita dicam) immoderato. Vale et salve.
Reuthlingeae  22. augusti 1555.
Vergerius.

[Auf d. umgekehrten Blatt, Rückseite:] Valde diu siluimus
uterque inter nos. Mei silentii fuit causa mora tam diuturna
d. Gribaldi; quum enim illum cotidie expectavi, ommisi
.....] Gestrichen; scheint der Anfang eines andern Briefes
(der nicht (abgeschickt) vollendet wurde?) zu sein.

[Adr. von andrer Hd.:)  Clarissimo viro d. Henrico
Bullingero, antistiti ecclesiae Tigurinae, fratri honorando.
                                                   Tiguri.

