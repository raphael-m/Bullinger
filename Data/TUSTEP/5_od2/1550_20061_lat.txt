<nr>[20061]</nr>
<ae>Franciscus Dryander an Bullinger</ae>
<od>Basel, 12. März 1550.</od>
Zürich StA, E II 366, 27. / Orig.(Aut.)
S. D.    Redditae mihi sunt literae tuae posteriores; sed
priores nondum vidi.
Suspicabar ita esse de Augustino, sicut scribis, sed non
possum satis mirari, si
laboriosus et strenu[u]s, quomodo tantum aeris alieni non
modo conflaverit, sed
etiam lapidaverit. Dixit mihi se in universum debere 400
florenos, quorum 300
posset habere ex domo vendita, pro reliquis 100 ego
spopondi, manere iam ipsi
supellectilia integra. Quod si ita est ac simul adhibeat
laborem et diligentiam,
sublevari poterit. Sed cupio scire, utrum nomina creditorum
excedant istum
numerum. Quaeso igitur, ut de hac re significes, quod scire
poteris. Mihi non
sunt eae facultates, ut possim hominem adopertum aere alieno
liberare; sed
alienis facultatibus, quae in manu mea esse possunt, si ille
sit in labore
strenuus, potero multum eum sublevare. Possem carere istis
molestiis; sed verus
affectus pietatis me movit, ut hunc miserum potius quam
alium non indigentem
vellem iuvare. Promisit se venturum ad laborem tribus
septimanis post festum
paschatis; quod si praestet, bene illi erit; sin aliter,
erit apud me perfidus,
et non capiar amplius eius commiseratione.
De rebus novis satis multa, sed pauca vera dicuntur. Fuit
hic pervulgata fama
ea, quam istic vagari dicis, Caesarem migrasse ad suos; sed
ille vivit et valet
et res magnas meditatur. Audio eum velle creare filium regem
Romanorum, quam ad
rem vel indixit vel indicat brevi commitia Augustae. Quomodo
autem aget cum
fratre, ignoratur. Pacem inter Anglos et Gallos ex Antverpia
accepi certo esse
constitutam; conditiones ignoro. De concilio quoque
celebrando aliqua mentio
est; sed erit mentio tantum. Papa meditatur esse effabilis
Caesareanis et
pulchre procedit; sed neuter alteri fidit, et arbitror
utrunque genus hominum
esse plenum imposturis. Venissem ego ad vos his feriis
paschatis, nisi fuissem
in expectatione meorum, quorum adventus differtur diutius
opinione mea, quod est
mihi permolestum. Si quid praeterea novi accipiam, tibi
communicabo. De
Augustini rebus scribes, quod abs te postulo, et hominem
admonebis, ut veniat
constituto tempore. Salutabis meis verbis omnes fratres.
Bene vale. Basileae  12. die martii 1550.
Tuus Franciscus Dryander.
[Adr. fehlt.]
