<nr>[22124]</nr>
<ae>Petrus Martyr Vermigli an Bullinger</ae>
<od>Oxford, 14. Juni 1552.</od>
Zürich StA, E II 359, 2892. / Orig.(Aut.)
S. D.  Scio quidem, vir clarissime atque mihi pluribus
nominibus observande, Iohannem, cum ad vos pervenerit, plane
ac fuse nuntiaturum esse, quid hic apud nos agatur. Quia
tamen sunt nonnulla, que minus habet cognita, communibus et
vulgaribus posthabitis ea solummodo scribam. Cum
Froschoverus iunior hac hyeme hinc discederet, ad te
scripsi, quidnam Londini eo tempore ageretur. Quid postea
successerit, sic habeto: negotium illud, quod bonis omnibus
optatum erat neque parum cordi regię m[aiestati],
non potuit ad umbilicum perduci; quare manent adhuc res
magna ex parte, ut antea erant, nisi quod liber seu ratio
ritumm ecclesiasticorum atque administrationis sacramentorum
est emendatus; nam inde omnia sublata sunt, quę
superstitionem fovere poterant. Cur autem cętera, quę
instituebantur, non obtinuerint, res pręsertim
sacramentaria obstitit, non sane quod transsubstantiationem
seu realem presentiam (ut ita loquar) vel in pane vel in
vino, quoniam deo gratia iam de his quoad eos,  qui
profitentur evangelium, non videtur esse controversia, sed
an gratia conferatur per sacramenta, hęsitatum est a
multis, et fuerunt nonnulli, qui omnino id affirmarunt et in
hanc partem voluissent decerni. Quod cum alii non obscure
viderent, quantum secum ea sententia importaret
superstitionum, principio quidem conati sunt omnibus modis
ostendere  nihilo plus concedendum esse sacramentis quam
verbo dei externo; nam utroque verbi genere significatur et
ostenditur salus nobis parta per Christum, quam percipiunt,
quotquot his verbis et signis credunt, non quidem vi
verborum aut sacramentorum, sed efficacia fidei. Quin
addebatur fieri non posse, ut sacramenta digne
perciperentur, nisi sumentes prius habeant, quod per illa
significatur; nam absque fide semper usurpantur indigne; at
si fide sint prediti, qui ad sacramenta accedunt, iam per
fidem apprehenderunt gratiam, quę nobis in sacramentis
prędicatur. Quorum deinde sumptio et usus percepte iam
promissionis est <gr>sjragis</gr> et obsignatio, utque
valent externa dei verba ad fidem sępe in nobis torpentem
et quodammodo consopitam suscitandam et recitandam, hoc
quoque idem sacramenta vi spiritu sancti facere possunt,
neque parum est utilis eorum usus ad nostras mentes
aliquando imbecillas de promissionibus et gratia dei
confirmandas. In pueris vero, dum baptizantur, quia per
ętatem habere non possunt assensum promissionibus
divinis,
quę fide . . . . . . . . . . . . ., hoc in eis efficit
sacramentum, ut condonatio labis originis, reconciliatio cum
deo et spiritus sancti gratia, qua per Christum donati sunt,
in eis obsignetur utque pertinentes iam ecclesiam
visibiliter quoque illi inserantur. Quamvis et his, qui
tinguntur, sive parvulis sive adultis multum boni atque
commodi accedere non sit negandum ex invocatione patris,
filii atque spiritus sancti, quę fit super eos. Nunquam
enim deus non audit fideles ecclesię suę preces. Hęc
de sacramentis constitui atque decerni voluissemus, ut purus
atque simplex illorum usus tandem restitueretur; sed
reclamatum est, et volunt multi atque hi alias non indocti
neque mali per sacramenta, ut aiunt, conferri gratiam neque
colunt concedere parvulos iustificatos aut regeneratos ante
baptismum. Sed cum ad rationes illorum venitur, nullę
sunt, quę non solutę sint et quidem facillime. Ex eo
tamen haud parva nobis movetur invidia, quod ab Augustino
prorsus dissentiamus et, si authoritate publica fuisset
probata nostra sententia, tunc, inquiunt, manifestissime
damnatus esset Augustinus. Quid plura? Non possunt homines
ab operum merito avelli et, quod magis dolendum est, id
fateri nolunt, suntque infinita semper impedimenta eaque
mutuo sibi succedunt, ut remorentur in dies divini cultus
restitutionem. Tante molis est puram veritatem in ecclesiam
revocare. At propterea non est desperandum; immo non parum
confidimus alias fieri posse, quod nunc minus fęliciter
successit. Habes de negociis ecclesię nostrę, quę te
non latere volui. Cętera, uti dixi, Iohannes referet,
quem
tib commendo plurimum; est enim modestus et pius. Apud nos
bene se gessit neque parum profecit in bonis litteris.
Rediit Londinum Byrchmannus, neque cum eo de libris adhuc
transegi; spero me post autumnum, si non fuero impeditus, ad
vos missurum librum meum de cęlibatu et votis monasticis
imprimendum, quo calumniis respondeo Smythęi. Doleo, quod
abs te diu litteras non acceperim; sed quoniam res
turbulentę sunt per Germaniam, ad me * (*a.R.:
fehlt ein non.) perferri non miror; at cum licuerit, non
intermittas (oro) aliquid scribere.
Vale atque pro regno Christi hic ampliando et propagando
enixe deum immortalem preceris et omnibus tuis symmistis
nomine meo salutem dicas, precipue Gvaltero, Bibliandro et
ante omnes d. Pellicano.
14. iunii 1552. Oxonii.
Tuus in Christo Petrus Martyr.
Pio atque clarissimo viro d. Heyrico Bulin[ger]o,
ecclesię
Tigurinę ministro fidelissimo.
                                         Tiguri.
