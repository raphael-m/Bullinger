<nr>[25084]</nr>
<ae>Wilhelm Farel an Bullinger</ae>
<od>Neuenburg,  4. Juni 1555.</od>
Zürich StA, E II  368, 339. / Orig.(Aut.)
S.  Per iuvenem, qui hic agit, pridem ad te dedi et existimo
te eas recepisse. Interea exerciti fuimus ab improbis, qui
doctrinam pietatis nobis evertere sategerunt, siquidem si
eorum error locum haberet, iustificationem, gratiam et ipsum
evangelium cum Christo oporteret sublatum, et pro
exaltatione dei hominem oporteret magnifieri. Invidia, qua
Calvinus, insignis Christi servus, laborat apud multos et
immerito, multum causę obfuit. Digni quidem sunt
adversarii, qui malam male agant causam, nec possum satis
mirari tantum ipsis favoris uspiam esse et eo ventum fuisse,
ut pręter veritatem et eos, qui pro ea egerunt et
steterunt hactenus, nulla offendicui habita fuerit ratio,
sed  magis quęsita fuerit occasio. Supra modum placuit in
hac causa Hallerus cum collegis, qui unanimes pro veritate
domini egerunt. Christum eis perpetuo adsit. Quid tandem
actum sit, non intellexi, cum nemo mihi aliquid indicavit,
licet non parum angar, ut taceam de Calvino, Vireto et de
piis aliis, qui ex animo student glorię  Christi, et ne
quid hostis quietum sinat, gravis rumor Tossani tantumnon
conficit, et nihil patet, unde consuli possit. Eo venit
improbus, ut parvi faciat innocentes damnare et omnia ex
arbitrio pervertere. Christus causam suam curet ac suis
adsit et miseros convertat. Quod piis Lucernanis contigit,
gaudio amaro nos perfudit; nam dolet, quod ita suis sint
pulsi sedibus quodque non potuerunt apud suos ecclesiam
habere et, quod coeperat dominus, ad finem illic perducere,
et tam caecos esse adversarios, ut non videant, quem
persequantur quodque se perdant et secum alios in
perditionem attrahere studeant; sed cum exaltatione agimus
gratias domino, quod constanter perseverarint et pergant
etiam hodie in doctrina pietatis, et cum audiremus ex
profligatis esse pauperes non paucos, mox, ubi audivimus
alibi curatum, ut pauperibus subveniretur, hortati sumus
ecclesiam nobis commissam ego et collega; ut pauperum omnes
essent memores, quod ex animo audierunt et, nisi fallor, tam
ex hospitali tam ex iis, qui singuli dederunt, inventum fuit
176 lib. sunt tantum capitatorum Sabaudicorum existimo
circiter 37 coronatos. Pręfectus, ut pius est, suas
partes
egit, non solum hanc urbem hortatus est, verum etiam omnes
huius ditionis et ex animo cupit pauperibus consultum, et
quantum nosse potuimus, nostri cives sese promptos sunt
testati cuperentque liberalius esse piis consultum, nec puto
fratres cessasse in agro, quin sedulo admonuerint, ut omnes
effectum facerent. Quid impetrarint, non mihi
indicatum.Valde mihi placent hęc initia, quę utinam
viam
aperiant sanctis collectis, ut sanctis, qui vere agent,
subveniatur. Cum fratres ego convenire non possim neque
hęc ecclesia ob diversitatem linguarum, quam peperit
nobis peccatum, tu
propter Christum pro nobis eos convenies rogabisque, ut boni
consulant hanc tenuitatem intelligantque pii plus habere eos
sancti affectus, quam testentur manus. Et ut nos illis
gratulamur fidem et constantiam, ita precamur, ut
plenioribus repleti donis sancti spiritus crescant et
perseverent in omni benedictione domini, cupimusque sanctis
fratrum precibus commendari apud dominum. Ex paucis potes
intelligere omnes, qui hic agimus, ex animo piis bene velle;
si conarer affectum multorum tibi aperire, nescio quando
absolverem. Unus pręfectus multas impleret chartas.
Rumor,
qui passim percrebuit de ultione domini, quę manet impios
omnes, super immani portento Maria Anglicana, spem nobis
fecit sublato diro monstro propitium Christum daturum
gladium potestate quoque pectori christiano, quod det
operam, ut non ad pontificem eatur pro venia impetranda et
eo agnoscendo capite ecclesię, cuius sane est, sed
malignantium, ut maligna de malis testata est ac
testificatum studuit, sed ipsum Christum pro viribus studeat
invocari et veniam suppliciter a tam clemente servatore
flagitari verumque et solum ecclesię caput agnosci et eum
solum audiri.
Si per foeminam velit dominus a morte liberatam absolvi,
quod per . . . coeperat, agemus gratias domino, qui non
nostra intueatur peccata, sed unigenitum et ea, quę
pertulit in carne pro nobis, et non solum benigne in Anglia
agat, verum etiam cum omnibus, quibus tantam fecit
illuscescere lucem, ut plene pervideamus, quę nobis
evangelio offerantur et dantur, ut maiore fide, reverentia
et cultu ea excipiamus, teneamus et servemus et grate
datorem summe colamus et inter nos ita agamus, ut idem
dicentes et sentientes omnes, in Christo unum omnes facti in
pace, concordia et veritate uniti magis et magis glorię
Christi et propagationi evangelii studeamus, ut tandem
Christum ubique regnantem omni impietate exterminata
cernamus. Vale, vir integerrime, et diu, quod facis,
peficere stude in ecclesia domini, cui te servet Christus
incolumem et tuos. Cupio collegas salvos in domino, ne
pręteream sanctum senem Pellicanum, Habium utrumque
patrem
et filium. Servator omnes benigne istic protegat.
Pręfectus te salvum esse iubet et collega Christophorus
et qui civibus pręsunt. Neocomi  4. iunii 1555.
Tuus totus Farellus.
Clarissimo Christi servo Henricho Bullingero, pastori
eccelsię Tigurinę quam fidelissimo, insigni pietate et
pari eruditione prędito, fratri et symmystę quam
charissimo.
                      Tiguri.
