<nr>[21014]</nr>
<ae>Wolfgang Musculus an Bullinger</ae>
<od>Bern, 13. Januar 1551.</od>
Zürich StA, E II 359, 2877.
S. D.   Ad communes literas rescribit, opinor, dilectus
compater meus d. Hallerus, compater in domino charissime.
Ostendit nobis principia rerum magnarum, quae iam in Saxonia
tentantur. Orandus nobis dominus est et privatim et publice,
ut conatibus afflictorum in extremis necessitatibus
constitutorum adversus antichristianorum impietatem et
improbitatem virtute spiritus sui adesse velit et ecclesiis
suis pro sua infinita providentia consulere. Alioqui motus
isti iam non medebuntur horum temporum malis, ut magis
intolerabilem sint allaturi rerum omnium perturbationem et
exacerbationem, nisi adiuvemus gratia et auxilio dei.
Nec cogitandum est vestris sicuti nec nostris res vestras
nunc minus agi quam aliorum. Periculum imminet prorsus
communi; si male cesserit istis, qui nunc vitam et omnia sua
in periculum exponunt, videbimus confestim incendii huius
flammas nostris imminere parietibus, id quod clementissimus
pater avertere dignetur. Verum de his non est opus, ut
prudentiam tuam admoneam. Videndum nobis est, ut sic
sapiamus, ne pietatis et charitati fraternę desimus.
Domino te cum tuis omnibus, compater in Christo charissime,
commendo. Salutem omnibus dominis ac fratribus isthic et cum
primis uxori honestissimae et liberis. Domus mea adhuc satis
est per gratiam domini tranquilla, quamvis pestis nonnihil
hactenus sedata denuo nos invisere coeperit. Rursus vale.
Bernę 1551.  13.  ianuarii.
W[olfgangus] Musc[ulus], tuus compater in domino totus.
Praestantissimo theologo m. Heinrycho Bullingero, compatri
suo in Christo longe charissimo.
Tiguri.
