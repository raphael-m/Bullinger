<nr>[38055]</nr>
<ae>Johannes Haller an Bullinger.</ae>
<od>Bern, 2. Juni 1568.</od>
Zürich StA, E II 370a, 398. / Orig. (Aut.)
S. Intellexisti ex literis Abrahami nostri, colendissime
domine et pater, me per aliquot des ab urbe nostra abfuisse.
Itaque per ipsum tibi remisi ea, quę ad me miseras, et
pro iis ago tibi gratias. Iam reversus sum ex balneo, in quo
lavare non statueram, nisi me mox ita comprehendisset, ut
sine periculo illud relinquere non potuerim. Quam illud mihi
profuturum sit, adhuc ignoro; certe parum firmus adhuc sum
defluxionibus ex cerebro continuis omnia mea interiora
infestantibus. Spero tamen subinde de melioribus; fiat
voluntas domini. Heri excessit apud nos e vivis optimus et
cordatissimus vir d. Claudius a Madiis, unus ex praecipuis,
qui non modo doctrinae puritatem amare et defendere, sed et
Gallicis artibus se opponere pro virili nunquam desiit.
Itaque eripit dominus nobis seniores et cordatiores;
succedunt Thrasones, qui nec religionem nec rempublicam, sed
privatas tantum emersiones quaerunt. Sed haec in sinum tuum;
nolo mihi cum illis multum esse negocii, nisi quantum
officii mei ratio requirit.      Ex Geneva multo iam tempore
nihil habemus. Mense praeterito foedus, quod cum illis
habemus, novo iuramento utrinque confirmatum est pro more;
nam singulis decenniis prima dominica maii hoc fieri debet.
Non audio, an dux articulos propositos recipere velit. In
ipsis alias mora non esset.         Caeterum nec ex Gallia
etiam quicquam habemus; alius pacem procedere affirmat,
alius negat. Capitanei Friburgenses redierunt et amiserunt
suorum non paucos; non valde triumphant.     De Inferiori
Germania varia referuntur: principem Auraniae Mastrichum seu
Traiectum Superius et aliquot alias iam cepisse urbes; sed
non constat hoc. Transiit his diebus hac quidam Hermannus
Modet, missus ab ecclesia Belgica, quę in Anglia nunc
agit; is mira nobis retulit, quomodo miseri illi exules sine
ullo respectu communis istius calamitatis in Anglia inter se
tumultuentur, et quod maximum est, non in doctrinae
negociis, sed tantum in rebus externis et adiaphoris,
praecipue an susceptores<f1>Paten.<fe> baptismo sint adhibendi necne. Hoc
quidam volunt et accommodant se constitutionibus episcoporum
Anglicorum, alii nolunt et ecclesiae libertatem habere
volunt, quasi vero haec ecclesiae libertas sit nullis parere
ordinationibus. Fuit hic Genevę; sed cum literas non
attulerit, noluerunt illi eius propositionibus respondere.
Itaque hic quoque nihil proponere nec Tigurum proficisci,
quod alias statuerat, voluit; sed recta hinc Heidelbergam
abiit. Alias nunc nihil habeo, nisi quod tibi tuisque
omnibus salutem et incolumitatem precor. Salutant te nostri
omnes. Audio te fuisse in Küngßfelden; utinam vobiscum esse
potuissem! Debueras progredi, donec hucusque venisses.
Habuimus hic Sultzerum, quamvis ego tum domi non fuerim;
vulpecula haec non desinit insidiari nobis.
Steigerus est Münsingę. Mülinensis, Diesbachius,
Gravenriet et Manuel te salutant.
Bernae  2a iunii 1568.
I[ohannes] Hallerus tuus.
Clarissimo viro d. Heinrycho Bullingero,  Tigurinae
ecclesiae pastori fidelissimo, domino meo honorando et
compatri charissimo.
