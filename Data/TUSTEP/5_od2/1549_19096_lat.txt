<nr>[19096]</nr>
<ae>Florian Susliga an Bullinger</ae>
<od>Basel, 2. Mai 1549</od>
<vo>Autograph: Zürich StA, E II 367, 31-33</vo>
<dr>Wotschke, S. 15f.</dr>
<re> </re>
<tx>
Omnia mea officia quam possum officiosissime defero. Mirabilem et nunquam satis
prędicandam divinę providentię benignitatem tibi expono, qui tum maxime
res meas curat, cum in pessimo statu videntur esse et quae mihi plane
impossibiliter visa sunt, ea acciderunt. Ad vallem Ęni cum intentus eram
itineri, ecce tibi adolescens recta Tigurum ad me proficiscens cum literis binis
polonicis unis latinis. Agnovit me non satis quidem cito sed tamen probe, promit
et offert literas, ego perterritus hęsi, dubitabam, num mihi legendę
essent. Quid multa apud te? Intellexi ex illis literis, depositas esse pro me
literas multas Antverpię paenultima Januarii et, ut ego suspicor, etiam
fortasse pecuniam. Aliqua etiam de Polonia percepi, sed omnia ego ex literis,
quę sunt Antverpię, melius intelligam. Subito itaque mutavi sententiam,
iterque institui Antverpiam, frustra enim iam contenderem Venetias. Ea statim ad
te, colendissimum amicum meum, duxi perscribenda. Famulus, qui mihi obtulit
literas, primum me quęsiit Argentinę adhuc sub finem Februarii, Venetiis
didicit me instituisse Berna Tigurum iter, autores noluit dicere. Mi domine
Bullingere colendissime, ego bene spero, totum me deo committo. Omnia tibi
diligentissime perscribam. Ad d. Ioannem a Lasco statim proficiscar, ubi primum
accepero meas literas.
Te oro atque obcecro, scribe [ad] eum copiose de omnibus tuis rebus et me
diligenter ei velis commendare. Plurimi enim facio tuam autoritatem. Ego vero
ita me totum tibi commendo, dedo atque in manus trado, ut de me tibi id
persuadere possis quod de infimo famulo, siquidem in te Christum ipsum spirantem
agnosco et suspicio. Pro immensis beneficiis tuis, quibus me affecisti, ne,
obsecro expectes, ut tibi verbis agam gratias, re ipsa comprobare volo, ingrati
enim animi crimen horreo. Pecuniam tuam quam primum potero absque ulla
proscrastinatione mittam ad Ioannem Hervagium. Tuę pietatis erit non moleste
ferre, si non statim mittitur, certe in me nulla mora erit. Impotentiam animi
mei apud te celare non possum. Postquam veni Basileam (idque fere citatis equis,
nam reliqueram famulum cum meo equo, qui me sequitur) incidi in colendissimum
pręceptorem meum Guillelmum Plancium, de quo coram multa contuli. Nihil
potuit iucundius accidere, nihil opportunius, utinam habeam illum virum comitem
in Poloniam; sed de his satis. Venio nunc ad illud scriptum pro ecclesia dei
contra Interitum. Si possum apud te impetrare, Henryce observandissime, ut
aliqua adiiciantur contra illam bestiam purpuratam et satellitem eius Carolum!
Iam enim habeo hominem, qui pręlo mandaturus est. Epistolam magnam constitui
pręfigere, in qua volo demonstrare nullam gentem adeo stultam et temerariam
fuisse in suscipienda religione ad tempus. Nolui quicquam audere absque tuo
sanctissimo consensu. Perscribes igitur et de hac re et de aliis ad me
diligenter mittesque literas aut ad Myconium aut Munsterum, inde Argentinam
perferentur, post ad me fideliter curabuntur. Aut enim mihi pereundum aut
aliquid in Christi adoranda ecclesia pręstandum. Et postquam hic liber magnis
sumptibus imprimendus est, cuperem impietatem Hieroboę suis coloribus
depingere, qui idola iterum non solum in templa lapidea et lignea, sed in corda
hominum, habitacula spiritus sancti, inducere conatur. Expecto igitur tuas
suavissimas literas. Bucerus, audio, iam in Angliam pervenit, utinam curent,
quę sunt Christi. Magnam spem concepi ex ea quoque re, cognovi enim plurimos
libros in sacris a Polonis coemptos, nulli pecunię parcitum est, et intelligo
de libris neothericorum, tu melius ex Froschovero intelliges.
Copiose ad te omnia perscribam, sed certa. Plura ad te scriberem, sed non vacat
prę magnis negociis et hęc admodum festinanter (fenestinanter oder
fruest.) scripta boni et aequi consules. Ut tuam erga me benevolentiam perpetuam
esse velis, vehementer te rogo. Etiam atque etiam vale, vir clarissime et
amicissime. Deum ęternum pręcor, patrem domini nostri Iesu Christi, ut te
ecclesię suę quam diutissime servet incolumem. Orationi ecclesię me
commendo. Iterum vale.
^$Basileę 2. Maii ante diluculum 1549.
</tx>
<un>Tuus famulus obsequentissimus Florianus Susl[iga].</tx>
<tx>Rozicz a Varßa: Polonus subscripsit.
^$Rogo te, integerrime et
doctissime Bullingere, insulsitati literarum mearum ignosces,
exciderunt enim, nec ipse scio quo pacto. Tamen malui eas ad te
dare, quam nihil dare. Non solum enim te valde diligo, sed et
valde amo.</tx>
<lz>[Adresse:] Clarissimo et doctissimo viro domino
Heinryco Bullingero, summo pastori ecclesię Tigurinę, amico
observandissimo.
<tx>Darunter von Bullingers Hand: "Florianus Polonus, insignis
impostor."</tx>
