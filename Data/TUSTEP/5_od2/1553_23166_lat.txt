<nr>[23166]</nr>
<ae>Agostino Mainardi an Bullinger</ae>
<od>Chiavenna, 3. September 1553.</od>
ZÃ¼rich StA, E II 365, 312f.
Gr. I,  S. 318f.
Salve in domino Iesu, vir clarissime. Quod ad te pluribus
mensibus non scripsi, nonnulla causa fuit, quam alias a me
accipies; nunc autem, quoniam temporis angustia pressus
succincte et quam brevissime scribere cogor, hoc tantum in
presentiarum scire te volo: videlicet Vergerius, ut
audimus, imprimi curat cathechismum quendam Tiguri et
dedicare vult ecclesiis Vallis Telline insciis ministris
illarum ecclesiarum. Cathechismus is est, quem habuit a
Ioanne Brentio. Tu vero, vir dei, per viscera Christi Iesu,
si pacem ecclesiarum nostrarum amas, noli consentire, ut
nomine ecclesiarum nostrarum quicquam imprimatur, nisi
ecclesie nostre consentiant. Ait Vergerius se nolle
ministrum evangelii agere vel esse ex nostris; si ex nostris
esse non vult, cur suos cathechismos nostro nomine ecclesiis
vult obtrudere? Nunquam fuit nobis pax, postquam vir hic in
his regionibus fuit. Hoc nihilominus verbum sit apud te,
tametsi verissimum et quod forsan utile esset a pluribus
sciri; tibi nunc soli scribo et verum scribo coram deo.
Mitto ad te cathechismum priorem intitulatum: "Fundamentum
religionis christiane ad usum Vallis Telline." Vide autem tu
in ea parte, ubi de cena domini tractat, et illic reperies
hec verba in lingua vulgari Italice scripta: "Cena domini
est sacramentum sive divinum signum, in quo Christus offert
et dat electis suis corpus suum et suum sanguinem in pane et
vino et certificat eos, quod ipsis sunt remissa peccata et
quod ad eos spectat regnum eterne vite." In confessione
preterea illustrissimi ducis Vitembergensis circa finem in
peroratione ait sibi placere summam illius confessionis,
quasi de summa doctrine christiane non sit sententia de cena
domini, et illic addit: "Tametsi nonnullis ex nostris non
placeat unus articulus", et loquitur de cena domini. Innuo
tantum et ostendo locum; vide tu, ubi loquitur de se ipso,
qui eam confessionem e Latino in vulgare Italicum vertit.
Cum reprehenderetur a nobis, quod eo cathechismo et
huiusmodi suis libris, quos in vulgus spargit, ecclesias,
que in pace sunt et veram sententiam tenent de cena domini,
perturbaret, imo libros evulgaret, qui contrarium eius
doctrine, quam in nostris Federibus concionatus est,
tenerent, ait se fuisse interpretum, non assertorem.
Respondimus illi se esse assertorem in eo cathechismo,
quoniam vult recipi ab ecclesiis. Demum se correcturum
recepit eam partem de cena domini et denuo curat, ut
imprimatur Tiguri. Imprimat, quod volet, modo nulla de
nostris ecclesiis fiat mentio, ne videamur consentire suis
cathechismis. Habemus nostros cathechismos vestro conformes;
nollumus alios nostro nomine inscriptos. Rogamus igitur te,
vir dei, ut non permittas, in suis cathechismis de nobis
fieri mentionem. Eat in nomine domini et non amplius nobis
sit molestus. Memineris quoque Celium, qui hic adest et
omnia vidit, vera ad te scripsisse, neque mireris, quod tam
libere de homine loquor. Si omnia scribere vellem, opus
esset magno volumine, et certo scias, quod invitus hoc
dicam; verum cura nostrarum ecclesiarum, quas semper vir hic
perturbavit, me cogit, ut huius hominis mores apud te solum
traducam. Nec plura. Bene vale in domino Iesu et ora deum
pro nobis. Alias quieto animo ad te scribam. Claven[n]e,  3.
septembris 1553.
Augustinus Mainardus tuus.
