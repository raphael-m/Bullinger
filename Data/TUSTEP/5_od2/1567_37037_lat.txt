<nr>[37037]</nr>
<ae>Hercules von Salis an Bullinger</ae>
<od>Chiavenna, 25. April 1567.</od>
Zürich StA, E II 365a, 756. / Orig. (mit aut. Unterschr.)
Saepius a pluribus tuo nomine salutatus, mi Bullinghere
charissime, facile colligere possum nullas te in has
regiones literas mittere, in quibus mei memoriam honorificam
non habeas. In qua tua benevolentia, ut tibi gratias ago
infinitas, dominum oro, ne unquam tui obliviscatur in die
illo. Hispani in Italia plures dicuntur esse, plures etiam
expectantur ad adventum ducis Albani; quo vero sint ituri,
nemo adhuc rescire potuit. Hoc pro certo tibi ausim
affirmare: papae, Hispano et Gallo optime convenire. Quo
vero tendunt eorum consilia, nisi contra Christi regnum,
quis nesciat? Turcha, ut ferunt, qui nuper ad nos Vienna
venerant, inducias per decennium fecit cum imperatore. Id
vero an certum sit, nescio; sed in dies filium meum Rodolfum
ab imperatore expecto. Is nos de omnibus his certiores
reddet. De quibus et aliis omnibus ab illo aut undevis certi
facti vos admonere non gravabor.
Vale interim et dominum tuis precibus, ut mihi semper adsit,
solicitabis. Salutabis etiam meo nomine illustrissimos et
magnificos dominos urbis praefectos. Saluto domesticam tuam
ecclesiam. Dominus benedicat tuis sanctis laboribus.
Amen.
Datum Clavennę die  25. aprilis 1567.
Hercules von
Salisis, üwer alizit.
Clarissimo viro ac patri piissimo domino Henricho Bulingero,
ecclesiae Tigurinae fidelissimo ministro.
Tiguri.
