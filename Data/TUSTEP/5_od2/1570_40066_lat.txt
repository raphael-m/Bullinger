<nr>[40066]</nr>
<ae>Bullinger an Tobias Egli.</ae>
<od>(Zürich), 28. Juli 1570.</od>
Zürich StA, E II 342a, 599. / Orig. (Aut.)
Graub. III, 204f. R.
S. D.   Si quando miseris literis Catarinae tuae inscriptas,
libenter meis coniungam et, si quando dabitur opportunitas
mittendi literas in Poloniam, ut inde in Transsylvaniam
transferantur, curabo, ut bene curentur, quantum ego quidem
potero.   De rebus Galliae quae habui, communicavi; alia non
habeo, neque interea aut alia aut plura accepi. Mirum est
omnia tanto contegi solentio; fortassis aliter res habent,
quam nonnullis probetur. Recte facis, qui ex d. praeposito
aliquid semper expiscaris. Poterit hic plura caeteris habere
ex Italia. Si vero Veneti occupassent Peloponesum, quam nunc
vocant Moream, egregie factum esset; verum rem tantam vix
ausim sperare, praesertim cum dicatur classis Turcica
excubare ad Euboeam, quam vocant Nigropontum. Erumpent
tandem, vereor, et confligent. Consignationem rerum
Polonicarum a te remissam iterum accepi. De Brunnero primum
a te audio vocatum esse in Durgaviam per Gregorium ab Ulma.
Miseret me hominis non indocti atque utinam modesti! Marius<f1>Möhr.<fe>
dimissus est, quod visus sit parum commodus ad docendam et
ducendam iuventutem. Si functionem aliquam apud vos fuerit
consequtus, opto illi animum tractabilem et tranquillum.
Miraris, quid factum sit cum ducissa Wirtembergensi. Dicam
brevibus: Venit Badam lavandi gratia, duxit secum suum
concionatorem m. Baltazarum Bidembachium, qui in eius aula
verbum dei annunciavit. At Badenses missis legatis
inhibuere, ne pergat concionando contra publicam delinquere
pacem. Obtemperavit et singulis sabatinis diebus transiit
Künigsfeldam, ubi audivit verbum dei. Cum vero pararet
discessum, Badenses ab ipsa mulctam exegerunt 200 fl. Quod
cum questa esset per literas apud amplissimum magistratum
nostrum, per praetorem nostrum vel proconsulem Badensibus
significavit, ne principi hac re facesserent negotium; se
totum hoc negotium in se suscepturos et responsuros in
proximis Helvetiorum comitiis. Sic dimissa recta ad nos
venit, magistratui gratias egit. Excepta est autem
honorifice et benigne et persoluti omnes, quos hic in urbe
nostra fecerat sumptus. Deducebatur equis suis circiter 50.
Benignissime hoc accepit et postera discessit. Also sind die
5 Ort komlich lüth gägen frömbden und heymschen. Sed omnium
rerum finis et vicissitudo.
De comitiis Spirensibus nihildum hactenus comperti. Varii
sunt rumores, a quibus scribendis libenter abstineo.
Bene vale cum omnibus tuis. Saluta nostros ordine omnes et
gratulare nomine meo d. Carolo etc.
Ocyssime  28. iulii 1570.
Bullingerus tuus.
Dem wolgelerten, frommen und getruwen h. Thobia Eglin,
pfarreren zuͦ Sant Martin ze Chur, minem lieben herren und
bruͦder.                         Chur.
