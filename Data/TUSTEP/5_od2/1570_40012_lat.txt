<nr>[40012]</nr>
<ae>Richard Hilles an Bullinger.</ae>
<od>London, 6. Februar 1570.</od>
Zürich StA, E II 369, 157.
Ep.Tig. I, S. 124ff.
D. Henrico Bullingero, viro doctissimo amicoque suo
charissimo Richardus Hill(l?)is S. P. D.
Haec mea sunt, vir eruditissime, quibus mortuo nostro
Iohanne Abelo tuas ad me 14 martii proximi pręteriti
literas pervenisse, unaque cum illis epistolam a d.
Rod.Walthero 17 eiusdem mensis unam, ambabus ad me in
absentia Iohannis Abeli predicti conscriptis, ad meas manus
allatas intelligas. Quam ego ob causam illas et aperui et
perlegi literas, literasque cum libris, de quibus in eisdem
mentionem feceris, ad quos direxeris dedi. Iulii preterea
literas 16 martii anno 1569, quedamque opera seperatim
obligata ad d. episcopum Sarisberiensem, episcopum Eliensem,
episcopumque Wigorniensem, et ad dominum Antonium Cokum
consignata, nec nonnullos ad eorum quemque libellos, (quos
cum codicibus tradi curavi prefatis hominibus,) accepi. De
quibus omnibus te cupio certiorem facere. Tua etiam
epistola, 24 augusti data, est mihi reddita: cumque mihi in
eadem et de literis a te ad alios tradendis, ab iisque ad te
alias transmittendis, videris agere, ut Abeli amici nostri,
qui in domino mortuus sit, ideoque iam beatus laboribusque
liberatus, quos in hoc seculo vivens passus sit, (haud
dubito,) vice utar; ego eadem quam potero optime lubenti
animo faciam. Quod ad scripta illa, quae meis praedictis
alligata significes, ipsa ego quam primum ad manus meas
allata erant ad reverendos episcopos aliosque viros
eruditos, ad quos consignaveras, detuli. Dolebat autem
certo, cum ex tuis perspexissem, quae ad Iohannem Abelum
miseras, te, quamvis in vesica nullis cruciabaris calculis
(sicuti ille), perturbatum tamen eodem morbo in renibus, ita
ut a die Sti Martini ad 14 martii  60, quorum aliqui
maiusculi fuerint, calculos evacuaveris. Gaudeo tamen tibi,
quanvis aegerrime illo egretudinis genere laboraveris,
tantam patientiam a divina providentia fore impertitam, quam
in finem remansuram a deo imprecor.
Duos ante annos literas unas ad te misi, quarum materiam ex
epistola per quendam ad d. Christoferum Montium
Argentinensium scriptam verb[atim] extracterim, qua certior
fiebat de inferioris Germaniae, precipueque de Antverpiae,
statu parum ante ducis de Alva adventum. Quarum literę
secundas ad nundinas quatrigesimales in anno 1568, in
literis meis ad te inclusas, (ut ea alicui bibliopolae
Tigurino traderentur quo ad te transfer[r]entur,) misi. Quas
quidem literas ad d. Christoferum Montium, quia in tuis 24
augusti, anno 1569, ne verbum quidem de illis feceris,
a[m]issas potius quam ad te apportatas suspicor, ideoque
earum secundas in ista mea includo epistola. Cum vero
scribis literas istinc ad te, si mea opera ad d.Christoferum
Montium adducentur, ad te absque dubio adventuras,
reverendum illum Londinensem episcopum Edmundum G. si eius
utar auxilio, multum in illis ad praedictum dominum
Christoferum Montium convehendis posse, raro mihi in
istiusmodi rebus posse prodesse. Ego etenim sepissime, quo
tam ad doctorem Christoferum Montium, cum ad te,  eorum
scripta transfe[r]rentur, illis, quamdiu licebat literas per
inferiorem transmittere Germaniam, auxilio fore solebam.
Nunc tamen per integrum totum annum ne literas quidem ullas
ad viros aliquos doctos per inferiorem Germaniam, quae in
superiorem Germaniam Helvetiamve importarentur, ne ibidem
apperirentur, misimus; ita ut, necessitate coacti, ut
literae Hamburgum convehentur curamus. Quapropter, donec
haec inter reginam serenissimam nostram Hispanięque regem
iamdudum exorta controversia cessaverit, et te et predictum
d. Christoferum Montium perpaucas instinc, preterquam a
nundinis Franckfordiensibus, literas accepturos opinor.
Gratias tibi ago quod mihi nova, quae et apud vos in
Helvetia et in finibus Gallię ad Helvetiam spectantibus
erant, designaveris. Hic vero nulla iam existunt nova, de
quibus certo scribam, preterquam quod duo comites, videlicet
Northumbriae et Westmartiae, (ut abhinc aliquot ante dies
audisse te existimo,) quos regia maiestas mense decembris
proximi preteriti coram honorabilibus suis consiliariis
sistere iussit, ut seipsos suspectione conspirationis ab
illis preconsultate adversus religionem et fidem per sacras
scripturas probatam, et ex aucthoritate reginę nostrę
sęrenissimę  10 abhinc annos ad minimum aeditam,
purgarent, bellum suscitaverunt, ipsique cum aliquot reginae
subditis episcopatum Dunelmensem, cui Pilkinton episcopus
prefuit, incolentibus, quos una ad prelium incitassent, quam
impie arma ceperunt. Reliqui tamen subditi in aliis regionis
partibus insigni dei gratia, ut decebat, in offitio
manebant; pacem colaerunt, et in eadem sub dei et reginae
imperio pie vixerunt. Illique qui prope episcopatum
Dunelmensem habitaverunt, nobilibus illis viris, quos regina
miserat, in supprimendo isto tumultu officium prestabant. Ac
ita comites illos duos totumque eorum exercitum prosequuti
sunt, ut comites ipsi equitesque nonnulli qui illos
comitabantur in Scotiam fugam ceperunt, ubi a domino Iacobo
gubernatore et a nobili quodam de Humeis nuncupato vi capti
sunt; ita ut brevi in Angliam adducentur, spero, condigna
etiam ibi pena, quę eorum facta postula[n]t, plectentur,
non dubito. Dum dicti in armis erant impium conatum
defendentes, communionum non solum mensas deiiciebant, sacra
biblia dilacerabant, libros pios dilaniabant, et homilias
impressas pedibus conculcaverunt; sed impiam etiam missam,
ut pro viventibus et mortuis sacrificium, rursus erigerunt.
Et quo melius fictam suam pietatem tegerent, cruces
insigniaque quaedam quorundam sanctorum, quos patronos suos
et defensores esse crediderunt aut commentiti sunt fore,
inter arma extendi fecerunt.
Quod ad amicum nostrum d. R. Waltherum, cum Ioh. Abelum
orabat, ut sibi quantum pannus Anglice cariseus in Anglia
valeat; quotque ulnas Germanicas continebat, istis meis oro
intelligas, cariseos nostros diversorum pretiorum
diversaeque longitudinis existere; communes autem et
crassiores 28 vel 30 ulnarum Franckfordientium vel
Argentinensium sunt, valetque eorum quisque circa 8 vel 10
coronatos Gallicos: et uniuscuiusque dicti panni carrisei
nuncupati infectio sive tinctio in glasto duos coronatos
Gallicos cum dimidio sive 3 constabunt.
Priusquam has literas sigillassem, allata sunt nobis pro
certo nova, predictum dominum Iacobum, Scotiae gubernatorem,
a nobili quodam de familia Hameltonum tormento quodem
(Germanice byxe vocato) percussum et occisum.
Vale in Christo Iesu, mi domine colendissime, qui semper te
servet! Amen. Londini, sexto die februarii, anno 1569,
secundum computationem ecclesiae Anglicanę.
Tuus, R. H[illes.]
Doctissimo viro, domino Henrico Bullingero, amico mihi
charissimo, dentur literae.
Tiguri.
(NB. .. ... f. 158  -  Kopie .. .. .. .)
