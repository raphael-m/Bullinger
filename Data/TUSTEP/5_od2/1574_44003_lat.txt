<nr>[44003]</nr>
<ae>Johannes Haller an Bullinger.</ae>
<od>Bern, 18. Januar (1574).</od>
Zürich StA, E II 370, 186. / Orig. (Aut.)
S.  Ego vicissim tibi quoque faustissima quaeque comprecor
et opto, ut tibi hic
annus cum multis insuper aliis faustus eat. Quod me attinet,
clementius excipior
ab hac hyeme quam a superiore et videor mihi bene valere,
dummodo munus meum
qualitercunque obire possum. Dominus in illo me confirmet!
Si quid illi de me
videtur aliud, ecce in manu illius sunt omnia mea; utatur is
istis ut pater ad
suam gloriam et meam salutem. Novi nos hic nihil habemus.
Ferebatur Middelburgum
ab Aurangianis esse captum; nunc audimus diversum. Conventus
habetur Gaii, quod
est oppidum primarium ex illis, quae duci Sabaudię a
nostris est redditum.
Agitur ibi de pacificandis cum Allobroge Genevensibus; multi
dolum subesse
suspicantur. Ferunt enim Albanum Dolam in Burgundiam
venturum. Id quid
portendat, alii aliter interpretantur. Ad istum conventum
missi sunt ambo
consules et quaestores ambo; illi fortassis referent secum
aliqua. Ex Gallia ad
Andelotium et Colignios venit nuper nobilis quidam, sed
nihil singulare refert,
nisi quod Mombrunius adhuc sit in armis et quod passim
rursus nobiles suas
habeant conciones; quod etiam delectus sit habitus et
designati duces, capitanei
et signiferi atque decuriones pro Hugenothis, ut, si vis
aliqua maior ipsis
intendatur, rursus possint arma sumere. Regem conventum
ordinum atque statuum
regni talem habere velle, ut secum habeat quater mille
instructos equites. Ad
talem conventum neminem velle venire; nunc hunc, nunc istum
locum designari; sed
omnia plena esse insidiis atque perfidia.
Steigerus de suo vino hoc anno nihil vobis mittit, quia
exiguus fuit in iis
locis vini proventus; deinde, quod crevit, adeo est
austerum, ut eum pudeat
quemquam de illo honorare, praesertim cum sciat vos abundare
veterno/a et boni
vini copia. Rogavit ergo me ante discessum suum, ut illum
apud vos excusem.
Mittet autem vobis aliquot selectos caseos ex his, qui apud
nos habentur nobiliores.
Diesbachius consulis vices gerit et te amanter salutat, sic
etiam Hagenbergius,
Zehenderi, Frischingi, Witenbachii, socer cum omni nostra
familia. Saluta etiam
tuos omnes meo nomine. Bernae in die natalitio, scilicet 18.
ianuarii, qua
compleo quinquagesimum primum aetatis meae annum et
ingredior quinquagesimum secundum.
Tuus I[oannes] Hallerus.
Misit his diebus quidam amicus meus ex marchionatu
descriptum literarum tuarum,
quas ante biennium fere ad me scripsisti; sed cui eas
tradideris, ignoro. Illę
nescio ubi aut a quo sint apertae; suspicor tamen id factum
in academia illa
Helvetica, unde ad illum exemplar descriptum pervenit. Id
tibi mitto, non ut
animum tuum vulnerem, sed ut videas, quales habeamus amicos
et quę sit
multorum fides et quam necessarium sit, ut cauti simus in
literis hincinde invicem mittendis.
Clarissimo viro d. Heinrycho Bullingero seniori, Tigurinae
ecclesiae pastori
fidelissimo, domino suo honorando et compatri charissimo.
