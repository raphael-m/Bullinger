<nr>[20170]</nr>
<ae>Johannes Comander an Bullinger</ae>
<od>Chur, 29. Juli 1550.</od>
Zürich StA, E II 365a, 486f.
Gr. I,  S. 172f.
Gratiam et pacem a domino per Iesum Christum. Literas tuas
per affinem meum
accepi, colendissime Bullingere. Audaciam nostram accusas et
non immerito.
Primum me excuso: Ioanni Tscharnero, cum Bernam pergeret,
commendaveram, ut
tecum ageret, num hoc auderem, scilicet filiolam mittere;
ille post reditum
literis respondit sese negotium hoc expedivisse et quod
possim filiam mittere.
Pręcor igitur, ut ignoscas proterviae meae. Pro fratre
Ioanne Blasio quid
scribam? Lachrimas profundere dolor cogit; ad Christum
migravit 18. iulii cum
damno et moerore magno totius ecclesiae nostrae relictis
quatuor liberis ex
duabus uxoribus. Ex prima supersunt Paulus et Titus, ex
altera masculus
anniculus et puella aliquot hebdomadarum. Pro Tito rogamus
dominus consul
Haimius et ego, ut contineatur Tiguri usque ad id temporis,
quo ad chirurgum
veniat; fideiubemus nos ambo uterque in solidum, quo te
indemnem servabimus.
Caveatur tamen, si fieri potest, ne aes alienum extra
ordinem vel clam
contrahat. Vestes habet domi; sed ex morbida domo iam illico
non sunt
accipienda, ne contagio alios inficiat; si de ducato tantum
superesset, ut
indusium unum aut alterum comparare posset. Ne ęgre
feras, charissime frater,
quod te tam graviter urgemus. Necessitas et calamitas
obruerunt nos; sevit
pestis crudelissime. Pro nobis orate ad dominum, ut mitius
nobiscum agat. Tam
elegans iuventus virorum et mulierum, iuvenum et virginum
peste tanquam turbine
rapitur, ut miserendum sit. Per dies decem decubui et ego,
sed non graviter, et
per dei misericordiam revalui ab hoc morbo. Deo gratias ago.
De filia mea peto
scire, quomodo se habeat et apud quem diverterit et quod sit
illius nomen, ut
literas ad illum mittam, ne te quottidie fatigem. Non
mittatur ad scolas, sed
doceatur fila ducere (das sy wol lerne spinnen); nam vestrae
matronae nostras in
hac arte plurimum superant. Vinum illi perparum dedi,
peracta cęna vel prandio
actis gratiis haustulum dimensum dedi. At nunc vellem, ut
bis in prandio vel
cęna potaret, maxime per augustum, ne aliena et
inconsueta aqua illi febres
moveat aut causa alicuius ęgritudinis sit. Indusia duo
comparet illi matrona,
apud quam conducta moratur. Cum meliora tempora sese per dei
gratiam obtulerint,
mittam illi vestes. Vale, vir charissime.
Ex Curia,  29. iulii 50. Saluta meo nomine pios fratres, et
orent pro nobis.
Tuus ex animo Ioannes Comander.
Clarissimo viro m[agistro] Heinricho Bullingero, Tigurinae
ecclesiae episcopo,
domino et fratri suo observandissimo.
Meister Heinrichen Bulli[nge]r.
