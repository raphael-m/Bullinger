<nr>[18137]</nr>
<ae>Oswald Myconius an Bullinger</ae>
<od>Basel, 21. Juni 1548</od>
<vo>Autograph: Zürich StA, E II 336a, 290 (neu: ...)(Siegel....)</vo>
<dr>Ungedruckt</dr>
<re>Regest</re>
<tx>S. Visus est nobis Maynardus vir bonus, sincerus et
boni exempli, quamobrem testimonium contulimus, quod nimirum
vidisti. Alioqui erant in confessione, quę nonnihil nos
moverant, quę et exposuimus; attamen, quia sanus in ipso
animus cognitus est, et quę moverant, non ita magni erant
momenti, ut veritati derogare possent, arbitrati sumus,
senium illud non esse amplius perturbandum, postquam ab
adversariis stultissimis fuerat perturbatum satis antea.
Verum credo, quod omnia tibi exposuerit abunde, quę cum
ipso transegimus.
^$Nova sunt: Cęsar iniunxit electori Brandenburgensi et
Mauricio, ut Magdeburgum obsideant, et iam Mauricius huic
expeditioni necessaria parat. Is cognita Cęsaris
voluntate diem non expectarat, sed nocte intempesta abiit.
Comes Burensis cum exercitu versus Frisiam Superiorem
dicitur proficisci, ut eam ditionem et Bremensem Cęsari
subiiciat. De Constantia intellexi ex Constantiensi
vehementer eam esse anxiam, quod Cęsar Interim istud
conatur obtrudere, quod vult, ut pfaffos recipiat, quod
civitatem vult domui Austrię prorsus patere quodque
pecuniam satis petit magnam. Rumor praeterea venit ad
Argentinenses (id quod ad me scripserunt heri Theobaldus
Nigri et Gallus quidam nobilis) Helvetios omnes communi
consensu auxilium illis et defensionem contra Cęsarem
obtulisse; verum idne sit annon, tu nosse potes. Fertur et
illud rumore: ad kalendas augusti Cęsarem statibus
comitia nova indixisse Argentinam; quod si verum, periit
Argentina. Praelegit his diebus Caelius Angelos novo praelio
fudisse Scotos una cum Germanis missis a Gallo et Boloniam
Novam captam et evangelium continenter capere augmentum. De
tyrannide Cęsaris in religione et Ferdinandi in politia
Germanię ipse nosti; graviora nunquam audivi; opus est
multis et devotis precibus.
^$Iudicium tuum peto de concionibus 15 Michaelis suffraganei
pro restituenda missa, imo de bono missę. Quęso te, ne
illo me prives. Mihi videtur hominem versipellem non semel
loqui contra conscientiam suam. Videtur et illud: eundem
congessisse bonam partem Interim Cęsariani. Qui has tibi,
ut tandem finiam, reddit, M. Heinrichus Pantaleon est; anno
superiore decanus fuit academię nostrę facultatis
artium, diaconus D. Wolfii. Amare videtur me; propterea et
ipsum redamo. Nunquam fuit Tiguri; voluit vos invisere et
adloqui. Tu, si quid in eum contuleris, mihi contulisti.
^$Vale in domino cum tuis, cum Gvalthero, Pellicano et
Ottone. Dimisi nuperrime per studiosum Tigurinum, qui hic
deposuerat mores bachantium, literas ad Blaurerum mittendas;
quęso, certiorem me reddas, an acceperis. Vale iterum.
^$Basileę 21. iunii anno 1548.
<un>T(uus) Os(valdus) Myconius.
<lz>[Adresse] D. Heinricho Bullingero doctissimo,
Tigurinorum antistiti, fratri in domino observando suo.
