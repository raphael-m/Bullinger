<nr>[22039]</nr>
<ae>Johannes Haller an Bullinger</ae>
<od>Bern, 11. Februar 1552.</od>
Zürich StA, E II 370, 162. / Orig.(Aut.)
S.  Non mihi occurrit modo necessaria aliqua scribendi
materia. Silent modo omnia. Ex Gallia nihil habeo, nisi quod
magna omnium rerum illic fertur esse caritas, metuuntque
simul omnes, ne maior per bellicos illos tumultus sit
futura. Expecto, quid tu nobis des novi de Tridento, item de
Mauritio, an verum sit, quod fertur ad Cęsarem esse
profectus, item quid cum Magdeburgensi Tiguri sit actum,
quid tibi videatur de illis etc. Audio etiam de quibusdam
insidiis tibi et d. Gvalthero paratis; nihil tamen certi
expiscari possum* (* a.R.: possim?); alias te admonerem; si
quid est, fac, quęso, me certiorem. De Blaurero fertur
etiam, quod Bielnis Constantiensem instituerit disciplinam,
publicam poenitentiam et mulctam quandam pecuniariam, si non
de singulis familiis singulis concionibus singulę
intersint personę. Metuo, ne quid nimis; non sic lego
Christum vel apostolos fecisse. Tanto maior erit hypocrisis,
quę tandem erumpit, sicut Constantię factum esse
videmus. Necdum tamen probe de his omnibus instructus sum;
ubi fuero, significabo tibi. Has literas, quęso, primo
quoque tempore ad d. Vergerium mittas; expectare eum eas
anxie sat scio. Vale. Salutat te Musuculus* (* a.R.: klein
geschr.!) cum suis omnibus; familia item mea tibi tuisque
omnibus salutem multam dicit, quos ex me quoque salutabis.
Pestis hic recrudescit aliquantum. Bernae  11. februarii
1552.
(Unterschrift fehlt.)
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri unice colendo.
Zürich.  M. Heinrych Bullingern.
