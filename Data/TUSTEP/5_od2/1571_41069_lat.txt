<nr>[41069]</nr>
<ae>Albert Hardenberg an Bullinger.</ae>
<od>Emden, 15. August 1571.</od>
Zürich StA, E II 345, 450. / Orig. (Aut.)
Si valetudo mea integra esset, libenter multa ad te
scriberem, clarissime vir, tam vix per literas de salutare,
quod ipsum non auderem, nisi iam plurimis inde annis tua
mihi humanitas perspecta esset. Neque enim desii meminisse,
qua tu me benevolentia exceperis, cum ab episcopo Coloniensi
(in cuius tunc eram fide) eram in Helvetios missus, ut
addiscerem rationem et usum verę religionis. Postea
quoque
aliquoties nos mutuis literis invisimus; sed deus me iam ita
exercuit, ut nihil omnino possim, eoque mihi gratum fuit,
quod presentium lator Fredericus Conradus mihi iter ad vos
suum indicavit, avidum alioqui te salutandi, antequam hinc
abeam. Nam ex ipsomet poteris exacte rescire, quae sit ratio
valetudinis meę, certe talis, quod nichil mihi
expectandum
sit nisi sepulchrum. Itaque dicendum cum illo: Disco et
compono, quae mox depromere possum. Quae etiam sit ratio,
quae calamit[at]es et miseriae huius ditionis; ex ipso
audies, et omnino quae languidum istuc et vix semivivum
corpus non patitur me perscribere. Interim gratias ago deo
meo, quod te et alios bonos viros post me relinquam, qui
labescenti ecclesię opitulentur. Ego iam rude donatus
ferior neque sperare ausim me posthac ecclesię ullam
operam utilem navaturum; sed fiat voluntas domini, in cuius
voluntatem me totum reclinavi. Ora dominum pro me misero
peccatore et in deo bene vale.
Ex Embda  15. augusti 1571.
Albertus
Hardenbergius tuus ex imo pectore.
Clarissimo viro domino Heinricho Bullingero, pastori
ecclesiae Tigurinę in Helvetiis, patri suo et amico
inprimis colendo, ad suas ipsius manus.
Darunter v. Bull.s Hd.: "D. Alberti Hardenbergii literae ex
Frisia."
