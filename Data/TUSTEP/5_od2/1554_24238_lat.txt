<nr>[24238]</nr>
<ae>Pier Paolo Vergerio an Bullinger</ae>
<od>Straßburg, 14. November (1554).</od>
Zürich StA, E II 356, 736. / Orig.(Aut.)
Tuus, mi Bullingere, est mihi autor, ut scribam nunc; nam
praenunciavit de nuncio et impulit ad scribendum valde
officiose. Valeo dei benignitate, tametsi in magnis sim
laboribus neque habeam hic mea commoda, quae alibi soleo.
Multa hic potui per hosce 40 dies absolvere partim et partim
inchoare, quae omnia visurus es. Constitueram fere usque ad
natalem domini hic haerere; sed revocor in ducatum cogorque
adire, etiamsi passim saeviat pestis. Utinam mihi tuus esset
animus saltem hac in re et non formidarem eam! Si quis me
quaerat, erit illi nunciandum de meo reditu Tubingam,
quamquam illic non diu sum futurus. Illuc tamen veniat, qui
me vult; nam saltem meos inveniet. Iterum fama fert futura
comitia, et puto ego futura tandem. Sed aliud etiam fama
fert non sane laetum nuncium: invalescere persecutionem in
Anglia et Philippum tentare foedus cum principibus aliquot
et episcopis Germaniae. Destruat deus eorum consilia!
Pecunia missa huc a duce nostro adhuc n....... *  (* d.
Schluss d. Satzes fehlt unten an d. Seite.)
Si egomet istuc hac hyeme non venero, m[ittam] procul dubio
unum ex meis, qui nonnulla istic agat et quidem brevi mittam
aut brevi veniam ipse. Salvere iube generos atque omnes
fratres. Communices, velim, has literas d. Laelio, cui
salutem plurimam a me. Argen[torati]  14. no[vembris].
Vergerius.
Clarissimo viro d. Henrico Bullingero, antistiti Tigurino,
fratri honoratissimo.
Tiguri.
[Unter d. Unterschrift ist ein Zettel (zu dies. Brief
gehörig?) aufgeklebt:]
"Oro te, mitte Catalogum haereticorum brevem illum, in quo
te scilicet praeter-
miserunt, atque una mitte tuam epistolam, quam ad me
scripseras de eo."
