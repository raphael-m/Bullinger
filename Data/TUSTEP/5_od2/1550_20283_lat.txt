<nr>[20283]</nr>
<ae>Alexander Schmutz u. Johannes von Ulm an Bullinger</ae>
<od>Oxford, 16. Dezember 1550.</od>
Zürich StA, E II 369, 82. / Orig.(Aut.m.aut. P.S. von
Joh.v.Ulm oder ganz von ihm geschrieben.)
Tuus in me amor singularis meaque in te item perpetua
observantia merito
postulant, ut gratum me tibi ac memorem exhibeam; nam quod
studium mihi tuum,
operam ac laborem humaniter praestitisti, veterem tuam in
meum patrem
humanitatem ac benevolentiam salvam adhuc et integram esse
libens agnosco.
Quare, quum tuo officio plurimum adiumenti meis rebus
studiisque consulatur,
meum erit, quoniam id referre nunquam potero, perpetuo eius
tanti beneficii
meminisse. Sed utinam eam mihi facultatem aliquando concedat
deus, ut possim
hunc meum in te animum re potius quam verbis declarare;
officio quidem meo ac
studio dignitati tuae nunquam sum defuturus. Id iam, quod
unum absens et possum
et debeo, salutem tibi et incolumitatem vitae pręcari non
desinam; tu contra,
velim, amantissime pater (quem enim hoc nomine rectius
appellem, non habeo), in
ista erga me benevolentia perseveres ac librum, quem comiti
Warwicensi
descriptum te ais, per me et Hupperum, cui princeps nihil
non in gratiam tuam
facturum se est pollicitus, offerri sinas. Egit quidem
Hupperus cum comiti
accepitque optimum responsum; verum ex eo tempore ipsum ea
de re non est
allocutus, ita ut nihildum sit confectum. Tu vero,
amantissime pater, libri tui
oblatione rem omnem facillime ad exitum perduces, modo per
me ac Hupperum comiti
curetur offerri; quod ut velis te tam rogo quam quod
vehementissime. Oxonii  16. decembris 1550.
Tę amplitudini deditissimus Alexander
Schmutz, in Christo filius.
Scriberem ipse ad te, si non plene de omnibus rebus te iam
bis fecissem
certiorem et iam hac nocte in duabus difficillimis
quęstionibus hic in
collegio mihi esset respondendum. Literas principis brevi
accipias simul cum
meis. Titulum Warwizensis hunc habeto: Iohanni Dudleo,
vicecomiti Lysse',
comiti Warwizensi, hospitio regio praefecto et consiliario.*
(*Hiezu a.R.: "Non
appellatur Heinrichus Cudleus, ut quondam falso mihi
dixerant, sed ut iam
scripsi.") Tute ipse satis, opinor nosti, marchionem comiti
honore et dignitate
superiorem. Igitur Dorcestrię principem principio pones,
cuius titulum ipse
nosti hic esse: Heinricho Grayo marchioni Dorcestriae,
domino Ferrers de Gruby,
Herington, Bonvyl et Aschle, regio consiliario.
Eternum vale, vir
optime idemque doctissime. Salutat te Thomas Caius, urbis
huius (archigrammateus)
<gr>arcigrammateuv.</gr>  Festinans Oxonii.
Iohannes ab Ulmis t[ibi] d[editus].
Doctissimo humanissimoque viro d. Henricho Bullingero,
domino et patrono suo
charissimo.
                               Tiguri.
