<nr>[34125]</nr>
<ae>Johannes Haller an Bullinger</ae>
<od>Bern, 11. August (1564).</od>
Zürich StA, E II 370a, 554. / Orig.
(Aut.)
S.  Scripsi heri ad te.
Interea vester ille cursor citato cursu venit; nam  9a augusti Tiguro discedens  10a eiusdem mensis circa coenam hic fuit.
Audimus
tumultuari adhuc Svitenses; oramus autem dominum, ut eas compescat.
Redibit hic ad vos quoque festinanter; ideo plura non possum nec etiam multa habeo, nisi
quod Beza ad te scribit de foedere illo Gallico.
Scis, quantopere illud urgeat et quibus conditionibus; interea ostendit regem non velle separatos nos habere
articulos a reliquis Helvetiis; posse quidem nos privatim aliquas conditiones praeservare, praesertim ut salvum maneat edictum ipsius de libertate doctrinae
evangelicae.
Ego vero metuo, ne fiat nobis quod Schmalkaldicis, ut, dum res sacras politicis istis foederibus coniungere volumus, amittamus et puritatem
doctrinę et libertatis quoque magnam partem.
Veniet hodie Friburgum mareschallus quidam Galliae huius rei gratia, cum illi cum magno apparatu obviam
procedent.
Veniet idem propediem ad nos; nam et hic multus pro illo fit apparatus.
Metuo itaque, ne peregrini illi volucres a synceritate et simplicitate
doctrinae et disciplinę nostrae tandem nos abducant.
Cupio interea piis in Gallia optime consultum; sed dum in homines nimis speramus et carnis auxilia
quaerimus, amittimus auxilium divinum.
Scio nostros hac de re tecum agere; sed tu pulchre dissimulas.
Oro ergo, ut mihi tuum iudicium significes; opus enim nos,
si ullibi, praesertim in hac re coniunctos esse, praesertim cum Beza tantopere utrisque instet.
Bene vale.
Saluta uxorem, liberos, generos, amicos.
Bernae  11. augusti, hora 12. meridiana.
Hallerus tuus semper.
Clarissimo viro d.
Heinrycho Bullingero, Tigurinae ecclesiae pastori fidelissimo,
domino meo et compatri summe semper observando.
M. Heinrych Bullingern zuͦ Zürich.
