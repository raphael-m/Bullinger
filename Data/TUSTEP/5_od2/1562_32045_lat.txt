<nr>[32045]</nr>
<ae>Bullinger an Johannes Calvin</ae>
<od>Zürich, 29. März 1562.</od>
^&x (Hier zweiter Teil des Briefes / Anfang folgt erst nach dem Brief von Fabricius an Bullinger vom 27. März 1562.) ! ^&x{
De conditionibus liberi concilii tua legimus in coetu fratrum nec improbare possumus.
Nihilominus quaedam conscripsimus et ipsi missuri ad te prima quaque opportunitate; conferimus adhuc ea de re cum magistratu nostro.
Interim mitto ad te libros 2 de conciliis a me vulgatos anno superiore; is liber est, quem accusarunt Quinquepagici in publicis comitiis dira mihi minantes.
Sub finem dissero de conditionibus concilii liberi.
Praeterea mitto ad te brevem expositionem etc.; illa est, de qua iam
agimus cum magistratu.
Nolui eam publicari; de qua re plura forte proximis scribam literis.
Adieci his responsiones principum et reipublicae Argentoratensis recusantium concilium Tridentinum, si forte existimes ea prodesse posse in Gallia.
Procedit alioqui concilium pertinaciter; sessio 1. habita est 26. februarii.
Decretum est, ut libri haereticorum una cum condemnationibus scholarum inspiciantur, deinde vocentur in concilium haeretici, ne postea queri possint damnatos esse non auditos.
Alia decreta est sessio 14. maii.
Omnino persuasum habent in concilio mittendos interea ex Gallia legatos in concilium, qui et ipsi sint nos condemnaturi.
Nisi vero obcertas c[aus]as Bernates sententiam de synodo mutassent, non puto eam
esse authoritatem meam, quae mutationem persuasisset, neque vero ego illis vel suasi vel dissuasi quicquam.
Ad Hallerum tamen scripsi epistolam, qua meum ei de synodo exposui iudicium ac inter alia, si non sit spes concordiae, satius esse abstinere a congressu, ne gravis ex eo offensio oriatur, si infecta re et animis distractis discedamus.
Interea consilium dedimus, quod tibi et cordatis non displiciturum confidimus, ac spero amplissimam illam rempublicam curaturam ea, quae facient ad gloriam
dei..
Ego quantum potui, obstiti, ne vocaretur Castalio, et puto impetrasse, ne vocaretur.
Ego non despero de religionis syncerioris propagatione et defensione per magistratum istum.
Oremus dominum, ut benedicat ei et nobis.
Haec celerrime scripsi in die resurrectionis domini, cum iam iterum mihi concionandum esset.
Bene vale cum omnibus fratribus et domo tua.
Doleo sane tantum moerorem tibi ex privignae delicto obvenisse; dominus consoletur te et liberet te hac molestia.
Scis, mi frater, quid Davidi, viro secundum cor dei, evenerit.
Dominus Iesus benedicat tibi.
Salutant te fratres, singulariter autem mei omnes.
Cupide tuas expectamus literas de rebus Galliae.
1562.
                                                             Bullingerus tuus.
Clarissimo viro d.
Ioanni Calvino, Genevensis ecclesiae fidelissimo pastori, domino suo colendo et fratri charissimo.
^$Genff.
