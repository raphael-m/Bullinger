<nr>[20096]</nr>
<ae>Johannes Blasius an Bullinger</ae>
<od>Chur, 29. April 1550.</od>
Zürich StA, E II 365a, 492.
Gr. I, S. 164f.
S. D. P.  Recht geliepter her und bruͦder, ich würdt
bewegt üch in klags wyß
anzuͦzeigen, was sich in disen tagen zuͦtragen hat, als
namlich unsers des
yetzigen bischoffs halben. Wie er nun bischoff ist worden,
hab ich sin election,
die mich besonder erfröudt hat, üch und minem Paulo
zuͦgeschriben. Dasselbig
schriben hat min Paulus, als ich acht, anderen studenten zu
Basel zeiget, und
ist im also der brieff von handt und in d'hendt des
bischoffs widersächer
komen. Dieselbigen habendt disen brieff gen Rom dem papst
und den cardinälen
wider den bischoff zeiget, vermeinent hiemit in luterisch
zuͦ sin probieren, und
hand yn hieruff gen Rom py der peen 500 ducaten citiert. Der
brieff lud, wie ich
noch in dechtnus hab, also: "Episcopus noster mutavit vitam
cum morte, cui
successit quidam, quem episcopus una cum canonicis pro
Lutherano proclamavere.
Iuvenis est nondum olęo papistico unctus; speramus eum
nihil contra deum
meditaturum" etc. Nun acht ich, der bischoff und die sinen
werdint sömlichs hoch
zürnen; vermein aber ich, hiemit nüt verhendt han. Ich acht
wol, sol er ynen dem
bruch nach schweren, sy werdent im vil ander puncten in eid
binden etc. Und ist
hieruff min fründtlich pit, wellend mir raaten, wie ich mich
hierin halten sol
und disen handel verantwurten etc. Raptim, Curie,  29.
aprilis, anno 1550.
Ioannes Blasius tuus ex animo.
Prestantissimo viro d. Bullingero, ecclesię Tigurinę
antistiti fidelissimo,
d[omino] et fratri suo observandissimo.
