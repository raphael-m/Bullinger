<nr>[24012]</nr>
<ae>Simon Sulzer an Bullinger</ae>
<od>Basel, 12. Januar 1554.</od>
Zürich StA, E II 336a, 361. / Orig.(Aut.)
Ep.Calv. 1896 (XV, 5f) Exc.
S.  Cupio sane te rescire omnia, quae mihi aliunde
significantur, mi Bullingere, quia ita te velle intelligo et
mutuum id officium liberaliter officioseque pręstare. Ex
Bavaria accipio episcopos consilio deliberato principem suum
aggressos multisque argumentis persuadere conatos, ut
religionem synceram hincinde suppullulantem in suos seu in
herba suffocet et Hispanicam inquisitionem toti ditioni
inducat, restitisse aut admodum Ottonem H'einrichum
principem illustrissimum et pie et solerter privatis
hortatibus apud cognatum suum eamque iniecisse remoram, ut
boni omnes sperent a persecutione crudeliore sibi principem
Albertum temperaturum esse, quanquam id illi effe'cerint
artibus et autoritate, ut non leviter procursus religionis
eo in ducatu impediatur, experturi aliquando, quanto suo
malo in lapidem offensionis impegerint. Neque interim
desinit dominus excitare, qui in propagando Christi regno
nihil sibi reliqui faciant.
Brunsvicensis ad sua rediit, reliquit tamen valida admodum
post se praesidia parum etiam fidus erga episcopos
confoederatus, ut quorum nidos insedit aliquot non temere
sineque negocio eiiciendus. Feruntur tamen esse in
procinctu, qui longius progrediendi audaciam reprimant.
Ioannes Fridericus, illustrissimus Saxoniae princeps, domi
est valetque commode, nisi quod mirum in modum dicitur
crassescere, ut periculum sit, ne ob aesitate nimia
oppressus diu superesse non possit. Fama est multa aureorum
millia a Brunsvicensi illi imperata solvere coactum nisi
ditionem suam ferro et igni voluisset vastatam; tanta est,
proh dolor, omnia pro libidine agendi et quelibet invadendi
licentia.
De Genevensis ecclesiae statu cupio, si quid habes,
cognoscere; nam etsi Farellus scribat feliciter procedere
religionis negocium, tamen, cum non scribat, quibus
rationibus sopita sit semel mota tragoedia, in metu sum, ne
non bene confirmatis rebus sint paulo post motus eosque
prioribus excitaturi homines maleferiati, qui et prioribus
causam dederunt. Si quid ergo prior acceperis, fac, obsecro,
prima quoque occasione resciscam; idem enim et ego vicissim
praestabo. Bibliopola Parisinus nondum venit nec facile
invenero ante nundinas Francfurtenses, cui literas
pecuniasque committam; quare quid de iis agendum sit, tuam
sententiam expectabo.  Vale.  Basileae  12. ianuarii anno
1554. Saluta tuos omnes meo et symmistarum meorum nomine.
Tuus Sulcerus.
Viro praestantissimo d. Heinricho Bullingero, ecclesiae
Tigurinae antistiti, domino et fratri colendissimo suo.
Gan Zürich.
