<nr>[25074]</nr>
<ae>Wolfgang Musculus an Bullinger</ae>
<od>Bern,  6. Mai 1555.</od>
Zürich StA, E II   360, 201. / Orig.(Aut.)
S.  Forte fortuna a lectione mea domum reversus, compater in
domino charissime, incidi in bibliopolam Arowensem, cuius
opera ad hoc uti placuit, ut  Romanos meos ad te mitterem.
Ille pro humanitate sua illam libens praestitit. Mitto
igitur, quod iamdudum misissem, si commoda aliqua ratione
licuisset. Oro, ut animum fratris magis quam donum ipsum
respiciens, quicquid hoc est meae erga te gratitudinis, boni
consulas. Si quid inter legendum, quod limam postulat,
deprehenderis, vel corrigas ipse vel mihi significes.
Domum tuam spero per gratiam domini salvam esse et inoffenso
cursu pergere in statu commodo ac tranquillo. Mea quoque
eiusdem gratia non habet incommode. Statum ecclesiarum
commendemus domino. Ministri illarum sic animati esse
pergunt, ut, nisi mutet animos illorum dominus, non sint
ipsi adversarii plus allaturi detrimenti quam ii ipsi,
quorum erat conciunctis animis castris hostium expugnandis
studiosissime incumbere. Si fuerit pax inter Caesarem et
Gallum composita, videbimus magnas rerum perturbationes.
Episcopi cum Ferdinando moliuntur continuationem
conciliabuli Tridentini, et Caesar totus in eo est, ut
filium suum imperio obtrudat. Dissipet dominus consilia
principum. Amen, amen. Optime vale, compater in domino
charissime. Salutem domui tuae, dominis ac fratribus isthic,
d. Pellicano, d. Bibliandro, d. Gvalthero ac reliquis.
Salutant te mei omnes, praesertim Ioannes Heinrychulus,
filiolus tuus in domino. Bernę
1555.  6. maii.
W[olfgangus] Musc[ulus], compater tuus in domino.
Praestantissimo theologo m. Heinrycho Bullingero, domino ac
compatri suo longe charissimo.
                                    Tiguri.
