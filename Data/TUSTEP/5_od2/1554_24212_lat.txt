<nr>[24212]</nr>
<ae>Antonio Mario Besozzo an Bullinger</ae>
<od>Chiavenna, 13. Oktober 1554.</od>
Zürich StA, E II 365a, 544. / Orig. (Aut.)
Gratissimę mihi fuerunt literę tę, clarissime vir
et
antistes observandissime; multo gratiores fore spero
fratribus Locarnensibus eo magis, cum ad eos iam rumor
pervenerat non admodum desiderabile, nempe Quatuor Pagos
causam illorum deseruisse, quod deus avertat. Sed cum adhuc
spes sit non exigua, ut mihi videtur ex literis tuis, fore
ut Quatuor Pagi reliquique milites Christi non vulgares
causam christianorum, imo ipsius Christi acrius defendere
velint, non dubium est, quin Locarnensium spiritus paulisper
recreentur consolationemque accipiant ac vires. Tę erit
humanitatis, vir Christo fidelis, aliorumque, qui pro grege
Christi die noctuque vigilant, ut semper ita et nunc,
quantum in vobis situm est, adhortari dominos ac inculcare,
ne fratres suos, imo Christum ipsum ab hostibus diripi ac
devorari permittant. Satis superque satis sevitum est ab
illis; quiescant tandem ab iniquitatibus suis. Quod autem
scribis multos apud vos mirari Locarnensium tepiditatem
negligentiamque, quod manifeste verbo dei non
subscripserint, imo vanum esse, quod de illorum fide
narratur, sed quosdam monachos monachasque ac sacrificulos
ex Italia apud illos volitasse, qui totum orbem conturbare
conentur, hoc omnino salva omnium proborum virorum pace ab
improbis ac mendacibus dicitur, a levibus creditur. An
fortasse te latet, clarissime vir, quod, cum apud
Locarnenses in die Ioannis huius anni pervenissent
Helvetiorum oratores quęsitumque esset a Quatuor Pagorum
oratoribus, quinam essent christiani illi, opera pretoris
vestri, qui nunc apud Locarnenses versatur, exhibita fuit
oratoribus scedula, in qua se subscripserant virorum ac
mulierum Locarnensium centum et quadraginta christiani
absque liberis et infantibus, quorum ne unus quidem advena
seu alienigena fuit. Quid est hoc? nunquid domini hoc
ignorant? Profecto esset hoc sceleratius parricidio, si
oratores tantum christianorum numerum ac illorum christianam
confessionem, quę in scedula scripta erat, occultassent,
quod factum esse non credo; nam (ut audio) tam diligenter ab
illis Locarnensium fides ac confessio et christianorum
numerus exquisitus est, ut ad opem ferendam quam Locarnenses
ad quęrendum auxilium promptiores visi fuerint oratores,
inter quos acerrimus fuit Schaffusianus quidem orator, qui
cum pręcepisset pretori Schaffusiano preterito, ut sibi
christianorum numerus describi curaret, respondit alter se
cum christianis comercium non habuisse. Tunc orator: "Recte
respondisti", inquit; "nam non solum cum illis
familiaritatem non habuisti, verum etiam eos ad carcerem
usque persequutus es, cuius facinoris ultionem non
effugies." Quod cum audisset pretor, male conscius timens ac
tremens ipsemet cum vestro pretore prędictam scedulam
describi curavit. Quid insuper quęrunt a Locarnensibus
christianis domini vestri? Si illis adhuc nomine fidei
satisfactum non est, mittant denuo legatos, qui Locarnenses
christianos perquirant de fide illorum interrogentque; nam
profecto illi sunt responsuri uno ore: "Nos Tigurinorum
dominorum christianę confessioni subscribimus eamque toto
corde amplectimur; sit testis deus." Per deos immortales,
quid ultra desiderandum est ab illis? quęnam clarior ac
dilucidior responsio et confessio? Sed dicet aliquis levis:
"Hoc non dicent." Erras,  quisquis es; imo dixerunt et denuo
dicent. Hęc tecum, mi domine Henrice, rationatus sum
nonnihil excandescens, quoniam in hęc incidimus tempora
mala, ut plerique mendacio magis quam veritati aures prebere
conentur et tali mendacio, quod non solum ab homine mendaci
proficiscitur, verum etiam ab ipso crucis Christi
infensissimo hoste profertur hucusque. Rogo humanitatem tuam
per viscera Christi, hęc omnia diligenter investigari
perscrutarique an vero sint, quę scribo anne; deinde
causam adhuc integram, quantum in te situm est, sustinere
ac* (*a.R.: ad) defendere digneris. Vale. Salutant te
fratres in Christo, qui hic sunt, omnes, inprimis Maynardus
et Niger. Gratia Christi semper nobiscum. Clavenę  3.
idus octobris 1554.
Humanitatis tue deditissimum mancipium
Antonius Marius Besutius.
Post scripta.  Hoc insuper scribendum putavi, quod Locarni
fratres ipsi curarunt tot publice infantes baptizarentur ac
in publico templo verbum dei annunciaretur pręsentibus
trium Pagorum oratoribus, qui tunc in die Bertolomei
Belizonam venerant, et hic factum est mense augusti proxime
preterito, quod antea factum non erat prohibente illos
timore nisi noctu. Iterum vale.
Clarissimo ac eruditissimo viro domino Henrico Bulingero,
Tigurino antistiti, domino meo colendissimo.
                              Gen Zürich.
