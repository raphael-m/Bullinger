<nr>[27002]</nr>
<ae>Petrus Dasypodius an Bullinger</ae>
<od>Strassburg, 1. Januar 1557</od>
<vo>Autograph: Zürich StA, E II 356, 877.(Siegel...)</vo>
<dr> <dr>
<re> </re>
<tx>S. Ne tu homo es valde civilis, qui voluntatem
benefaciendi pro beneficio accipis et, quod a me cupis fieri,
quasi iam factum sit, interpretaris. Mihi quidem, etsi nunquam
ab eo tempore, quo primum inter nos intercessit familiaritas
et consuetudo, studium de te tuisque bene merendi defuit,
nondum tamen id ulla in re declarandi data fuit occasio, nisi
illud vobis dignum adeo videatur, quod et filius apud te
prędicet et tu magni facias, quod illi nuper, cum ab
adversario paulo improbius urgeretur, pecuniam dedi mutuo.
Equidem, ubi cognovi, licet vero, periculum fore, ne in nervum
iret, meum officium esse putavi, ut, quicquid esset periculi,
quod filio intentaretur, exigua pecunia propulsarem, nec alia
de causa feci, quam ut absque molestia vel dedecore ab
adversarii instantia liberaretur. Itaque non erat necessarium,
ut tantas mihi propterea gratias ageres, multo minus ut munus
insuper mitteres non contemnendum. Sed patiar te liberalem,
modo mihi detur aliquando opportunitas rependendi vices.
Potuisset illa molestia facile carere filius, si me in
consilium adhibuisset, qui iam, ut mihi videor, eiusmodi
hominum mores utcunque coepi cognoscere. Sed accidit illi,
quod plerisque aliis, qui pro candore suo quorumlibet gratiam
sibi putant esse promerendam. Burcherus, antequam tuas
accepissem literas, iam abierat; sed filius mihi satisfecit
pecuniam nescio unde nactus. Qare non est, quod hac de re sis
amplius sollicitus. Quod de Melanchthonis adventu cum alibi
tum apud vos iactatur, prorsus incertum est; nam etsi vir ille
bonus et de multis benemeritus ab iis cupit descedere, quorum
inauditam in se experitur ingratitudinem, et hac semel
molestia liberari, quam ei maleferiati quidam exhibent, tamen,
quantum ex postremis ipsius literis intellexi, lupum tenet
auribus; invitus enim apud eos manet diutius, quibus se sentit
invisum, nec tamen ob multas causas inde se potest expedire
commode.
^$Vale et me ut hactenus amare perge. D. Petrum Martyrem bene
valere gaudeo et omnia fausta ei precor, quem etiam meo nomine
salutes, rogo.
^$Argentorati calendis ianuarii anno 1557.
^$Petrus Dasypodius t[uus] t[otus].
<lz>[Adresse ...]: Clarissimo viro d. Henricho Bullingero,
Tigurinę ecclesię antistiti, amico suo observando.
