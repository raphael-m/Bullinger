<nr>[26063]</nr>
<ae>Johannes a Lasco an Bullinger</ae>
<od>Frankfurt am Main, 31. März 1556</od>
<vo>Autograph: Zürich StA, E II 356, 152.(Siegel...)</vo>
<dr>Ep. Calv. 2420 (XVI, 88f)<dr>
<re> </re>
<tx>Quo die ad te scribere volui, vir sanctissime, morbus mihi
meus rursus recurrit et ita vires omnes attrivit ut nihil omnino
scribere possim. Habebam autem multa quę scriberem. Sed quid
faciam? Vix unam atque alteram lineam possum ducere. Fit mihi
spes colloquii instituendi de componendis doctrinae dissidiis
inter omnes qui evangelium profitentur. Quod si fiat, efficerem
ut vos quoque vocaremini, si scirem vos non esse detrectaturos
ut aliquos mittatis. Sed quidam hic nobis male ominantur. Imo
vero frustra id tentandum esse putant, quod non putent quenquam
vestrum venturum esse etiamsi vocaremini. Mihi vero id
vehementer doleret. Neque puto vos ullam iustam excusationem
adferre posse si detrectetis. Quod enim ad leges patrias vestras
attinet, eas sane aequum esset hac in parte cedere publicae
ecclesiarum Christi necessitati. non enim homines propter leges,
sed leges propter homines. Calvinum nostrum puto omnino
vocandum, et Musculum. Quare, si quid de vobis mihi polliceri
possis, vellem ut primo quoque tempore indicares. Mitto tibi et
aliis istic epistolas meas in patriam nuper scriptas. Ex tuo
exemplari reliqua corrigantur, nam mihi non vacat hoc facere.
Nobis hic cum ministris huius urbis grave certamen fuit. Sed
gratia sit Domino, magistratum nobis satis aequum habemus,
adeoque et indies plures nostrae sententiae accedunt. Plura
plane non possum, vir sanctissime. Commendo me vestris istic
omnium precibus, et omnes in Domino reverenter salvere iubeo.
^$Francforti ultima Martii 1556.
^$Ioannes a Lasco.
^$Quae in forma excommunicationis requiris in nostro libello
cuperem plenius cognoscere: quare indices quęso. Ago et tibi et
D. Bernardino gratias quod Westphalo responderitis.
<lz>[Adresse ...]: fehlt
