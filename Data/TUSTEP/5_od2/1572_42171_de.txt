<nr>[42171]</nr>
<ae>Johannes Hug an Bullinger.</ae>
<od>Glarus, 15. Oktober 1572.</od>
Zürich StA, E II 378, 1892. / Orig.(Aut.)
Min gruͦtz zuͦvor. Getrüwer, lieber herr gfatter, als
mir ongfert dysi
loubhennen zur hand gstoßen, die grad gfangen und mir allso
frisch worden, hab
ich sy üch zuͦgeschickt; bitten, wellent sy für guͦtt
uffnämmen etc.
Demnach so ist uns zuͦkummen, wie unser getrüw, lieb
eydgnoßen von Bern ein
allgmeini stür imm gantzen land uffgnummen und die den
vertrybnen bandyten, die
zuͦ Genff und anderswo sind, zuͦgeschickt haben, damit
sy dest baß möchtint
erhalten werden. Möchte ich wol wüßen, öb imm allso weri;
dann vil bey uns
meinent, were ein guͦtt und christenlich werch, das mans
in allen evangelischen
orten tette, und werent lustig, semmliche stür ouch
anzelegen, ja wie ich nun
von ettlichen guͦtthertzigen verstanden hab. Dorumb so üch
ettwas darvon ze
wüßen, laßents mich wüßen; so könte ich dest baß
guͦtthertzige bewegen.
Uff dißmal hab ich nütt witters, dann was ich im vorigen
schryben verzeichnet
hab. Hiemit sind dem trüwen gott bevolhen. Es gruͤßt üch
min hußfrow früntlich und mini kind.
Datum zuͦ Glarus den 15. october anno 72.
I[oannes] Hugo tuus Glaronae.
Dem erwyrdigen herren meister Heinrychen Bullingern, pfarrer
zum Großen Münster
zuͦ Zürich, minem getrüwen, lieben herren und gfattern.
      Zürich.
