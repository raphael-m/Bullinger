<nr>[23055]</nr>
<ae>Matthias Erb an Bullinger</ae>
<od>Reichenweier, 20. April 1553.</od>
Zürich StA, E II 361, 175.
Gratia Christi tecum. Iamdudum respondissem aliquo epistolio
tibi, doctissime Bullingere; sed ob uxoris valetudinem malam
vehementemque vix ipse aliquando respirare potui, ut meo
officio reponderem, atque dum illa melius habet, ego
aliquamdiu ex capite laboravi. Verum iam dei beneficio
restitutus tuę humanitati respondeo, ne me putes posuisse
caducam vitam. Sexagenarius corporis huius liberationem ut
expecto ita et desidero; tantum abest, ut cupiam
pręsentis
seculi et malitiam et impaenitentiam videre. O bone deus,
libera me in hora bona servaque reliquias ecclesię tuę;
nam omnia Germanis videntur minitare casum vel diem domini
instare, propterea quod abundet iniquitas et refrixerit
charitas multorum. Evangelium apud nos sonat, annunciatur et
auditur; sed periit omnis disciplina plus quam unquam.
Noster princeps in dies expectatur; hospitium est paratum,
quod illum postliminio recipiet. Utinam meliorem magisque
pium, quam exierat; nam theologi Tubingenses hominem suis
caeremoniis fascinarunt, unde metuo, ne novus rex nova lex
et, quod vulgo fertur, nova magis placent. Hęc forte
alias, mi Bullingere, verbosius. Tu ora dominum Iesum
Christum, dei filium, ne nos in medio luporum positos sinat
dissipari. Amen.
Gallus hic in Alsatia et alibi habet suos capitaneos, qui
clam conscribant exercitum. Comitia quorundam principum
Heidelbergę soluta; ad Vangiones translata aiunt, quę
et
ipsa iam dissipata. Quid futurum sit, dies declarabit. Hisce
vale, frater in Christo observandissime, tuamque saluta
familiam, symystas, Pellicanum, Bibliandrum, Gvaltherum, et
orate pro nobis, ne nos scribret Satanas. Salutant vos
nostri. Raptim Richenvillę  20. aprilis 1553.
T[uus] Matthias Erbius.
Rescribe decrepito seni Erbio sepius, qui nunc aliquando
bacillo innititur, ut habet aliquam ex te consolationem in
tot tempestatibus, quę ingruunt. Spero tamen post nubila
Phoebum.
Viro cum primis pio ac erudito puręque doctrinę
adsertori d. Henricho Bullingero, suo patrono ac fratri
charissimo.
