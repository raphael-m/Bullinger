<nr>[37101]</nr>
<ae>Johannes Lasitius (Jan Lasicki) an Bullinger</ae>
<od>Heidelberg, 22. September 1567.</od>
Wotschke, S. 286.
Quod tibi iam dudum pollicitus sum, Bullingere doctissime,
nunc praestare volui. Mitto tibi et d. Simlero scriptum a me
Latinum factum, si modo haec Latine scribi vel debent vel
possunt, ex officina veterum ecclesiae dei hostium
profectum, quo ego nihil unquam legi in aeternum dei filium
magis contumeliosum; nam eum omni divinatione spoliant et
nostri similem facit. Quam intolerandam impietatem nisi vos,
pastores et custodes dei ecclesiae, vera luce
consultaveritis,*(*a.R.confut?) verendum est, ne brevi magna
tritici pars in lolium abeat. Valde enim arrident plerisque
ea, quae ab istis dicuntur, sed potissimum Iudaeis. Vides,
mi pater, quorsum iam impudentiae processerunt isti, qui
semel limites orthodoxae et catholicae ecclesiae
transiliere. Quam cum non respiciant, sed arbitratu suo
scripturas interpretentur, fit, ut magis ac magis cumulent
mendacia mendaci de deo sensu.
Thretium iam Francoforto discessisse credo, a quo hodie
puerum meum expecto. Victorinus Strigelius non mediocre
attulit huic academiae ornamentum. Zanchum quoque studere
video, ut hic sit, qui duo viri brevi reddent gymnasium
frequentius. De statu religionis in Belgia tristissima
quaeque ad nos adferuntur. Circumventos esse astu Hispanico
aiunt praecipuos comites et ad regem missos. Plebs vero
crudeliter trucidatur, et piorum sanguine pisces marini
imbuuntur. Sed talibus fluviis paradisum dei oportet
irrigari.
Vale, mi pater. Sanctus dei spiritus gubernet tuum animum et
impleat omni robore et sapientia! Idem reliquis tuis
collegis opto et ardentibus vestris precibus misere
dilaceratas nostras ecclesias commendo.
Heidelbergae  10. kalendas octobris 1567.
Postscriptum. Dolium illud Balicii iam periisse puto; nam
interrogati a me Torcisani, cives Norbergenses, negant se
illud accepisse. Nosse debebat Froschouerum vectorem, cui
vehendum dederat.
