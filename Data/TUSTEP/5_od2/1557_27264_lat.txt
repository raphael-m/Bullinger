<nr>[27264]</nr>
<ae>Bullinger an Johannes Calvin</ae>
<od>Zürich, 26. Oktober 1557.</od>
<vo>Zürich StA, E II 342, 352. / Orig.
(Aut.)
Ep.Calv.2748(XVI, 682f)
Clarissimo viro d.
Ioanni Calvino Genevensis ecclesiae pastori domino suo colendissimo et fratri charissimo.
S. D. Hodie literas tuas accipio, colendissime mi Calvine, simul etiam hic Zacharias<f1>Ursinus.<fe> Vratislaviensis indicat, se cras mane abiturum.
Cogor itaque brevibus ad tuas respondere.
Audies aliquando non suspitionem vanam fuisse quam conceperamus ex deposita fratrum apud principes confessione.
Metuimus enim illa adversarios nostros aliquando liberius usuros quam velimus.
Quid scripserit d.
Gvaltherus nescio, neque cum ipso ea de re contuli.
Et quod antea scripsi id nunc repeto, nobis ministris non licere
non consulto magistratu in ullum colloquium consentire.
Oportebit eam rem prius cum eo conferre.
Nam is quoque insciis nobis nihil prorsus agit in ecclesiae et religionis negotiis.
Pro literis Philippi communicatis maximas ago gratias, quas et nunc remitto.
Communico vicissim quod accepi ab ipso hodie: "Reverende vir et charissime frater.
Cum non perfecissent nostri collegae ut condemnationem vestrarum ecclesiarum comprobaremus, seiunxerunt se a nobis et eam privatim exhibuerunt <gr>tv brabeytH</gr> Iulio, a quo petiverunt ut publice in consessu
recitaretur.
Fuit autem ea moderatio <gr>toy brabeytou</gr> ut recitari eam in consessu noluerit.
Postea hinc illi discesserunt.
Nunc igitur an inchoata collatio processura sit, dubitamus.
Quicunque autem eventus erit, spero sapientes viros nostram contationem non improbaturos esse, quod noluimus statim re non disputata nec explicata confirmare pontificum idola et parricidia.
Sed precor filium dei ut nos gubernet.
Bene et feliciter vale.
Die 5. octobris.
Salutem opto vobis omnibus ac nominatim Petro Martyri et Laelio." Has eius literas bona fide descriptas attulerunt studiosi nostri qui Martburgo redeuntes Wormatiae
Philippum salutarunt et has ab eo ad me perferendas acceperunt.
Proinde non spero ullum inter nos porro instituendum colloquium, nisi Philippus Argentinam venerit.
Conditiones apud nos plane nullae sunt vacantes.
Si qua aliquando vacet decem sunt competitores.
Interim propter tuam et Philippi commendationem dabitur viro optimo subsidium ad tempus, si hic haerere voluerit.
Magna est copia apud nos pauperum studiosorum.
D. Iacobi Andreae librum cum hactenus legere non potueris, quod Germanice scriptus sit, potissima eius hic mitto a me versa ex Germanico in gratiam d.
Martyris: oro autem ut per primum nuncium forte oblatum illa mihi remittas.
Literas eas legere non potui, eas puto quas communicasti, quas libenter nunc quoque remitterem, nisi in turbis negotiorum quo posuerim prorsus ignorarem.
Ubi rursus invenero, mittam ad te certo.
Zachariam autem hunc singulariter tibi commendo.
Vratislaviensis est.
Venit ad nos Basilaea commendatus mihi per Hermannum Pinzingerum, qui asserit illum Philippi esse intimum.
Venit te salutaturus et visurus Genevensem ecclesiam.
Vive et vale.
Nostri omnes te salutant.
Saluta tu symmystas omnes.
Saluta item d. Ionvillaeum et Badium et Normandium et reliquos fratres, Budaeum quoque si rediit.
Gratulor mihi plurimum quod inscriptionem operis nostri Apoc.
tam bene collocaverim.
Pluris facio
benevolentiam et tuam et fratrum Italicae, Gallicae, Anglicanaeque ecclesiae quam multa auri talenta etc.
Tu me illis commendabis.
Tiguri 26. octobris 1557.
Tuus Bullingerus.
