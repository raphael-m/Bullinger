<nr>[37129]</nr>
<ae>Johannes Haller an Bullinger</ae>
<od>Bern, 3. November 1567.</od>
Zürich StA, E II 370a, 445. / Orig. (Aut.)
S.  Ex Gallia nihil habeo, quod sit alicuius momenti, nisi
quod heri a[lla]tum est civitatem Metensem a nostris esse
occupatam. Facilis hac aditus esset ex Germania. Aiunt etiam
Condensis copias indies vehementer multiplicari, copias
novas missas esse ex Gasconia et a regina Navarrae,
cancellarium regni et Momorantium valde laborare pro pace.
Metuunt pii omnes, ne mora ista fraudi nostris futura sit.
Movanus Viennę magnas copias colligit. Arbitrantur aliqui
eum Lugdunum obsessurum; sed incertum est hoc. Saeviunt
nostri valde in sacrificulos et monachos.    Ex Belgico
nihil audimus nisi summam exerceri illic crudelitatem.
Remitto tibi tuas omnes, quas nuper misisti. Cum primum
certi aliquid habuero, scribam tibi.
Bene vale. Valde mihi dolet d. Mülleri adversa valetudo;
saluta illum, rogo, meo nomine, sic etiam d. a Cham.
Salutant te nostri omnes.
Bernae 3. novembris 1567.
Ioh[annes] Hall[erus], semper tuus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
