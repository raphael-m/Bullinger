<nr>[18255]</nr>
<ae>Sebastian Schertlin an Bullinger</ae>
<od>Basel, 12. Oktober 1548</od>
<k>Vor diesem Brief nicht vergessen den Brief Nr. 18331 von Fehr an Bullinger, 12. Okotber [1548], zu bearbeiten!</k>
<vo>Autograph: Zürich StA, E II 335, 2099 (Schreiber nicht aut.)</vo>
<dr> </dr>
<re> </re>
<tx>Würdiger, wolgelerter unnd insonders günstiger, lieber her, ich hab ewer
jüngst schreiben sampt ingelegten copien der partheilichen, neidischen acht und
missive des kaisers zu rechter zeit unnd gantz wol empfangen, sag umb solche
euch, meinem günstigen hern, grossen und hohen danck. Ich befind darinnen ewern
genaigten christenlichenn guten willen gegen mir, wills nach vermögen
verdienenn. Ich schick hieneben ain verantwurtung der zweyer puncten, dero ich
von dem kaiser und etlichen eidgnossen bezigenn bin, an ain e[rsamen] ratt zu
Zürch unnd daneben an hern Bernharten von Chamm ain copien gmeiner verantwurtung
mit bitt, das er mir sampt andern hern wölle rattenn, ob ich alle dise 2 puncten
und das ander zusamen ziehen und an alle Ort vor nechstem tag uberschicken sol
oder ob es allain gnug sei, die ersten zwei puncten zu verantwurten. Und hoffen,
ich werde verglaitt und selbs muntlichen gehört etc. Darzu bitt ich, wöllet
helffen, raten, was mir von nöten sy, und euch nach meinem vertruwen halten und
erzeigen. Ich wais nit, wann mer tag angesetzt werde, mich gedeuchte gut, das
die verantwurtung kurtz vor dem tag gescheche. Graf Jörg von Würtemperg last
euch gnad und alles gut zu empieten. Alle sachen seind still; dann allain will
vermeint werden. Costentz müß an das haus Osterich geraten; das werde uns unruw
bedeuten; dann wurde man sehen den nutz, so auß der nit rettung ervo gt. Got
schicks alles zu seim lob. Amen.
</tx>
^$Datum Basel den 12. Octobris anno 48.
<un>S[ebastian] Schertlin, ritter.
<tx>Ich schick euch hiemit ain ußlegung des Interims in Latin und Teusch; das last hern rentmaister auch sehen.</tx>
<lz>[Adresse:] Dem würdigen unnd wolgelerten hern Henrichen Bullingern, pfarrhern zu Zürich etc., meinem günstigen, liebenn hern.</lz>
