<nr>[25105]</nr>
<ae>Johannes Feyerthoy an Bullinger</ae>
<od>Posonium,  18. Juli 1555. [= Pressburg/ Bratislava]</od>
Zürich StA, E II  335, 2278.

S. D.   Quod toto iam biennio nihil a te acceperim
literarum, in causa esse puto meas epistolas ad te non esse
perlatas aut tuas literas, si quas ad me dedisti,
intercidisse. Postremas tuas literas, quibus inclusum
numisma argenteum consorti meę miseras, accepi, ad quas
tibi responderam, et consors mea pro munere sibi misso tibi
vicissim xeniolum miserat; dubito tamen ea ad te perlata
esse, cum tu nihil rescripseris.        Aliquot libelli tui
mihi redditi fuerunt, puta Antitesis, cum aliis nonnullis,
de quibus nunc non plane recordor, nonnulli, quorum
postremis literis meministi, ad me non pervenerunt.
Nihilominus pro tua summa in me benevolentia maximas, quas
possum, dum vivam, habiturus sum gratias libellosque tuos
pro sempiterna memoria tui nominis tęque erga me
charitatis conservabo. Hinc ad te in presentia nihil novarum
rerum scribere possum praeter communes miserias et regni
huius Ungarici crebras a Turca vastationes. Sic solet pater
celestis populum rebellem et contumacem affligere. Verbum
domini sub imperio Turcę felcius procedit quam in his
locis, ubi papa et pontifices regnant; speramus fore, ut
deus benignus pro sua immensa clementia malorum quoque
studia et consilia olim ad suam vertat gloriam. Hęc
paucis
ad te scripsi, quibus testari volui me divina benignitate*
(*a.R.: benignitte) vivere tuique memorem esse. Vale in
ęternum et rescribe. Posonii  18. iulii 1555.

Addictissimus tuique studiosissimus
Ioannes Feyerthoy, Ungarus.
Alias scribam plura.

[Adresse fehlt.]

