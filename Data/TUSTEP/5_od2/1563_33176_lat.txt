<nr>[33176]</nr>
<ae>Christoph Thretius an Bullinger</ae>
(.......,             1563.)
Zürich StA, E II 367, 452. / Orig.
(Aut.)
Wotschke, S. 212.
Anfang fehlt.
Quod si quando postea pietas tua voluerit ad nos aliquas pro sua
benignitate et erga nos amore literas dare, in quibus vel de
Gallicis aliisque rebus novis vel quae ad nostram ecclesiam
pertinere existimabit, vel saltem de sua suorumque prospera
valetudine nos famulos tuos certiores facere, eas literas,
benignissime ac pater colendissime eodem cursu, quo antea
consuevisti in Poloniam mittere, per Sangalenses dirigas, qui
tandem per Norembergenses Cracoviam in aedes domini Aichleri
iurisconsulti et supremi, ut vocant, iuris praesidentis curabunt
a te instructi perferendas.
Hic quoniam Cracoviae omnibus
hominibus notissimus est ac meus summus amicus tuique semper
extitit observantissimus, eas mihi reddet aut, ubicunque fuero,
reddendas absque mora curabit.
Piissimus vir est hic Stanislaus
Aich[l]erus, autoritatis apud nostros homines magnae et ex
praesbyterorum numero unus, qui gubernandae Cracoviensis
ecclesiae praesunt.
Ac ut ne graveris me, tuum omnibus modis
deditissimum famulum, hoc beneficio ornare dignumque tuis
frequentioribus literis iudicare, a benignitate tua pater ac
domine colendissime omni animi mei affectu maiorem in modum
supplex peto.
De eodem cursu transmittendarum Cracoviam literarum
significavi Carolo Ionvillaeo, ut si forte ipse d.
Calvini aut
suas literas alia ratione ad me non poterit curare perferendas,
ad te mittat, quae hac ratione cum tuis facilius et certius ad
nostras manus pervenient.
Id autem tibi non fore moles tum
persuasit pietas, facilitas, summa humanitas ac incredibilis
benignitas tua, quae omnibus etiam ignotissimis sese ultro offert
et gratificari ac benefacere consuevit.
Rediens ex nundinis Francofordiensibus iter iterum faciam per
Lipsiam, ibi quicquid ex literis tuis cognovero, de tua tuorumque
omnium valetudine pueris Cikoviis exponam.
Nisi fortasse velis
adiungere ad eos literulas aliquas, quo gratior illis tuis
comitatus litteris appaream.
Tum posthac, si quid similium
litterarum includes in fasciculum, quem ad me Cracoviam mittes,
Lipsiam facillime ad eos remittam.
Sunt enim ibi (nisi quid aliud
interveniat) ad pascha usque mansuri.
Ac scio quanta gratitudine
ac observantia erga vos familiamque totam vestram illi ipsi
vestri, vestri inquam, pueri assidue ferantur declaraturi
aliquando omni genere officiorum debitum suum pro institutione
eorum vestra.
Interim vos omnes singulis horis in oculis gerunt
ac vos salvos ac incolumes esse a deo assidue precantur.
Id ita
esse ut tibi persuadeas, mi pater, et clarissimae ac piissimae
fęminae coniugi tuae matri nostrae, persuadere id ipsum velis,
nomine illorum obsecro.
(Ohne Datum, Unterschr.
u.
Adr.
[Beil.z.e.Br.], jedoch autogr.
v.
Thretius.)
