<nr>[20230]</nr>
<ae>Oswald Myconius an Bullinger</ae>
<od>Basel, 14. Oktober 1550.</od>
Zürich StA, E II 336a, 319. / Orig.(Aut.)
S.  Non possum satis agere gratias tibi, quod tantum tibi
sumpsisti laboris, ut
describeres ipse, quae ad me misisti; video, quonam animo
sis erga me, nempe
amicissimo, non quod hunc ipsum prius non norim, sed quod
nunc eum ostenderis,
multo clarissime per laborem susceptum propter me. Sed aliud
est etiam, ex quo
eundem non minus novi, quod videlicet prohibuisti, ne illi
ostenderem,  quem
misisti, integra, qui tamen quam sit magnus, nec iniuria,
apud te, scio. Crede
mihi, gratulatus sum animo meo haud simpliciter. Remittenda
omnia mandasti;
remisissem statim, ut commiseras, ni dies dominica, quę
negocia multa ac
gravia nobis facit, praepediisset. "Nec nunc mittis", ais.
In causa est, quod
Polonum hunc non satis novi; iudico plane bonum ac pium
esse, cęterum qualis
sit in ferendis ac reddendis huiusmodi literis, nescio. Per
aliquem mittam, propter quem sim absque sollicitudine.
Hic autem Polonus venit ad me ante dies aliquot in veste
Franciscana, petiit, ut
ipsum ab ea liberem; egi tantum, ut per dies plus minus 14
apud Augustinianos
sit sustentatus, donec a senatu declararetur, an per hyemem
ibidem posset
foveri. Sententia lata est tandem, quod propter rerum omnium
penuriam sic fieri
nequeat; donatis igitur duobus aureis Basiliensibus et
soluto hospite dimissus
est commendatusque domino. In dubio fuit, quonam esset
abeundum. Suaseram ego
Bernam; sed propter pestem paulo post dissuaseram, quanquam
ipse propter eam
calamitatem ostenderet se nihil horrere. Quia vero hac
tempestate vix locum
invenit extra Helvetiam, quo abiisset praeter quam Tigurum?
Rogavit me, ut se
tibi commendarem, id quod feci eo libentius, quo citius
cupiebam tibi gratias gere.
Per dies igitur, quibus nobiscum egit, talem se exhibuit, ut
nobis omnino
probetur omnibus; indicavit quoque re ipsa, quanto studio
ferretur erga divinas
literas. In hoc est ergo, si per annum posset versari in
Helvetiis, tantum
iudicium se adipisci posse et tantam linguę nostrę
usum, ut deinceps nemini
vellet esse molestus. Quęso igitur te, in hoc sis, ut
eris, quo per hyemem
saltem esset, unde sustineri posset; non dubium est enim,
quin domino
gratissimum sit, quicquid in ipsum collocetur. Equidem dixi
unum atque alterum
verbum de Polonia. Quam ipse exultabat: "Nam patria",
inquit, in domino sana,
et ego sanus per omnia; nam nullis hominibus libentius
inservire vellem quam meis."
De H.* (* a.R.: od. M.) dicam unum verbum: non putavi, quod
possem me commode
extorquere e manibus, quin esset indicandę tuę;
venerant enim primo ad
ipsum; vidit multa in eis contineri, speraverat ergo aliquid
se accepturum, quod
in tuis ad eum non esset. Dixi tandem eadem esse, quę et
ipsi scripsisses;
mandasse te, ut quam primum omnia remitterem, id vero me
fecisse.
De Pantaleone et Chronicis eius cupio audire te; illa vidi,
sed nihil legi; dein
Scapeleri nomen audivi aliquando, sed qualis sit, hactenus
ignoravi. Aiunt d.
Ioachimum nonnihil turbatum. Vale cum tua et liberis in
domino; salutabis per
ocium Gvaltherum et Othonem; Theodororum, contemptorem meum,
salutare non audeo,
et quis putasset?   Basileę  14. octobris anno 1550.
T[uus] Os[valdus] Myconius.
D. Heinricho Bullingero, theologo, in domino observando suo.
