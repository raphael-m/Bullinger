<nr>[33113]</nr>
<ae>Laurence Humphrey an Bullinger</ae>
<od>Oxford, 16. August 1563.</od>
Zürich StA, E II 375, 730.
Zur.lett.
I, S. 79f.
/ Orig.
(Aut.)
Oxoniae augusti  16. anno 1563.
Salutem in Christo et pacem sempiternam! Bellorum tumultus
sedatos esse etiam atque etiam gaudeo et gratulor; religionis
autem negotium parum processisse dolendum.
Dabit deus aliquando
dies halcionios et laetiora evangelia, et habebit (spero)
ecclesia suos filios et evangelium suum cursum omnibus inferorum
potestatibus invitis et obnitentibus.
Vincet enim veritas, et
divinę voluntati ac manui nulla dominum vel potentia resistere
vel astutia poterit.
Tibi autem et tuis, nostris patribus et
fratribus, optamus longam vitam, ne suis parentibus et patronis
ac tutoribus orba sit christiana respublica.
De re vestiaria iterum quaeso ad me perscribas sententiam tuam
vel pluribus vel paucis vel uno verbo: primo, videaturne tibi
<gr>adiajoron</gr>, quod tam longo tempore inveteravit tanta cum
superstitione quodque animos simplicium tam diu et splendore suo
fascinavit et religionis ac sanctitatis cuiusdam opinione imbuit;
secundo, an mandatu principis papae iurisdictione profligata et
ordinis causa, non cultus, eiusmodi vestes ecclesiae a piis
hominibus licite et pie salva conscientia gestari possint  - 
loquor autem de pileo illo sphaerico et superpellicio papistico,
quae nunc non papae illicita tyrannide, sed reginę iusta ac
legitima autoritate mandantur  -,  an nunc omnia hęc mundis
hominibus munda esse possint et libera.
Rogo dominationem tuam,
strictim, quae tua mens sit, ad me scribas.
Sampsonus suas literas alio miserat; is te ac d.
Gvalterum
aliosque etiam atque etiam salutat.
Deus conservet e[cclesiam]
vestram et suam!
                                                Tuus Laurentius
Humfredus.
Eximio et doctissimo viro d.
Henrico Bullingero, patri ac fratri
in Christo dilectissimo.
Tiguri.
