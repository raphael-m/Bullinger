<nr>[36137]</nr>
<ae>Tobias Egli an Bullinger</ae>
<od>Russikon, 16. Dezember 1566.</od>
ZÃ¼rich StA, E II 377, 2426. / Orig. (Aut.)
Tempus est, vir amplissime, ut propediem itineri me accingam Alpiumque fauces vestro imperio revisam, quod deus optimus
maximus prospere evenire velit. Si cui vero (quod suppliciter rogarem) sive d. consuli sive ex fratribus cuidam
comendare me velis, magnus equidem cumulus existimationi, quae inter primarios Rhetos nulla mihi prorsus est, accedet.
Non solus, sed duce domino proficiscar, qui interim et meis hic adesse meque illis incolumem reddere potest. Dabuntur
autem tabulae fidei et autoritatis ab amplissimo senatu nostro, quas d. Cellarius consignabit quibusque pomarium
Fabricianum sacerdotio Curiensi addicetur. Commode autem in his literis vel apice submoneri possent Curienses, ne
tenuius stipendium in omnium rerum caritate habere me patiantur cogitantes, quid illorum gratia reli quendum mihi hic
fuerit. Nisi haec commonefactio praesentibus literis inseratur, nulla deinceps haec faciundi occasio a[cc]ipietur,
sicque miserrimae fortunae praeter morem vestrum succumbendum mihi erit. Quaeso te per omnes deos, colendissime mi
pater, ne (quod tamen sine tua molestia fiat) in hac re deesse mihi v[elis]. Nihil vicissim tam difficile erit, quod in
tuam grati[am] sufferre non volupe mihi futurum erit.
Vale, v[ir] amplissime, tuaeque fidei me miserum quam comissum habe. Dominus te nobis aeternum conservet incolumem in
nominis sui gloriam et ecclesiae salutem. Vale denuo.
Excellentiae tuae deditissimus Thobias Iconius.
Russiconae 1566.  16. decembris.
Amplissimo viro d. m. Heinrycho Bullingero, d. mecoenati suo colendissimo.
