<nr>[22127]</nr>
<ae>Konrad Lycosthenes an Bullinger</ae>
<od>Basel, 22. Juni 1552.</od>
ZÃ¼rich StA, E II 366, 20. / Orig.(Aut.)
S. D.  Literas tuas, Bullingere colendissime, cum
doctissimis tuis de eucharistiae negocio sermonibus bona
fide accepi, quo nomine et me plurimum tibi debere fateor,
qui in dies novis me obruis beneficiis, quibus quidem
gratus, par autem nequaquam esse possum, qui in paucis et
levibus tantam meam tibi operam inpendere possum. Novarum
rerum nihil plane habemus, licet fama sit nescio quos
principes Germanos marchionis crudelitati iam oppositos
esse, ut vi ab instituta crudelitate, qua Germania
labefactatur, hominem ad meliora vi etiam revocent. Silent
nunc apud nos omnia; nam de Saxonica etiam, de qua scribis,
expeditione nihil audivimus. Mitto tibi papistici regni
veram, poeticam tamen descriptionem a Naogeorgo editam, quam
tibi non ingratam ob argumenti rationem fore confido.  Vale.
 Raptim Basileae  22. iunii anno 1552.
Tuus Lycosthenes.
Clarissimo viro d. Henrico Bullingero, ecclesiae Tigurinae
pastori, domino suo colendissimo.
                                                  Tigurum.
