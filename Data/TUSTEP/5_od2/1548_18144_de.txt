<nr>[18144]</nr>
<ae>Gervasius Schuler an Bullinger</ae>
<od>Memmingen, 28. Juni 1548</od>
<vo>Autograph: Zürich StA, E II 345, 294 (Siegel....)
<dr>Ungedruckt</dr>
<re>Regest</re>
<tx>Gottes krafft, gnad, rath und trost mitt unß ewiglich.
Fürgeliepter herr und pruͦder, dein schreyben, wie in
nechsten meynem schreyben gemelt, hab ich endpfangen auff
den 10. iunii. Under anderem aber rathestu mir, ich soll das
unworhafftig, valsch, verkert Interim nitt annemen. Nu hatt
der vir sanguinum meynen herren von Memmingen solches
anzunemen ernstlich zugemutet, doruff mich sy beschickt, von
mir ein wyßen wellen haben, ob ich es annemen welle, und wo
nitt, das ich dessen ursach anzeyge und dieselbigen in
schrifft verfaße. Das hab ich nun meynen pruder furgehalten,
und sind des alle mitteinanderen rethig worden, es inn kain
wäg anzunemen, habend dorüber unßere schrifftlichen ursachen
angezeygt mitt zuͦ gethaner bewerung gottlicher
geschrifften und der vatteren. Welche unßere antwort fur
gemeyne stett neben anderer gutbedunken kommen ist. Haben
ouch ein rath und gemeynd dorzuͦ verordnet hertzlich
vermanet, das sy das Interim nitt wellen annemen etc., aber
wenig dorbey, wie ich sorg, außgericht. Dann der consul
Funckius gantz verzagt, der warheyt noch nienan überzügt und
dorbey wol beredt, wyl ein anderen rathschlag für sich
genommen hatt und dormitt die anderen mitt imme verfürt.
Derhalb noch strengem anhalten, zü Ougspurg beschehen, sampt
zu gethoner trewung, haben sy das Interim angenommen und
bewilliget, gott müß es klagt sein. Derhalb ich nunmeer alle
tag wart, wann sy demselben nochkommend, den schantlichen
gruwel auffrichtend und das predigen bey mir abschaffend.
Welches so es geschicht, bynn ich gentzlich endschloßen,
mich zu dir zu verfugen und mitt deiner hilff, trost und
rath meyne sachen zuͦ verenderen, demnach das meyn, was
mir gott zeytlichs verlichen hatt, ann ein ort zu richten
und dem noch mir und meynem haußgesind verrere vorsehung
zuͦ thun mitt der hylff gottes; dann ich je nicht wayß bey
dem schandtlichen gruwel zu pleyben. Derhalb, furgeliepter
herr und pruder, laß mich dir in dißem meynem anliegen wie
byßhaar truwlich befolhen sein; das wyll ich umb dich und
die deinen, wo muglich ist, beschulden und verdienen. Vyl
hett ich dir zu schreyben; es kan es aber weder zeyt noch
feder erleyden. Nitt meer, dann gott erhalte dich und dein
lieber kilchen sampt deinem gantzen haußgesund in aller
gotseligen bestendigkayt. Amen.
^$Grüß mir dein liebe hausfrow, alle liebe herren und pruder.
Eß grüßt dich früntlich Bartholomeus Berthlinus und Joannes
Schmyd etc.
^$Geben zu Memingen auff 28. iunii anno 1548.
<un>Tuus, quem nosti.
<lz>[Adresse] Seynem furgeliepten pruder M. Heynricho
Bullinger, prediger zu Zurch.
