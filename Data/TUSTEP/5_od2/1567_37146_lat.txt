<nr>[37146]</nr>
<ae>Tobias Egli an Bullinger</ae>
<od>Chur, 2. Dezember 1567.</od>
Zürich StA, E II 375, 799. / Orig. (Aut.)
Gr. III,  55ff.
S.  Etsi nullas a vobis adhuc acceperimus, observandissime
domine, quibus hac septimana edoceremur, quo loco res
Galliae hodie sitae essent quidve (post Basiliense scriptum
aliorumque doctorum virorum nunciata) porro acciderit, non
tamen id demirari aut iniquo animo ferre ullo modo possumus,
cum sit extra dubitationem, quantis negociorum procellis
hodierna tempestate adobruamini. Veremur tamen, ne aut
aegritudo aut morbus aliquis ex sudoribus perpetuisque
vigiliis contractus vos plane (quod dominus avertat)
delassaverit aut fortuna nostris in Gallia minus dextera a
scribendo deterruerit. Nec certe falsos nos habet multa hic
circumferri, quae piis animis metum incutere possent.
Quamvis enim quibusvis nugigerulis aures nostras citius,
quam probum virum deceat, non concedamus, ita tamen
interpres noster de praelio quodam facto triumphat, ut
omnium apud nos hominum aures iampridem mirifice impleverit,
malevolos confirmarit, benevolos autem ita terruerit, ut
maxima sit eorum alterius partis intelligendae aviditas. Nec
satis est legato, ut scriptionibus et exemplis eiusmodi
Rhetiam totam inficiat, quin ore etiam longe grandiora
glorietur et spargat. Mitto autem tria exempla, quorum 2 per
episcopum, tertium per d. consulem missum fuit; quam probe
haec cohaereant, facile videbitis. Multa (etsi actum aliquid
esset) afficta tamen crediderim. Sed non dubito, quin haec
omnia priores habueritis. Nunc ad varia.   -     Episcopi
causa magis haeret quam unquam antea; populi consilium
adhibebitur. Fuere, qui grandes istos sumptus communitatibus
imponere volebant. Sumptus autem 100 et 3 aureorum ultimo
nunc factus est, pro quibus bonus archipresbyter d.
Bartolomaeus spondere et fideiiussores dare coactus est,
quod anxie nuper apud d. Pont[isellam] et me conquerebatur
indicans se omnium hominum miserrimum esse et ad summam
paupertatem redactum. Episcopus interim, dum res pendet,
diurnam sibi adhibet custodiam nescio quid subtimidus. Et
quia in causa illa taediosa nihil effectum est, propterea d.
Fridericus noluit scribere.    -      D. Dietägius, gener d.
consulis Ambrosii, cum aedituis espicopi duobus in senatum (
ut nuper monebam) vocati sunt eoque adacti, ut necesse sit
illis aut templum nostrum cum omnibus domesticis adire aut
ius civitatis amittere. Dietägius amice respondit et templum
papisticum religionis ergo nunquam se frequentasse totius
anni spacio testatus est; quod autem nostrum raro
frequentaverit, id negligentia factum esse, quam
diligentissime sarciturum est pollicitus. Reliqui duo
paupertatem praetendentes dubii sunt, quid potissimum
eligant; potius tamen duxerunt salutem negligere quam
antichristiana illa officia relinquere. Fortissimum hoc
factum est amplissimi nostri magistratus, maxime hoc
tempore, quo sub iugum suum papistae nos mittere conantur.
Utinam in omnibus et ubique, quo magis nos impetunt, eo
maiorem in iis frustratio dolorem illis afferat!     -
Brunnerus vocabitur a Meyenfeldensibus; nudiustertius enim
d. capitaneus Lucius Gugelberger et d. Adancus missi a tota
communitate voluerunt, ut per nostras literas adduceretur
conditionibus praescriptis, quas nunquam accepturum spero.
Stipendium enim (ut petierat) neque amplius neque etiam erit
tenuius; domus non alia; de sumptibus levandis nihil magni.
-      D. d. Zanchus scribit papam in is totum incumbere,
ut mittat regi ingentem pecuniarum vim. Addit etiam 24. die
novembris suum affinem Genua rediisse et refferre hinc inde
solvisse aliquot naves onustas militibus pontificiis
Avinionem versus et perpetuo milites, tum equites tum
pedites, Alpes transcendere in Galliam; periculum esse
igitur, ne mora nostris fraudi sit futura.
-      Vicinus quidam meus Oenipontem<f1>Innsbruck.<fe> missus a d. Wisenbachio<f1>Rudolf Wyssenbach/Wyßenbach.<fe> vestro reversus nunciat Oeniponti et circumcirca
omnia esse in parato, nescio in cuius auxilium.    -
Certum esse retulit d. Karolus principem Condensem a suis
partibus habere 18 ordinis regii sive equestris et 1500 ex
praeclarissimis nobilibus.     -       Accepimus et legimus
etiam, quid in comitiis Badensibus actum sit quidve sibi 4
Urbes christianae proposuerint ad extinguendas civilis belli
reliquias. Utinam res ad optatum perduceretur portum, cum
nemo ignoret victoriam belli civilis omnium malorum extremum
esse. Rogandus ergo deus, ut isto modo vi nulla
interpellante amice transigatur. At si frigidum quid
efficeretur, quod fidelibus istic maius detrimentum afferre
possit, pax victoria potius quam pactione parienda esset.
Quid enim egregii?  etsi arma utrinque ponerent, interim
tamen metus servitutis Aegyptiacae stabiliretur? Nec mirum
nostris videtur plaerosque in hoc propositum noluisse
consentire. Quid enim pacem iuvarent, qui eam suo milite
disturbare non cessant? Inhonestum illis futurum procul
dubio arbitrarentur, si nunc refugerent idque malum
deprecari iuvarent, quod ad persequendum nihil non primo
fecerunt. Dominus deus optimus maximus coherceat
intractabiles istos sua virga et sceptro ferreo in nominis
sui gloriam et afflictae ecclesiae incolumitatem. Amen. Haec
habui, quae nunc ocyus et temere effudi; rogo loquacitatem
meam paterno amore et animo solito interpreteris.
Salutant te d. consules (a.R. cosss.), d. Carolus, d.
Pontisella, d. Gantnerus atque mecum optant, ut quam
diutissime nobis, deo et ecclesiae inprimis, superesse
possis. Vale, decus amplissimum totius christiani
orbis.
1567.  Curiae  2. decembris summo mane.
Tuae dignitati
observantissimus et subiectissimus
servulus Thobias Eglius.
An den hochgelerten und erwürdigen herren m. Heinrych
Bullinger, pfarrer zuͦ Zürich, sinem erennden herren und
vatter.
