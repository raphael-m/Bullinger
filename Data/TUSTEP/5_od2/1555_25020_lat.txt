<nr>[25020]</nr>
<ae>Gereon Sailer an Bullinger</ae>
<od>Augsburg, 16. Ferbruar 1555.</od>
Zürich StA, E II 356, 1018./Orig.(Aut.)
S.   Ago tibi gracias immortales pro missis ad me libris,
Bullingere ornatissime. Dabo operam, ut rependam, si unquam
mihi detur occasio et non desit facultas. Pecuniam dudum
misissem, si per tabellariorum inopiam licuisset; nolui enim
temere pecuniam ignotis committere. Schenckhius, vir probus,
pius et eruditus, Constantiam petiit, cui hoc muneris
iniunxi, ut hanc, quam primum fieri possit, per
Constantienses mercatores ad te mitteret. Novarum rerum
multa agmina ad nos veniunt, sed talia, quae propter
bellicos apparatus merito omnes bonos terrent. Gallus
cunctando sibi nocuit, si enim paulo foelicius perrexisset,
facile Mediolano fuisset potitus. Sena laborare dicitur, non
tantum hostium impetu, sed etiam commeatus penuria.
Tota inferior Saxonia in armis esse dicitur; quorsum vero
hec omnia tendant, coniicere potius quam certa scientia
assequi licet. Putant Heinricho Brunschvicensi pre ceteris
imminere pericula et eam ob rem, cum in itinere esset ad
comitia, per suos admonitus pedem retulit.
Comitia nostra neque frequentia neque celebria sunt; forte
etiam non erunt celebriora; duo tantum adfuerunt principes,
nempe Bavarus, qui ob vicinitatem et affinitatem abesse non
potuit, deinde Vurtenpergensis, qui in recipiendis
feudalibus solennitatibus privata egit. Uterque post auditam
propositionem, quam vocant, ad suos est reversus; utrumque
dicunt post dominicam invocavit rediturum. Episcopus
Augustanus ut commissarius Caesaris diu hic hesit; adfuit
etiam Eistetensis, sed regis indulgentia domum abiit.
Advenit etiam Herbipolensis.
Principum secularium, ut eos falso vocant pontificii, legati
pauci adsunt, nemper quinque principum decem consiliarii.
Rex igitur hic heret non absque detrimento nominis et
authoritatis sę. Austriaci aulici nihil nobis preter
inopiam attulerunt, sed eam egregie holoserico, catenis
auratis et ceteris ad fastum facientibus vestitam, petituri
procul ab imperii statibus contra immedicabile hoc malum
remedium, egre tamen impetrabile.
Propositio duo continet capita, religionis reformationem et
pacis publicę promotionem. Status, quos vocant seculares,
nec unguem latum ab his, que Patavii in preterito bello
Mauritiano sunt conclusa, recedere volunt. Auguror in
religionis causa nihil aliud decerni posse, quam ut
colloquutores deligantur. Saxones neque de conciliis vel
universalibus vel nationalibus audire volunt. Palam enim
protestati sunt concilia nihil aliud prestare, quam ut fucis
et mendaciis veritatem sint obscuratura. Bis igitur, non
saepius, ad consultandum convenerunt. Rex ad dominicam
invocavit omnia consilia differt expectans forte aliorum
principum presentiam; sed timeo, ne hyrundinem in hyeme sit
expectaturus. Excusę hic sunt indulgentię
pontificię
his impertiendę, qui gratias agant pro foelici et
plausibili Anglię ad saniorem mentem conversione.
Adversarii verbi valde sunt animati, pii vero territi ob
Helveticum tumultum, qui aliter sedari non potuit. Boni
malis et veritas cederet mendacio.
Monachii monachus quidam ex Flandria dominicaster principem
subdubitantem aliquantulum de missę sacrificio novis
inventis et precipue auctoritate Malachię de iugi et
mundo
sacrificio irretivit. Prodesset per anthitesim mendacii
fundamenta et veritatis argumenta, sed Laconice et
Germanice, excudere. Principes enim, que  verbosiora sunt,
non legunt. Spes esset fructum haud mediocrem successurum.
Marschalkhus Pangracius a Freiberg, vir optimus, hac de re
valde est sollicitus, sed non audet tale quid petere, ne
suspectus de heresi condemnetur.
Cum iamiam literę essent obsignandę, mihi Saxonici
legati dicunt marchionem in conscribendo exercitu esse
occupatissimum . . . . . . . .  quoque expugnatam Caesarii
aliqui spargunt. Vale, mi Bullingere, et ut per hunc nuncium
rescribas, rogo. Feienthoi<f1>Feyérthóy.<fe> vivit . . . . . . .  duxit, sed
ad comitia sed nihildum accepi.
Maximiliani diligentia mihi probatur; nam perpetuo inter
privatos parietes se continuit et legit multa, sed sine
ordine, libros cum habet, sive theologiam sive literas
respicias, in mea bibliotheca egregios. Quare posset multum
lucrifacere. Erga filiolum non est tetricus neque plagosus,
sed parum humanus; nam vix uno eum dignatur verbo preter
lectiones, quas puero praelegit. Puer vero humanissimus et
preceptoris amantissimus, quem humaniter vel laudando vel
vituperando posset pro libito tractare. Quare plus
humanitatis erga puerum valde sequacem ei optarem, erga
alios vero plus civilitatis; nam eo modo possem eum facilius
promovere, quod facio quidem sedulo, facturus posthac
diligentissime. Iterum vale. Augustę ocyssime  16.
februarii, anno etc. 55.
G[ereon] t[uus].
Doctissimo atque pientissimo viro domino Henricho
Bullingero, theologo eximio et Tigurensis ecclesię
episcopo dignissimo.
