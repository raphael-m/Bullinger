<nr>[22209]</nr>
<ae>Johannes Haller an Bullinger</ae>
<od>Bern, 2. Dezember 1552.</od>
Zürich StA, E II 370, 184. / Orig.(Aut.)
S.   Scripsi nuper de electione diaconi nostri, qui vix
duobus votis superavit Musculum. Boni et cordatiores omnes,
quibusque aliquid cerebri est, a parte steterunt nostra et
maximi in urbe propter hanc electionem sunt tumultus aliis
eam approbantibus aliis reprobantibus. Senatores plęrique
omnes Musculo sua dedere suffragia; sed imperitę plebis
vicit multitudo. Accersitus est ipse ad senatum et severiter
de Buceranismo cavendo admonitus; itaque cristas demittere
nonnihil videtur, ut existimem ipsum pacificum futurum. Hoc
solum metuo, ne Weberus et ipse, qui utrinque satis sunt
vehementes, concordes manere possint. Accedit autem aliud,
quod me in hac causa non parum quoque solatur, nempe electio
Michaelis Schlatteri; is enim diacono suffectus est, quamvis
nondum omnino confirmatus; concionabitur enim prius hic
aliquot septimanis. Non dubito autem, quin et doctrina et
loquela eius ab omnibus sit probanda, cum diserte admodum et
clare loquatur. Ego nunc in Iodoci aedes ex senatus consulto
demigro; quamvis enim elegantiores relinquam, quia tamen
hę sunt parochiales, ideo mihi sunt attributę.
Musculum
in meas puto migraturum.* (* a.R.: Musc. - migraturum Zusatz
a. Rand.)
Quod res novas concernit, nihil habemus prorsus; cupio ex te
scire aliquid et cognoscere. Mea familia omnis fere tussi
laborat et minimus infans omnium maxime, ut de eius prope
vita desperem. Dominus servet illum clementer! Musculus cum
suis, mea item uxor te tuosque plurimum salutant. Bene vale.
Bernę  2. decembris 1552.
Tuus Ioannes Hallerus.
Clarissimo viro d. Heinrycho Bullingero, Tigurinę
ecclesię pastori fidelissimo, domino et compatri suo
honorando.
