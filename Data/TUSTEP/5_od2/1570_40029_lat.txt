<nr>[40029]</nr>
<ae>Johann Konrad Ulmer an Bullinger.</ae>
<od>(Schaffhausen), 21. März 1570.</od>
Zürich StA, E II 377, 2497.
S. D.   Cum bibliopola compater ad humanitatem tuam, vir
clarissime et pater in Christo venerande iter suum
institueret, nolui illum vel salutandi saltem gratia absque
schedula dimittere. Sententiam de casu matrimoniali, quam
amici optimi viri nomine petebam, accepimus; qua utrique
nostrum abunde satisfactum cum sit, summas vobis pro hoc
officio et labore gratias agimus. Remitto autem d. iudicis
schedulam, ut volebas.
Ex Lugduno ad negociatores nostrates de certa in Galliis
pace facta scribitur, quibus autem conditionibus, non
additur, et quid sibi nova nostrorum expeditio velit, multi
mirantur. Audio imperatorem cum fratribus dira minitari
Ulmensibus, nisi canonicos ex suo eiectos templo restituant,
et fertur imperatoris conventum haberi Pragae, cui et
elector Saxo intersit, aliumque indictum esse Noribergae
atque insuper comitia Spirae. Multi mira consilia occulte
ubique fere in imperio agitari asserunt. Utinam nostri domi
sese continerent suaque solicite curarent, ne, ut dudum
maeriti sumus, pęnas alias patriae imminentes suis furiis
accelerarent. Plerique omnia funesta ominantur Palatino.
Rudera imperii prorsus interitura videntur. In omnibus his
malis et periculis nemo est, qui poenitentiam agat et veniam
deprecetur. Civitatum, quae in Helvetia puram evangelii
doctrinam profitentur, officiium erat compescere sociorum
furorem et tyrannidem iustis piisque rationibus exemplo
maiorum arcere ab innocentum sanguine; sed dormitant et
connivent plerique nescio quo praetextu. Christus eiusque
calamitosissima membra misere negliguntur; sequentur igitur
inevitabiles poenae. Utinam pax sit in diebus nostris, quam
equidem aliquas adhuc reliquias summa difficultate
conservare dubium non est; sed desino conqueri plura. Tuam
humanitatem oro, ut, si certiora habes, nobis quoque eam
potissimum ob causam communices, ut ardentioribus votis mole
periculorum pressi divinam clementiam imploremus et aliquos
saltem ex hoc postremo mundi diluvio eripiamus.
Vale.
21. martii 1570.
Tuae humanitatis studiosissimus
Ioannes Conradus Ulmerus.
Clarissimo viro eximio Christi servo d. Henrico Bullingero,
Tigurinae ecclesiae antistiti fidelissimo, amico et patri
suo in Christo summe colendo.
