<nr>[42059]</nr>
<ae>Johannes Haller an Bullinger.</ae>
<od>Bern, 9. April 1572.</od>
Zürich StA, E II 370a, 459. / Orig. (Aut.)
S.  Remitto tibi, honorande domine et compater, omnia,
quę hodie et hisce
diebus abs te accepi, et gratias tibi ago singulares pro
singulari isto labore,
quem tibi sumpsisti in descriptione rerum Rhoeticarum circa
Ioannem Plantam
actarum. Gratias etiam mecum tibi agunt domini consules,
quaestores et reliqui
omnes, qui ex hoc tuo scripto primum tragoediae huius exitum
cognoverunt,
rogantque simul, ut, quae deinceps agantur et constituantur
a iudicibus illis
Rhoeticis, cum primum ea habere possis, nobis communices;
videtur enim malum hoc
altiores egisse radices, quam ut in uno isto sit extirpatum.
De libellis tuis
iudicium meum me tibi scripsisse aut memini aut non recte
memini. Quicquid vero
illud sit, putasne non magnum esse apud me, quicquid abs te
proficiscitur? Ut
tamen me eos legisse et perlegisse scias, magnam ex altero
de adventu domini
consolationem accepi, ex altero vero eruditionem. Utinam
vero hanc moderationem
sequerentur omnes! Ita res ecclesiae melius haberent. Hoc
idem sentio de
perpensis tuis super editione Saxonica. Turbarunt autem me
literae illę
Norinbergenses; video vero dominum Wittenbergenses in arenam
protrahere velle,
atque utinam gloriam darent deo et aperte in castra nostra
concederent!
Invenirent non apud dominum modo, sed et apud homines
auxilii satis; omnino enim
perrumpendum semel erit et illud <gr>autos eja</gr>
expungendum. Quod ad nos,
nihil habemus singulare. Dominus Steigerus biennium suum
complevit, et illi
rursus successit d. Mülinensis; ambo te salutant. Telamonius
etiam noster rursus
senatorio ordini additus est cum quibusdam aliis. Socer meus
die paschatis post
sumptam communionem a prandio in periculosum morbum incidit,
ex quo adhuc
decumbit ita, ut nesciamus, quid dominus de illo statuere
velit; oramus tamen
illum, ut ipsum nobis diutius relinquere et conservare
velit; nam hoc non modo
res illius privatae, sed et publicae maximopere requirunt.
Bene vale. Salutant te domini amici et fratres ac domestici
denique mei omnes.
Bernae  9. aprilis 1572.
I[ohannes] Hallerus, tuus semper.
Libellum, quem simul mitto, ante annos 16 ex decretorum
libro congessi; viderunt
illum apud me nonnulli boni iudicii viri, qui putant
ędendum esse; placuit
enim illis ordo et methodus, qua usus sum. Ego ut facile
illum apud me suppressi
hactenus, ita libenter amplius supprimam. Interea oro, ut
unam saltem horam aut
alteram tibi sumas capita et titulos tantum percurrendo et,
quid tibi videatur,
liberrime, uti summam in me habes potestatem, mihi
perscribas. Rursum vale.
Clarissimo viro domino Heinrycho Bullingero, domino meo
honorando et compatri charissimo.
Zürich. M. Heinrych Bullingeren.
