<nr>[44004]</nr>
<ae>Tobias Egli an Bullinger.</ae>
<od>Chur, 19. Januar 1574.</od>
Zürich StA, E II 376, 234f. / Orig. (Aut.)
Graub. III, 459ff.
S.  Nunc tandem, reverendissime d. pater, ad te mitto
Curiensis huius fori
extremas actiones, quas eo libentius in tui gratiam volui
describere, quod
memini te in literis quibusdam superiori anno ad me scriptis
mentionem fecisse:
non deesse apud vos homines, qui me nominatim Rheticarum
seditionum veluti
authorem et antesignanum insimulent. Ego vero respondeo
illum non esse probum
virum nec ulla fide dignum, qui tanto scelere me condemnare
non perhorrescat,
praesertim indicta causa, solo rumore nuncio. Si ego cum
collega meo vel solus
hanc suspitionem sustineo, cur amplissimus ergo huius urbis
senatus, cur
Rhetorum comitia frequentissima contestationes nostras
benigno vultu acceperunt?
cur contestantes nos merito supplicio scilicet non
affecerunt, cum in media
patrum corona affirmaremus nebulones insignes esse, qui
huius mali culpam in nos
derivare tentarent? Aut cur pisce magis Superius Foedus
obmutuit, cum stante
adhuc Rhetiense regulo senatus huius urbis apud idem foedus
publicis literis nos
excusavit, quae postmodum etiam, cum res et causa huius
extrema fortuna
stetissent, in iudicio capitali primo publice regustatae
fuerunt? Nec mihi
dubium est, cum non ita pridem Paganorum legati advolassent,
qui cane et angue
peius nos oderunt<f1>Adagia, 2, 9, 63 (LB II 676f).<fe>, quin remis et velis, quod aiunt, in
nostros et mores et
sermones quam insidiosissime inquisiverint, unde, si tam
scelerati essemus,
dubio procul non unum supplicium in cervices nostras
machinati essent. Falluntur
etiam, qui homines peregrinos non tantum in nos ausuros
fuisse existiment, cum
nemo sit nescius, quibus impulsoribus extremum hoc forum sit
in castro
episcopali institutum. Quis vero finis et scopus huic
extitit? Nonne ut
coryphaei et turbarum istarum prinicpes in lucem protracti
poenam sui sceleris
luant? Ita vero est. Cur igitur reformatores isti nos
ministros praeterierunt?
Cur me, si talis vobis videor vociferator, non in ius idem
vocarunt, si cum
seditiosis novatoribus rerum eodem me scelere contaminavi?
Num latere hos potuit
peccatum nostrum? Minime gentium. In tormentis quippe
non[n]ullorum quaestio
singularis de nobis est habita.  Quid igitur [malum]
accusant nos alii
seditionis, cuius culpam ne severissimis etiam cruciatibus
extorquere nostri
potuerunt? Scilicet fides est habenda praeterito legato
regio, homini stupido,
sceleroso, adultero et ad contumelias, rixas et turbas
turbatissimas nato.
Dixerit ille, quaecunque voluerit, in comitiis Badensibus et
me quibuscunque
calumniis tetigerit et apud sui forsan similes non[n]ullos
onerarit: ego tamen
culpa vacare magnum solatium esse duco, et qualem foetorem
homo levissimus post
se reliquerit, oblivioni tota Rhetia dare nunquam poterit.
Largitiones, munera,
stipendia regia, militię cruentae, iniustitia,
simulationes et odia domestica
huiusque farinę aut furfuris potius alia peccata
complurima hisce tumultibus
fundamenta locarunt. Haec est illa Helena, cuius desiderio
Achivorum reges
tantum desudare non dubitarunt. Eant nunc illi vestri, qui
in Christum, in
Christi verbum et ministros innocuos linguas suas tam temere
stringunt, et
aliorum exemplo moniti causam nostrorum malorum in illis
ipsis querant et
reprehendant, quibus plus aequo benignas ceu delatoribus
nequissimis aures
praebuerunt. Haec, colendissime mi pater, ad te perscribere
libuit, ut, qua
conscientia ego fruar, tibi non obscurum esset. Rogo igitur,
haec omnia mitiorem
in partem interpreteris et ceu filium ab hoc scelere
longissime remotum paternae
tuae curae et benevolentiae commissum habeas. Ignosce vero;
nam celeriter omnia exaravi.
Curię Rh[etorum] 1574.  19. ianuarii.
Salutem tibi d. d. consul et amici hic nostri omnes tibi
dicunt. Salvere iubeo
d. Hallerum, mihi colendissimum affinem. Nondum Gantnerus
recessit; monstra enim foventur nova.
Tuae praestantię addictissimus Thobias Eglinus.
Amplissimo viro d. Heilrycho Bullingero, Tigurinae ecclesiae
episcopo
vigilantissimo clarissimoque, domino suo singulari
observantia colendissimo.
Zürich an h. pfarrer zum Grosen Münster.
