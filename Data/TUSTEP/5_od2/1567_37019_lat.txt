<nr>[37019]</nr>
<ae>John Jewel an Bullinger</ae>
<od>Salisbury, 24. Februar 1567.</od>
ZÃ¼rich StA, E II 369, 151.
Ep.Tig. I, S. 109ff.
Orig. (Aut.)
S. P. in Christo. Proximae literae meae, ornatissime vir,
cum Londinum tardiuscule venissent, et Francofordiam ad
nundinas proficisci non possent, re infecta, domum ad me
reversae sunt: quod nonnihil vereor, ne nunc quoque in
istas accidat.
De prolixis et pereruditis illis tuis ad me literis
proximis, prolixe tibi ago gratias. Nunc mihi de synodo illa
Francofordiensi, ut de re obscura et controversa, egregie
satisfactum esse et fateor et gaudeo. Res nostrae
ecclesiasticae, publicae privataeque, eo loco nunc sunt, quo
fuerunt. Lovanienses nostri clamant, et turbant, quantum
possunt: et habent fautores, etsi non ita multos, plures
tamen multo quam velim. Et quamvis complures sint, et in
universum in omnes scribant, tamen, nescio quo meo fato,
omnes in me feruntur unum. Itaque dum illis respondeo, ne me
esse otiosum putes.
Habuimus proximis istis mensibus comitia totius regni:
illis ego per valetudinem interesse non potui. Scriptae sunt
leges de religione, quibus papistarum obstinata malitia
atque insolentia in officio continetur. Actum etiam est de
successione; hoc est, cui familiae ius regni debeatur, si
quid Elizabethae reginae humanitus acciderit, quod nolimus.
Ea contentio mensem unum atque alterum omnium animos
occupavit; cum regina ea de re agi nollet, reliqui omnes
vehementer cuperent, et utrinque magnis viribus et studiis
pugnaretur. Quid quaeris? Effici postremo nihil potuit:
regina enim, ut est foemina inprimis prudens et provida,
haerede semel designato, suspicatur aliquid sibi creari
posse periculi. Nosti enim illud, Plures orientem solem
adorant, quam occidentem.
De religione, causa illa vestiaria magnos hoc tempore motus
concitavit. Reginae certum est nolle flecti: fratres autem
nostri quidam ita ea de re pugnant, ac si in ea una omnis
nostra religio versaretur. Itaque functiones abiicere et
ecclesias inanes relinquere malunt, quam tantillum de
sententia decedere. Neque aut tuis aut d. Gvalteri
doctissimis scriptis, aut aliorum piorum monitis, moveri
volunt. Agimus tamen deo gratias, qui non patitur nos inter
nos hoc tempore gravioribus quaestionibus exerceri. Unus
tamen quispiam e nostro numero, episcopus Glocestrensis, in
comitiis aperte et fidenter dixit, probari sibi Lutheri
sententiam de eucharistia; sed ea seges non erit, spero,
diuturna.
In Hibernia nonnihil hoc tempore tumultuatur. Insula ea, uti
scis, paret nostris regibus. Iohannes quidam Onelus,
spurius, conscripsit nuper militem, et nostros insolenter
provocavit. Sed plus in ea re morae est, quam periculi: is
enim longe abdit sese in paludes et solitudines; quo noster
miles consequi facile non possit.
E Scotia vero (quid ego dicam? aut tu quid credas?) horrenda
atque atrocia nuntiantur. Ea quamvis eiusmodi sint, ut credi
vix possint, tamen et ex aula usque ad me scribuntur, et
passim iactantur, et creduntur ab omnibus. Regem iuvenem
aiunt proximis hisce admodum diebus, una cum uno famulo,
quem habuit a cubiculis, interfectum esse domi suae, et
exportatum foras, et relictum sub dio. Crede mihi, horret
animus ista commemorare. Si ista vera sint, ne sint! tamen
si sint, quid causae fuerit, aut quibus ille insidiis
petitus sit, faciam te posthac, ubi omina rescivero, de
rebus omnibus certiorem. In praesentia nec ea, quae ita
constanter iactarentur, reticere potui, nec ea, quae
comperta non haberem, nimium fidenter affirmare.
Iulium nostrum audio Tiguri esse mortuum: mitto tamen ad
illum viginti coronatos Gallicos, si vivit, ut illi cedant;
sin autem, quod nolim, est mortuus, ut in epulum
scholasticum insumantur. Si esset otium, scriberem ad d.
Lavaterum, ad d. Simlerum, ad d. Volphium, ad d. Hallerum,
et alios; inprimis vero ad d. Gvalterum; ad quem hactenus,
homo ingratus, nunquam scripsi. Quaeso ut hosce  omnes,
atque etiam in primis d. Rodolphum et d. Henricum tuos, meo
nomine plurimum valere iubeas.
Vale, mi pater et domine in Christo colendissime.
Sarisberiae in Anglia  24. februarii 1567.
Tuus in
Christo Io. Iuellus, Anglus.
D. Henricho Bullingero, ministro ecclesiae Tigurinae
fidelissimo, viro longe doctissimo et domino suo
colendissimo.                                   Tiguri.
