<nr>[32065]</nr>
<ae>Bullinger an Johannes Calvin</ae>
<od>(Zürich), 23. April 1562.</od>
<vo>Zürich StA, E II 342a, 426. / Orig.
(Aut.)
Ep.Calv. 3776 (XIX, 395f)
S. D. Iam nunc sub noctem tuas accipio, domine honorande et frater charissime, quibus mones, quid petatur a nobis.
Legimus charissimi fratris Bezae literas, et quod ille a me petit, iamiam expedivi, cui et totam hanc diem impendi.
Scribo Basileam, Schaffhusium, Sangallum et ad Rhetos; hortor, obstent, ne concedatur postulatis regiis, id est Guisianis miles, communico illis omnia, quae accepi communicanda.
Theobaldus ab Erlach Bernas huc non venit.
Sed magistratus Bernensis scripsit ad amplissimum
senatum urbis huius; communicant invicem consilia, ac satis certo scio illos in hoc consentire, ut impediant Frölichii consilium.
Festinat is et cupit militem adducere Guysianis et coniuratis.
Hodie decreta sunt supplicationes publicae in senatu per omnes in urbe et agro ecclesias; postridie gravissimum per omnem ditionem edictum promulgabitur contra illos, qui nomina sua militiae suae voluerint dare; sol[l]icitatores iubentur vincti in urbem trahi.
Spero legationem mature mittendam in Galliam.
Si pergent vicini foederati nostri exercitum mittere, vereor inter nos ipsos bellum exoriturum; video nostros esse sollicitos et diligentes.
Postquam finita fuerint comitia Salodurensia  26. aprilis celebranda, nostri respondebunt illustrissimo Condensi principi; ita arbitror et Bernates facturos.
Utinam festinent mature principes, priusquam accedant Belgae, Sabaudi, Hispani; utinam liberent regem etc.!
Plura non possum; nam multa iam nocte has scribo, cum praeterita nocte et tota hac die scribendo sim fatigatus.
Oremus dominum, ut is nostri misereatur et servet a malo.
Vale aeternum, domine honorande et frater charissime, una cum symmystis omnibus.
23. aprilis 62.
                                                                Bullingerus tuus.
Noli dubitare de nostra fide et diligentia.
Dominus det incrementum!
Clarissimo viro d.
Ioanni Calvino, Genevensis ecclesiae pastori fideli, domino honrando et fratri charissimo suo.
                                     [Gen]ff.
