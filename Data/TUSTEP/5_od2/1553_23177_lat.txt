<nr>[23177]</nr>
<ae>Jean du Fraisse an Bullinger</ae>
<od>Chur, 12. September 1553.</od>
Zürich StA, E II 365, 132.
Gr. I,  S. 323f.
S.  Quoniam nihil est, quod ad superiores literas meas addi
possit de clandestinis Caesarianorum consiliis, et res ipsa
(ut video) iam innotescit omnibus, brevior ero, cum eo, quod
me horum hominum importunitas ita adficit, ut nulli rei
praeterea vaccare possim. Doleo vehementer sic infoelicem
esse regni nostri statum, ut quottidie sint, qui in
constituta a regis consiliariis supplicia incurrant. Ex
Anglia certo allatum est mihi ducem Northumbellandiae poenam
falso (ut credo) intentati veneficii criminis capite luisse.
De relligione nihil adhuc constitutum est; sed regina veteri
ritu sacra obit et ea magnae sibi curae esse prae se fert.
Ex Scotia auditus est rumor (sed is et levissimus et sine
authore) filium regis Scotiae ex concubina nonnihil movere
voluisse. Nostri Corsicam ceperunt castellaque aliquot et
arces muniunt diligentissime. Audio pactas esse in Pedemonte
unius mensis inducias. Hic admonitus a d. Vergerio et aliis
diligenter aegi, ne legato papae miscere sermones cum plebe
liceret neve hic fide publica esset. Vereor enim, ne scisso
in duas factiones populo maior tumultus suscitetur. Sed quid
me aut alium quempiam hoc oneris suscipere iuvat, cum nihil
syncerum usquam reperiatur?  "Fides", (ait ille) "et pietas
privata bona sunt;  qua lubet, reges eant." Rex Tunetensis
premit Golletam obsidione; puto tamen expugnari non posse.
Vale. Curiae, pridie idus septembris 1553.
Tuus Ioh[annes] Frax[ineus], episcopus Bayonensis.
Clarissimo viro domino Heynrico Bullingero, ecclesiae
Tigurinae ministro, amico charissimo.
Tyguri.
[Nur die Unterschrift ist eigenhändig geschrieben.]
