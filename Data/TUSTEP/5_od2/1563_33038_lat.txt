<nr>[33038]</nr>
<ae>Johannes Calvin an Bullinger</ae>
<od>Genf, 8. April 1563.</od>
Zürich ZB, Ms
F 80, 345. / Orig.
(v.Jon. m. aut. Unterschr.)
Ep.Calv. 3929 (XIX, 690ff.); englische Übersetzung: Letters of Calvin IV 297-301, Nr. DCXL
S. Ergo ab altero quoque fratre iam nequiter fuimus proditi.
Iureiurando, quod voluit typis excudi, promiserat nihil se
acturum nisi ex sociorum consensu.
Dum clam paciscitur cum regina
matre, praefecto Lugdunensi rem se tenere suspensam scripsit
usque in reditum admiraldi; interea socrum admonet, ut copias
omnes dimittat, et affirmat transactum esse.
Hoc mulier non satis
astuta suis literis apud me confessa est, dum suis blanditiis me
placare studet.
Porro quam felices processus uno momento
everterit, intelliges ex Bezae literis, qui tamen non ausus est
omnia scribere, quale est, quod nos exarmavit, antequam vulgo
innotesceret scelerata pactio.
Dominandi libido hominem prorsus
excaecavit.
Interea magnum quiddam se praestare existimat, dum
sex ex sua caterva curat inter equites regii ordinis cooptari et
in puerilibus istis nugis exsultat.
Verum ut solet deus
mirabiliter operari, sub hac infirmitate potentiam suam extollet.
            Sunt autem haec pacis capita:
            1. Omnes nobiles qui sunt barones et quibus est
iurisdictio capitalis, vel qui feuda nobilia possident, domi
manebunt in libera conscientia, et religionis quam ipsi
reformatam vocant exercitio cum suis familiis, atque etiam
subditis, qui sponte et non coacti volent adesse.
Nobiles autem
quibus nulla est iurisdictio eadem libertate fruentur pro se et
familiis duntaxat, modo ne habitent in urbibus oppidis et pagis
sub aliorum ditione: quo casu non poterunt exercere suam
religionem nisi permissu suorum dominorum.
Rex tamen in sua
ditione immediata omnibus eandem libertatem concedit.
           2. In singulis praefecturis a quibus provocatio est ad
curias parlamentales urbs una designabitur in cuius suburbiis
religio exerceatur ab omnibus eiusdem praefecturae qui adesse
volent, non aliter.
Quisque tamen poterit privatim apud se libere
manere, neque ulli exhibebitur molestia vel in quemquam fiet
inquisitio, nec cogentur contra suam conscientiam.
           3. In cuntis urbibus in quibus religio habuit sua
exercitia ad septimum diem huius mensis, praeter alias urbes iam
designatas, eadem religio exercebitur intra muros, in uno loco
vel duobus, modo ne qui eam religionem profitentur templa possint
applicare in suum usum.
Clericis enim sua omnia restituentur, ut
cultum divinum peragant sicuti ante tumultus excitatos: si quid
autem dirutum fuerit litem non movebunt ipsi clerici.
           4. Civitas Parisiensis cum sua praepositura immunis
erit ab eiusdem religionis exercitio.
Qui tamen illic manebunt
pacate fruentur suis bonis, nec inquietari poterunt, aut
violenter adigi, aut ulla inquisitione fatigari, neque in
praeteritum tempus neque in futurum, super ratione conscientiae.
           5. Urbes omnes redibunt in statum pristinum, libera
erunt commercia, exteri omnes milites quam citissime fieri
poterit ablegabuntur, atque in hanc rem totis viribus incumbent
omnes subditi.
           6. Quisque restituetur in sua iura, facultates,
status, honores et munera, cuiuscunque sint qualitatis, et in
illis conservabitur ac protegetur, non obstantibus decretis,
litibus, iudiciis, sententiis et arrestis quae sequuta sunt
mortem regis Henrici, tum ob causam religionis tum ob arma
religionis occasione sumpta.
Eiusmodi enim iudicia cassa et
irrita erunt, nullius effectus aut valoris, ut eorum praetextu
impediantur haeredes in tranquilla sua possessione.
           7. Atque ut dominus princeps Condensis generalis
locumtenens et gurbernator Picardiae solutus sit omni cura, ac ne
quid in posterum probri vel invidiae sustineat, declarabitur et
reputabitur bonus cognatus consanguineus et fidelis subiectus
regis, prout meretur sanguinis ex quo oriundus propinquitas, ac
proinde omnes domini equites, nobiles, cives, communitates, tam
urbium quam pagorum, et quicunque eius partes sequuti sunt in hoc
bello, ubicunque bellaverint inter istos tumultus,
pronunciabuntur et reputabuntur fideles regis subditi, quia
persuasum est, quidquid hactenus fecerunt, fecisse bona
intentione et sub regis obedientia, quapropter omni invidia
exonerantur.
            8. Dictus dominus princeps manebit solutus omnibus
oneribus rationis pecuniae, et quidquid eius mandato expensum
fuerit ex vectigalibus regiis, quantacunque sit summa, rex
acceptum feret.
Manebit praeterea liber et extra omnem litem et
molestiam, quoad tributa indicta urbibus vel oppidis, vasa
argentea e templis sumpta, reditus et proventus ecclesiasticos et
quidquid insumptum est in praesenti bello, ut neque ipse neque
sui, neque eius commissarii, vel in praeteritum vel futurum
vocari queant ad reddendam rationem.
Nulla etiam lis movebitur ob
excusam monetam, ob fusas machinas bellicas, pulverem confectum,
ob aedificata urbium propugnacula, ob ruinas et aedium
demolitiones, ne damnum vel a principe ipso vel a communitatibus
vel a privatis exigatur.
           9. Captivi omnes tum belli iure tum ob causam
religionis utrinque liberi dimittentur, sine ullo pretio,
quanquam in hoc numero rex censeri non vult praedones, latrones,
fures et sicarios, quibus pacis huius beneficium non erit
commune.
         10. Omnes iniuriae et noxae in praesenti bello
perpetratae manebunt exstinctae mortuae et sepultae, ac omnibus
interdicetur, cuiuscunque sint qualitatis, sub poena capitali, ne
se ultro citroque iniuria afficiant, vel provocent ad rixas, vel
litigent aut iurgentur super causa religionis.
         11. Qui religionem profitentur supersedebunt ab omni
foedere quod habent tam in regno quam extra fines, ac in posterum
nullos agent census, nec nomina conscribent, nec contributionem
pecuniae indicent, nullas etiam habebunt congregationes vel
consistoria vel conventus nisi ob religionem.
          Ambosiae  19. martii 1562.
                                                         Sic
signatum propria manu
Charles.
                            Et subtus per regem in suo consilio
                                              Robertet.
Sigillatum in cauda duplici.
Vides, optime frater, quorsum redacti simus unius hominis
levitate.
Potuit enim nullo negotio consequi ut regina ad
quaslibet conditiones descenderet.
Verum ultro se ad quaelibet
obsequia serviliter prostituit.
Nunc anxie exspectamus quid
futurum sit.
Valde enim timendi sunt motus in quibus sedandis,
quoad potero, laborare non desinam.
Simul ac reversus fuerit
Beza, quae magis recondita sunt intelliges.
Nemorsus febri
continua laborat gravissime, ut medici de vita desperent.
Secretarius regii legati, qui apud Oenipontem<f1>Innsbruck.<fe> erat quum illuc
venit cardinalis, inter solemnes epulas dicit fuisse productum
calicem vetustissimum et valde patulum, in quo insculpta erant
carmina, quae nostram de sacra coena doctrinam confirmant, et
cardinalem illo spectaculo quasi attonitum diu haesitasse.
Vale, clarissime vir et mihi honorande frater.
In festinatione
memoria lapsus fueram, mihi redditas esse hoc biduo binas abs te
literas, quarum alteris adiuncti erant libri de quibus tibi
gratias ago.
Symmystis omnibus, filiis et generis multam salutem
precor.
Dominus vos omnes servet incolumes.
Genevae  8. aprilis
1563. Salutant te collegae mei et amici omnes inter quos maxime
Ionvillaeus.
                                                     Ioannes
Calvinus tuus.
Clarissimo viro d.
Henrico Bullingero, ecclesiae Tigurinae fido
pastori, fratri et symmystae mihi plurimum observando.
