<nr>[33093]</nr>
><ae>Gregor Pauli (Grzegorz Pawet) an die Zürcher</ae>
<od>Krakau, 20. Juli 1563</od>
<vo>Zürich StA, E II 367, 207ff</vo>
<dr>Wotschke, S. 197ff.
<re>Regest</re>
<tx>Doleo ecclesias nostras turbari quorundam male sanis consiliis,
ad quam rem vestris quoque scriptis adiutos esse satis scio.
Admonueram vos ante binis literis, ut hanc rem exactius
intueremini, sed me nihil profecisse animadverto, postquam dei
veritas a vobis condemnatur.
Tabula mea, quam edidi sumptam ex
puris fontibus verbi dei, Arianismi accusatur, sed quam merito
vos videbitis.
Ego sane coram deo et patre domini nostri Iesu
Christi nihil Arianum in ea esse certo scio et credo.
Non nititur
enim ullo alio fundamento nisi ipso dei verbo certo et
infallibili, illam ex scripturis de verbo ad verbum excerptis
consarcinavi.
Arii haeresis fuit, qua negabat unum deum esse
patrem Iesu Christi vere, quia eum ille unus deus non genuerit ex
se filium, sed ex non entibus fecerit, pater esse vere negatus
est ab illo.
Hinc contra illum editum est symbolum Nicęnum, ubi
dicitur: "Credimus in unum deum patrem omnipotentem", et cum hoc
fundamentum fidei negavit, simul et unum d.
Iesum Christum filium
dei unigenitum deum verum de deo vero abolevit.
Unde enim vere
esse filius dei potuit, cum deus pater eum vere genuisse negatus
est? (Hiezu a.R.: "Qui non genitus est ex deo, filius dei non
est, ut qui non genitus est ex Adamo homo, filius hominis non
est.") Quomodo autem deus verus ex deo vero credi ab illo potuit,
qui illum deum eius patrem vere genuisse concedere noluit? Hinc
quoque contra eundem Arium conclusum fuit symbolo Nicęno, ut non
tantum in unum deum patrem crederetur, sed etiam in unum dominum
Iesum Christum, filium dei, deum verum de vero deo eiusdem
naturae cum suo patre.
Quis vero diversitatem naturae in deo
patre et eius filio statuet, qui vere filium dei genitum ex deo
patre et non aliunde confitetur? Si est eiusdem  naturae nobiscum
filius dei ex homine vero genitus homo, an ex deo deus genitus
diversae naturae esse Christus poterit? Tres sunt unius naturae
seu deitatis, et isti tres nunquam sunt unus, sed semper tres.
Natura seu deitas, quae una est, in tribus est, non in uno tantum
atque ita non unus est unius naturae, quae natura cum una sit,
nunquam nos eam vel discerpimus vel tres facimus, sed istos tres,
qui sunt eiusdem naturae, tres tres semper esse dicimus et
credimus et ita eos numeramus cum Paulo: "Unum deum patrem, unum
dei filium et deum ex deo genitum, unum spriritum sanctum." Una
deitas seu natura illorum non est unus deus, sed est unius dei
patris, unius filii dei et unius spiritus sancti.
Unus deus est
pater, et deitas non est pater, sed est patris, ita una deitas
est filii, quę et patris, sed deitas non est filius, ut humanitas
Christi non est homo.
Pater habet deitatem, sed deum* (* deam!)
non dicitur habere.
Christus est filius dei non deitatis, quam
etiam Simlerus negat generare atque ita nec patrem nec filium
esse.
Deus enim pater non deitas genuit ex se filium deum non
deitatem, quę filius non est.
Una deitas est trium, non est tamen
ullus deus trium.
Sic filius dei humanitatem habet nobiscum
commonem, non tamen hominem habere dicitur.
Ut est eiusdem
naturae cum patre, qua cum illo unum est, ita est eiusdem naturae
nobiscum, qua nobiscum quoque unitus est.
Unde quoque hoc
mediatore contenti sumus ut perfecto, qui a terra in cęlum a
nobis hominibus usque ad deum patrem pertingit.
Deitas seu natura divina et humanitas sunt contenta et possessa,
non sunt ipsa, qui ea habet, sed ipsius sunt.
Deus autem per se
exsistit, ipse deitatem seu divinam naturam habet, ut et filius
dei deitatem et humanitatem seu naturam utranque.
Ipse autem nec
deitas nec humanitas est.
Hic errat Stancar et, qui eum
sequuntur, quod unam deitatem trium statuentes unum esse deum
abolent unum deum patrem prophetis, Christo et apostolis
declamatum et unum quoque dei filium deum ex deo genitum, quorum
uterque ista deitas non est.
Quare nec mediatorem habent, nisi
hominem ad hunc suum deum, incarnationem negant et omnia alia
offitia homini tantum tribuunt metuentes, ne pluralitas deorum
sequatur vel ne iste unus deus eorum fictus incarnatus esse et
mediator quoque credatur.
In uno enim convenire et eum, qui
genuit et qui genitus est et qui mediat et ad quem mediat et qui
homo factus est et qui eum ad hoc misit, homo tamen ipse non
factus, difficile est.
Unus iste deus sophistarum ignotus prophetis, Christo, apostolis,
qui essentia vel trinus dicitur, nihil unquam genuit, filium non
habet atque ita nec mediatorem.
Non creavit nos neque nos
redemit.
Unus enim deus pater hoc pręstitit per unigenitum filium
in spiritu sancto, non misit nobis filium nec dedit nisi unus
deus pater, qui eum genuit.
(... ... .. a.R.: "Non sumus
baptisati in nomen eius nec ullus articulus fidei de eo extat.")
Non dixit se mediatorem esse filius dei nisi ad deum patrem.
Non
invocavit ipse nisi unum deum patrem et nobis ad e ndem orationem
conscribi iussit.
Nihil locutus est vel fecit unquam iste deus
essentia vel trinus vel indefinitus, omnia enim et semper dixit
et fecit unus deus pater per filium suum unigenitum in spiritu
suo sancto.
Deo isto, qui nihil unquam vel dixit vel operatus
est, non indigemus, contenti sumus uno deo patre, creatore
omnium, et uno dei filio, per quem omnia creata, et uno spiritu
sancto, cuius virtute omnia vegetata et sustentata.
De uno deo
essentia vel in essentia vel trino nulla testimonia scripturae
habemus, sed tantum de uno deo patre, qui auditus fuit in voce,
et de uno dei filio, qui in carne visus et baptisatus, tum de uno
spiritu sancto, qui in specie columbae descendit.
Deus essentia
vel indefinitus etc.
nec auditus ibi nec visus nec quicquam dixit
vel operatus est, per nullum prophetarum manifestatus est.
Illum
enim unum deum Israelitarum Christum suum esse patrem
interpretatus est (Ioan. 8) et Paulus, qui fuit Israelita et
Hebraice noverat, unum illum Iovam legis et prophetarum
interpretatur esse unum deum patrem domini nostri Iesu Christi et
unum quoque eius unigenitum aeterni dei ęternum filium etc.
(1.
Cor., 8. Eph. 2.) Quare iste deus novus est antichristi et
sophistarum eius, quem non noverunt nec coluerunt patres nostri,
ut ait Daniel.
Contenti sumus hoc unico fundamento salutis a Christo posito.
Pater haec est (1) vita aeterna, ut cognoscant te (2) solum verum
deum et quem misisti (3) Iesum Christum" (Joh. 17), cui symbolum
apostolicum correspondet, "Credo in deum  (2) patrem
omnipotentem" etc.
"et in Iesum (3) Christum filium eius". "Credo
vitam (1) ęternam." Nihil haec differunt a se, nisi quod in
principio Christus disserit de vita ęterna, hoc symbolum fidei in
fine ponit, sed in uno et solo deo patre et in uno quoque Christo
filio dei verbo, quod de coelo descendit et caro factum est,
conveniunt.
Sic et omnes alii loci scripturae cum istis duobus conveniunt, ut
mea tabula demonstrat.
"Creditis in deum et in me credite." "Deus
Abraam, Isaac, patrum nostrorum glorificavit filium suum Iesum",
ut cognoscamus verum deum et maneamus in filio eius in nomine
patris et filii etc.
Quicunque ergo hoc fundamentum tenet a Christo et apostolis
positum et commendatum unum esse deum patrem, qui filius non sit,
sed habeat filium verbum deum, quem nobis missum in mundum dedit,
non dubitet se habere vitam aeternam.
Quicunque enim repudiatis
antichristi blasphemiis simpliciter credens scripturę recipit et
agnoscit unum deum patrem Iesu Christi, necessario cogitur
agnoscere et unum filium dei, deum ex deo genitum, alioqui ille
deus non esset pater, qui non genuerit et hinc quoque conficitur
unius esse naturae utrumque et genitorem et genitum, postquam non
aliunde quam ex deo deus genitus est.
Everso vero uno deo patre iam et filius dei deus ex deo esse non
poterit, quia ut esset dei filius, ex uno illo deo patre illum
gigni oportuit utque id manifestum fiat, exemplis vivis
demonstrare facile est.
Postquam satan evertit hoc fundamentum
apud Iudaeos et Turcas, qui unum illum deum, quem fatentur,
patrem esse d.
Iesu Christi negant, ecce et filium dei Iesum
Christum deum ex deo esse nullo modo agnoscere vel in illum
credere volunt.
Evertit hoc fundamentum apud Arium, apud quem,
cum ille unus deus vere pater non esset, id est, non genuisset
ipse, ecce et filius dei deus verus ex deo non est, sed factura
et creatura secundum eius opinionem.
Evertit satan hoc
fundamentum apud Sabellium, cui unus deus trinus vel trinomius
est, qui certe pater Christi non est.
Ecce filium dei, qui deus
ex deo est, amplius (ne duo dii sint) non agnoscit.
Dura est illi
locutio, sed non minus dura quoque et ista esse deberet, cum idem
Christus dicitur esse filius hominis, id est, homo ex homine
natus.
Sic papatus abolito uno vero deo patre varios alios deos
recepit et varios mediatores, inter quos ut non erat unus ille
deus, ita nec mediator fuit dei filius, verbum factum caro.
Symbolum apostolicum, in quo omnia necessaria ad fidem et salutem
summatim habentur.
1.  Fundamentum ecclesię dei et salutis:
    Credo in deum patrem omnipotentem
    Et in Iesum Christum filium, eius
    Credo et in spiritum sanctum.
2. Domus dei ecclesia:
    Credo ecclesiam catholicam.
3. Privilegium domus et libertates:
    Credo remissionem peccatorum,
    Carnis resurrectionem,
    Vitam ęternam.
Ubicunque hoc fundamentum est integrum, inviolatum, unus deus
pater cum suo unigenito abolitus non est, ibi est ista domus dei,
quę est ecclesia stans super hoc fundamento firmo prophetico et
apostolico, ibi quoque et certitudo omnium tum quae ad corpus tum
quae ad animam pertinent.
(Hiezu a.R.: Qui ordo causarum idem et affectuum seu
consolationum.)
Causa et fons omnium nostrarum consolationum:
Credo in Iesum Christum
Qui conceptus de spiritu s.
natus, passus, mortuus, descendit ad
inferos.
Tertia die resur[r]exit.
Ascendit ad cęlum, sedet ad dexteram ...  Inde venturus ad
iudicandum.
Consolationes ex hoc fonte manantes:  Hinc:
Credo remissionem peccatorum.
Carnis resur[r]ectionem.
Vitam ęternam.
Perfectio omnium et certitudo animę et corpori
in vita,
in morte,
post mortem.
Mortuus:
Perfectio omnium est filius dei nobis datus a patre verbum
incarnatum, quod sua conceptione, nativitate, morte sustulit
peccatum nostrum, satisfecit irae dei.
Hinc nos credimus, quoad
vivimus, remissionem peccatorum.
Resur[r]exit:
Et cum peccatum esset causa duplicis mortis, corporis scilicet et
animę, utroque enim Adam peccavit et de utraque morte responsum
tulit, "morte morieris", iam peccato sublato per Christum
liberati sumus ab utraque morte et corporis, contra quam credimus
nos non perituros sed resur[r]ecturos carne, cum Christus in
carne nostra soluto peccato resur[r]exit.
Ascendit ad cęlum:
Et contra animę mortem, quę ęterna futura fuit, credimus vitam
ęternam hocque ex Christo, qui sua ascensione in cęlum in carne
nostra nomine nostro possedit nobis hanc vitam ęternam.
Cum autem pluribus consolationibus non indigemus, omnia enim
perfecta et anima et corpus et presens vita et futura ex hac fide
habet, super hoc fundamento fidei stare usque in finem
decernimus.
(Hiezu a.R.: Habent sibi aliam fidem, qui non
contentus est istis.) Menciuntur certe, qui de nobis aliud apud
vos referunt.
De tribus deitatibus nec somniamus, Christum
essentiatum vel circumscriptibilem non agnoscimus et cętera
diliria, cuiuscunque sint.
Plura tabellario properante non possum.
Hortor et obtestor per
nomen dei et eius filii, dispicite diligentius ea, quae dominus
nondum vobis aperuit.
Non dederat Luthero omnia, plura Zwinglio,
post Zwinglium plura aliis dedit, dat et nunc, cui vult.
Non uno
centenario annorum antechristus suum regnum stabilivit, omnes
articulos fidei corrupit et fundamentum omnium illesum ab eo
putaremus?
Amo vos, deus testis est mihi, pro pręceptoribus agnosco, laudem
meritam tribuo, vestris scriptis delector.
Cavete, ne odio
aliquorum veritatem damnetis.
Hortemini hic nostros ad pacem et
concordiam.
Ne sitis ex illis exploratoribus, quos pręmisit deus in terram
Canaan, qui postea ipsi territi retrovertebant populum in
Aegyptum.
Sanate istos a serpentibus in hoc nostro deserto.
Sunt
enim venenati, qui tollunt illum unicum serpentem a Mose
exaltatum, Christum enim filium dei, deum verum de deo vero,
verbum incarnatum, unicum mediatorem nostrum ad deum patrem,
abolent isto uno falso deo, qui pater Christi non est, quod facit
Stancar et qui eum sequuntur.
Cavete vobis a Gabaonitis, qui imponebant populo dei laceris
vestibus mucido pane, etiam sub nomine dei nostri se venire
dicebant et imponebant populo dei.
Non imponant nobis patres,
vetustas, concilia etc.
Unus Christus sit magister, in aliis
articulis nihil valebant patres et concilia.
Sunt etiam hic
plerique Gabaonitae, qui vobis se amicos profitentur et nihil
aliud quam ad Aegyptum reducere conantur populum dei confessione
Augustana.
Patefaciat vobis eos postea dominus.
Valete in domino, fratres honorandi, si quid in me reprehendere
vultis, monete privatim, ut ego ad vos privatim scripsi.
Ego in
vestris scriptis in Polonia impressis traducor nominatim,
respondere scripto Calvini et Simleri cogor, quod priusquam
faciam, vobis scribo et meam confessionem mitto.
Iterum valete,
orate  pro nostris ecclesiis, quae hic turbantur Stancarico
dogmate.
Optarem quoque d.
Calvinum hoc meum scriptum videre, cui
ego non potui scribere nunc.
Cracoviae  20. iulii anno 1563.
<un>Vester in domino frater ex animo omnia bona vobis optans
Gregorius Paulus, minister dei et domini Iesu Christi filii eius
in cętu Cracoviensi.
<lz>[Adresse:] Clarissimis viris ecclesiae Iesu Christi fidelibus ministris
Tiguri Henrico [Bul]lingero, Rodolpho Gwaltero, Iosiae Simlero,
Wolphio etc., fratribus in d.
observandis.
Tiguri.
