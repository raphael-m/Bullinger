<nr>[21204]</nr>
<ae>Johannes Haller an Bullinger</ae>
<od>Bern, 31. August 1551.</od>
Zürich StA, E II 370, 148. / Orig.(Aut.)
S.  Accepi tuas 24. augusti datas, ad quas paucis
respondebo, primum quod Musculum attinet, non esse timendum
nobis, quod in Angliam concedat, quantumvis sollicitetur;
quamdiu enim apud Germanos pedem puto ponere poterit,
alienas non accedet nationes et prudenter quidem, cum quia
magna est pressus familia, tum quia videt in Anglia satis
rudia adhuc esse omnia et impolita et bonis viris locum non
valde opportunum. Convaluit iterum a ventris suo profluvio
et bene habet cum suis omnibus. Quod vero Vergerium attinet,
rediit ipse pridie abhinc ad nos ex Lausanna peste illic
recrudescente; imprimit hic quaedam contra concilium, de
quibus ipse tibi dicet; nam interea, dum haec ęduntur,
constituit illuc ad vos et postea Basileam proficisci.
Loquutus sum illi de Anglia; sed hoc respondit: si iam in
Anglia esset, magis esset e re et Anglicarum et aliarum
ecclesiarum, ut in has Tridento vicinas partes concederet
quam ut illic maneret, ut commodius concilio resistere
posset. Video ergo illi consilium nondum placere hoc. Hoc
cuperet, quantum intelligo, ut a rege Angliae stipendium
haberet annuum, ne et nostris hominibus molestus et liberius
res suas, imo Christi agere posset. Hic si posses aliquid,
videretur certe e re illius et nostra esse. Ut enim
Lausannae professionem aliquam nanciscatur, vix puto futurum
esse; non ferent enim hoc Galli. Deinde dominis nostris
molestum erit extraordinarium illi perpetuo solvere
stipendium; sunt enim valde gravati exterorum et
peregrinorum accursu. Tenta aliquid, si placet. Ut senatui
nostro a vobis commendetur, operae precium non est; satis
enim alias indigne ferunt tam multos a vobis mitti, cum vos
interea peregrinorum non recipiatis quemquam, sed nobis
omnes obtrudatis.
Quod Maurisium illum attinet non est mihi notus facie, quod
puto. Beza tibi haec retulit. Puto me quoque scripsisse.
Perquiram diligenter omnia et cogitabo de remedio. Talia
habemus multa, praesertim inter Gallos, nec fieri potest ut
omnia in ordinem redigantur, siquidem, si vel apud
comministros meos sive apud senatum fieret huius rei mentio,
statim Maurisius ille foveretur ab omnibus, tantum in odium
Calvini: tam odiosum illius nomen hic est. Satius ergo est
alium modum ingredi. Scripsi iam classi Gaiensi, in qua est
ille, ut admoneat eum pacis et ut, si quid habeat contra
Calvinum, non per se hoc agat sed nobis indicet, et nos
cogitaturos quid et quomodo agendum, ne ille privata
autoritate turbas moveat etc.
Litreras tibi nondum misi ea de causa quia hodie Iodocus
hinc abit Genevam petiturus et filium d. Iacobi Rordorffi
Tigurini illuc perducturus.* (* a.R.: "et filium - perduct."
Zusatz a.R.) Quem si forte convenirent fratres illi, (ut non
procul a Geneva classis illa abest), scio armaret illos
contra Calvinum. Tam enim illi est infensus ut, cum ego
nudius tertius illum admonerem ut Genevam veniens accederet
Calvinum et eum ex me salutaret, indignabundus responderet,
se non propter Calvinum Genevam petere et nihil sibi cum
Calvino esse negotii etc. Et cum ego rationibus agere cum
ipso inciperem, ipse disputationem conclusit: Non videbo
Calvinum, dicens, sino illum res suas agere, ego ago meas.
Et cum adderem: At aegre feret,   Ferat, inquit, quid ad
me? Haec cum ita se habeant, quomodo speras vel Maurisium
Calvino, vel Zebedęum Vireto reconciliari posse? Accedit
peculiaris huius gentis affectio quę facit ut longe dispar
agendi sit ratio cum illis quam cum Germanis. Propositi sunt
sui tenacissimi, nihil volunt condonare, quivis suum vult
ius persequi, nec patitur se in gratiam cum altero reduci
nisi alter procumbat humi et se pedibus tantum non patiatur
conculcari et audire velit, quod Frid[erychus] a p[a]p[a]*
(* a.R.: P.P.)  super aspidem et basiliscum etc. Viretus est
bonus vir, sed tam pertinax ut nihil de suo det. Non ergo
video melius tolli posse haec dissidia quam mora et privatis
admonitionibus, quibus certe non parco utrinque. Ex Anglia
missas ad se literas Viretus mihi misit, quas tibi quoque
mitto ea lege, ut cito remittas. Mitto etiam exemplar
epistolae Claudii Monerii, Lugduni in vinculis constituti
propter evangelium Christi, quam ipse destinavit ad
ecclesias nostras omnes, ut fiant pro eo preces. Sunt etiam
alii duo iuvenes, quos Vireti odium Lausana expulit et
stipendio dominorum nostrorum privavit, Lugduni capti,
Corbelius et Ianuarius, quos quoque domino commendabitis.
Novi alias nihil habeo nunc, nisi quod Schertlius adhuc agat
in aula regis; nescio quid agat. De protestatione Galli
contra concilium iam, opinor, vel a Beza audisti vel a
Vergerio audies. Parce mihi, quaeso; festinanter et inter
magnas occupationes scripsi, nec vacat relegere. Salutabis
ex me omnes fratres et totam tuam domum; salutat vos mea.
Bernae ultima augusti 1551.
Tuus, quem nosti.
Clarissimo viro d. Heinrycho Bullingero, pastori ecclesiae
Tigurinę fidelissimo, domino et compatri suo charissimo.
