<nr>[42161]</nr>
<ae>Ulrich Philipp von Sax an Bullinger.</ae>
<od>Uster, 5. Oktober 1572.</od>
Zürich StA, E II 355, 269./Orig.(mit aut. Unterschr. u.
P.S.)
Min früntlich gruͦtz sige üch zuͦ vor, wollgelerter,
auch fürgeliebter herr,
üwer schryben hab ich empfangen sampt der byligenden copy
der mörderischen
handlung in Paryß verlauffen (da ich lieber bessers hörtte;
der almechtig gott
erbarme sich der synen und wende alle sachen zum besten);
darby aber dancken ich
üch üwers schrybens, müe und arbeit, so ir diser handlung
halben mir
zuͦgeschickt und than hannd, schicken also dise copy üch
by zeiger diß brieffs
widerum zuͦ etc. Darnäbend aber kan ich üch (lieber herr)
nitt verhalten, daß,
wie ich im abenrytten gsyn, ungfar kommen by zuͦ
Ryckenbach zuͦ herrn
seckelmeister Thoma und under anderen reden er zuͦ mir
gsprochenn, daß es minen
herren und ime gfallen liesse, und meintte, je nächer ich by
minen herren diser
sorcklichen leuffen halb, je lieber und besser es were. Da
ich dan hierüff üwers
früntlichen radts begärtte, wie der sach ze thuͦn sige;
dan so sömlichs üch auch
für guͦtt wette ansächen, welte ich min wyb und kind auch
beschicken oder sälbs
ein rytt hinuff gen Vorsteck thuͦn und sy mitt mir herab
fuͤren. Bitten üch
hiemitt, ir wellind mich by disem botten üwer rath unnd
meinung wüssen lassen.
Hiemitt befilch ich üch samptt den üweren in den schirmm
gottes etc.
Datum uß Uster den 5. wymonats anno 1572.
(Aut.)            Ewer thrüwer fründ U[lrich] P[hilipp] von
Sax, fryher. 1572.
(Aut.) Gelieptter her und fründ, so ir bottschafft gen
Haidelberg hetten, so
bitt ich, das ir well mich des uff minen kosten berichten,
darmitt ich auch
miner lieben dochter schriben kund; den sy statt in grossen
sorgen irs bruoders halben.
(andere Hand:)  Dem erwirdigenn unnd wollgelertten herren h.
meistern Heinrich
Bullinger, predicant zuͦ Zürich, minem günstigen, lieben
herren unnd fründ zuͦ handen.
