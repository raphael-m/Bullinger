<nr>[33169]</nr>
<ae>Robert Horn an Bullinger</ae>
<od>Winchester, 13. Dezember 1563.</od>
ZÃ¼rich StA, E II 369, 53.
Zur.lett I, S. 80f.
/ Orig.
(Aut.
..... ..... ..... .....).
Accepi tuas tres iam epistolas, charissime Bullingere, unam ad 10
octobris,  alteram ad 10 martii, 1563, datas, mihi quidem serius
pridie calendas iunii ultimi redditas; tertiam augusti 29
scriptam, mense octobri satis in tempore traditam.
Ex quibus
animadverti vim amoris tui uberem et vehementem, qui suavissimis
se verbis expressit, et literis tantummodo meis sive munusculis
contentus esse poterat.
A me autem ideo missa sunt, ut
intelligeretis non modo ipsum me sed et res meas ac fortunas ad
vestrum commodum esse paratas.
E[t] quod de panno gratias agis,
et repensurum te ais, agnosco singularem humanitatem tuam, qui
mihi, cum ipse multum tibi debeam, debe[re] te et obligatum esse
fateris.
Quod vero in argenteo poculo as[sidu]am mei recollitis
memoriam, id ita accipio, ut cum benevolenti[a] et humanitate
vestra nihil mihi sit gratius, tum in frequenti es[se] memoria,
et quasi in oculis vestris ac conspectu versari, sit m[ihi] longe
gratissimum.
Et quia perexiguum est tam modici aeris poc[ulum]
misi vobis alios quatuordecim coronatos et insignia mea, quae
cupitis, ut maius inde poculum et pleno aptum convivio
fabr[icari] curetis.
De insidiis et furoribus adversariorum, quib[us] periclitamini,
angor equidem ut vos, et rursus erigor ea con[so]latione, quam tu
proponis per eum qui vicit mundum, cuius qui sunt a mundo vinci
aut superari non possunt.
Et ex pontifici[is] iniuriis non tam
nos affligimur, quam illustratur gloria dei, [et] amplificatur
evangelium.
Nos per totam Angliam eandem habe[mus] ecclesiasticam
doctrinam quam vos, in ritibus et ceremoniis mi[.......]* (* ...
nimirum?) illis quidem, nec, ut docetur populus, in magna
aestimatione ha[rum] paululum dissentimus.
Nunquam autem
disivimus, ut hortaris, qu[ae] recta et sequenda sunt ex sacris
scripturis docere, commonefacere, et instare, ne nostro vitio
grex nobis commissus dissipetur per inv[ete]ratos errores, qui
adhuc a pontificiis clam sparguntur.
Ex libris, quos in secundis commemoras literis, accepi tres
eiusdem argumenti contra Brentii Ubiquitatem: quam materiam
suscepit, u[t] tu cupis, Anglus quidam, eandemque ope divina
acriter ac diserte tractabit, ut omnibus innotescat, idem Anglos
cum Tigurinis in ea re sentire.
De clarissimi viri P[etri]
Martyris morte ante tuarum literarum adventum accepi.
De
successore a se moriente designato gaudeo.
Tridentinum
conciliabulum adversus Christum institutum, cum ad summum
perductum fuerit, dissipabit, qui sedens in coelis irridet eos,
quemadmodum vana hominum consilia irrita semper fecit, et ad
nihilum redegit.
Reliquum est, mi Bullingere, ut meo et uxoris meae nomine salutem
ascribam tibi plurimam, et optimis matronis, uxori tuae et
Froschoueri: generis item tuis, Simlero, Losio, Lavatero atque
Svinglio; tum fratribus in Christo dilectis d.
Gvaltero,
Bibliandro, Wolphio et Hal[l]ero, hospitique meo, et viduae
pauperculae, quae nobis in Froschoueri domo communiter agentibus
ministravit, cui duos coronatos misi.
Vestram a domino opto
salutem.
Deinceps curabo ut meis non careas literis, quod ut tu
vicissim facias etiam atque etiam rogo.
Vale.
Dominus Iesus te suae ecclesiae diu servet incolumem!
Wintoniae, 13 decembris, 1563.
           Tuus in Christus, quantus quantus sim, Robertus,
Wintoniensis.
Ornatissimo viro et fratri in Christo charissimo d.
Henrico
Bullingero.
Darunter v.
Bull.s Hd.: "Wintoniensis episcopi Angli literae
1564 recepi in augusto."
