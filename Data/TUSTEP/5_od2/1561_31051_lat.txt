<nr>[31051]</nr>
<ae>Bullinger an Ambrosius Blarer</ae>
<od>Zürich, 14. März 1561.</od>
<vo>St. Gallen VIII,  387. / Orig.
(Aut.)
Bl.
III,  593f.
S. D. Illo ipso die, quo haec mea tractatio in lucem prodiit, redditus est mihi liber Brentii De unione personali etc.
Si citius fuisset oblatus, potuisset hic meus liber fieri copiosior; sed videtur ille non aliis uti in hoc novo opere argumentis, quam antea usus est in scriptis suis.
Coacervat testimonia ex Luthero; ad ea autem dudum viri dei Zvinglius et Oecolampadius docte et pie responderunt.
Potuissent haec quoque deligi et imprimi etc.; brevitatis tamen huius, quam sequtus sum in
tractatione mea, me non poenitet; nam video lectores fastidio quodam affectos abiicere, non legere prolixas disputationes.
Conatus sum ergo brevis esse et, quantum concessit dominus, in brevitate perspicuus.
Conor intricatam causam extricare et argumenta densa proponere potius quam verborum copia et phaleris ludere multisque pauca dicere, sed et omnia refero ad pietatem et abstineo a sannis, convitiis et contentionibus.
Sed iudicium esto apud sedentes<f1>Vgl. 1Kor 14, 29f[?].<fe>.
Poterunt haec, quae piis mentibus in hac
causa spero sufficere, si antagonistam inveniant, copiosius exponi et tum responderi ad argumenta vel sophismata, quae hic nondum sunt excussa.
Doleo Brentium Bonaventuram adducendo concedere ad Eutychen, quod perinde est, ac si tu dicas Benaventura.
Hoc debemus contendendi studio, et quod elisa transsubstantiatione diabolus iterum inducere vult insubstantiationem vel subsubstantiationem.
Dominus misereatur nostri! Requiro hic tuum iudicium et quidem liberum, ut mihi dicas ingenue, quid de
tractatione hac mea sentias.
Amato me tui amantissimum.
Valeto.
Tiguri  14. martii 1561.
Salvus sit d.
Mathias.
                                                       Bullingerus tuus.
Ne sit tibi molestum, quod tot literis et libris te obruo.
Clarissimo viro d.
Ambrosio Blaurero Vituduri agenti, domino suo colendissimo et fratri charissimo.
Vermerk von A. Blarers Hand: "Cum enarratione In domo patris mei" 1561  14.          martii."
