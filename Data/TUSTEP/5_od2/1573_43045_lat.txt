<nr>[43045]</nr>
<ae>Pawel Gitowski, Andreas Prazmowski, Christoph Thretius und Jean Thenaud an Bullinger, Gwalther, Johannes Wolf und Josias Simler.</ae>
<od>Krakau, 26. März 1573.</od>
Wotschke, S. 355f. Nr. 457.
Autograph: Zürich StA, A 218, Nr.12  (Hand Thretius',
Unterschriften je autograph.)
Kopie: Zürich ZB, Ms S 128, 94.
Superiori mense ad vos dedimus literas, quibus abunde
significavimus, quid
agatur apud nos et quantus sit competitorum numerus, inter
quos dux Andius unus
est, qui omnibus modis affectat hoc regnum, unde fit, ut
complures habeat a suis
partibus praesertim ex pontificiis, qui non parum illi
favent. Studia vero
oratorum Andii non obscura et tales progressus habent, ut
omnibus, id est
catholicis et nonnullis nostris evangelicis, applaudere
videantur. Verum, ut
olim scripsimus, propter nefariam illam caedem Gallicam
Andius apud nostrarum
ecclesiarum patronos excidisse videbatur spe regni ipsius.
Attamen oratores
Gallici non cessarunt nostris patronis magnam spem facere et
eis persuadere,
Andium cum summo bono ecclesiarum Gallicarum recipi posse.
Quare eo ventum est,
ut conditiones, quas olim vobis misimus, illis proponamus,
si in istam
contentionem cum catholicis nostris de Andio et Austriaco
res perducta ab ipsis
pontificiis fuerit. Sed quia, quis sit status ecclesiarum
Gallicarum et an hoc,
quod nostri instituunt, sit futurum utile ecclesiis illis,
plane ignoramus, ideo
nunc per hunc tabellarium, quem ad vos et ad alias ecclesias
Gallicas,
allobrogicas et exules mittimus, data opera ac ex professo
scire avemus et
impense rogamus, ut si eo ventum fuerit, quod deus avertat,
sed tamen, si eo
ventum fuerit, ut de Andio serio a papistis tractetur, quid
nostris faciendum
sit patronis in tam arduo negotio, indicare et perscribere
velitis ac consulere,
an cum et nostro et illarum ecclesiarum commodo ille
princeps Andius in regem
nostrum eligi et suscipi aliquibus conditionibus Gallicis
commodis servientibus
possit. Vestram igitur sententiam omnes boni expectant, quam
ut aperte et libere
pronuncietis, rogant, scilicet an ille possit huic regno
praefici cum commodo
illarum ecclesiarum. Profecto nostri nollent eum admittere
unquam nisi cum
maximo et amplissimo bono et tranquillissimo statu
ecclesiarum Gallicarum aeque
ac nostrarum. Quamvis nostri re ipsa eo carere mallent,
tamen hoc a nostris
proponitur, si forte venerint in contentionem eius nomine
cum catholicis. Nam
plane nostri ita sunt comparati, ut in Andium quam in
Austriacum propendere
potius velint. Quam ob rem cum nemo vobis melius, quid
nostris patronis illis,
de quibus supra diximus, conditionibus sit constituendum in
hoc negotio indicare
possit, et vos etiam nobis pro candore suo christiano
consulturos credimus,
pernecesse est, ut vos sine mora vestrum iudicium nobis
perscribatis. Atque
inprimis, ubi ad vos noster tabellarius venerit, ei iudicium
vestrum tradetis,
quod statim ad fratres Genevenses et alios deferet. Vos
etiam nobis idem vestrum
iudicium ac sententiam mittetis et perscribetis. Haec autem
omnia quanta fieri
poterit celeritate curabitis, est enim iam iam in ipso
procinctu electio novi
regis, sicut ex isto tabellario cognoscetis. Bene et
feliciter valete. Deus vos
vestrasque ecclesias defendat et nos etiam tueatur. Dat.
Cracoviae  7. calend.
aprilis 1573. Addictissimi ac vestri observantissimi Paulus
Gilovius ecclesiarum
reformatarum Christi in ducatu Zathoriensi et Oswiecimiensi
superintendens.
Andreas Praszmovius ecclesiae Christi Cracoviae collectae
pastor suo et patronorum ecclesiarum Polonicarum nomine.
Christophorus Thretius suo et patronorum ecclesiarum
Polonicarum iussu.
Iohannes Thenaudus harumce rerum omnium testis.
