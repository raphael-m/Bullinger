<nr>[29015]</nr>
<ae>Friedrich von Salis an Bullinger</ae>
<od>
Samaden, 25. Januar 1559.
<vo>Zürich StA, E II 335, 2324. / Orig.
(Aut.)
Gr.
II, 123 R.
Domino Bullingero suo colendissimo Federicus a Salice S. D.
Ultimas tuas, quas ad me dedisti, accepi, quarum datum est 13. ianuarii.
In quibus etiam insertae erant litterae ad filium tuum Christopherum mittendae, quas etiam ad eum deferri diligenter curabo.
Adiungam autem et meas, quibus eum sedulo ad frugaliores sumptus faciundos atque etiam ad invigilandum arti suae eiusque labores perferendos et caetera denique omnia peragenda, quae prudentem ac talibus parentibus natum decet agere, sedulo adhortabor, quamquam iuvenem ipsum non admodum calcari
indigere arbitror, ut qui sua sponte fertur ad optima quaeque, et laeteberis quandoque, mi domine Bullingere, de eius profectu, rependetque tibi immodicas expensas aliquando et cum foenore, nec vererer profecto me ob hoc vel vadem erga te fore pro filio tuo.
Est enim undequam ingenuus et magni animi iuvenis et staturae porro admodum elegantis et proinde etiam magnae spei.
Dominus deus ipsum caeterosque tuos omnes benedicat! Ego vero Venetias scripsi denuo ipsum commendans amicis, cum hac tamen
appendice, ut nonnisi necessaria, quibus forte egere posset, suggerant, idque feci, antequam ultimas tuas acceperim, idque fecisse me eo magis contentor nunc, quod et tu in tuis postulas, id ut faciam.
Sis vero omnino ob filium non sollicitus; nihil enim amici profundent nihilque ei rerum necessariarum deesse patientur etc.
De mutuo veo quod scire cupis, quot batzones efficiat Renensis, eius inquam pecuniae, quam filius tuus Venetiis mutuo accepit et quam ego restitui, scias velim coronatum
aureum efficere Renensem unum et dimidiatum et illa quidem ratione me aes illud alienum persolvisse.
Sed quod filius tuus scribit se solummodo Renenses 7 accepisse, una quidem vice illos recepit; sed abiturus Tarvisium adhuc Renensem unum habuit, quoque liquido id videas, mitto praesentibus meis insertam tui filii caedulam hac de re scriptam.
Tu itaque, colendissime domine Bullingere, ipse supputabis, qualis pecuniolę sis meus debitor, eamque penes te retinebis, quousque, quid cum ea fieri
velim, significavero, nisi fortassis filius meus quandoque miserit ad te se egere, quod tamen facturum non arbitror tam cito, quippe cum ei a me recedenti in promptum dederim, quibus aliquamdiu commode foveri possit.
Quem, inquam meum filium, tibi opto semper commendatum fore, adeo ut, quantumvis sit abs te absens, non tamen cura et sollicitudine tua sane paterna destituatur etc.
Displicuit vero nimis mihi, quod filius meus renuerit conversari sub custodia alicuius egregiorum illorum virorum,
quibus eum commendaras.
Opinor autem id esse factum instinctu Petri Alexii, sodalis sui; nam ambo ipsi in unis morantur aedibus.
Sed etiam solatur me, quod idem Petrus Alexis iuvenis est bonae indolis, et quem vix credo quicquam praeter officium facturum nec etiam filium meum, quantum in ipso erit, neglecturum.
Ut autem se posthac geret filius meus, omnino reddemur certiores, et si minus enitetur nostrae expectationi correspondere (quamquam spero meliora), in patriam revocabitur, quamquam sum
alias etiam eius animi, ut circa calendas iulias proxime futuras repatriet mecumque in officio Clavennensi, si dominus dederit gratiam, commoretur, salvo tamen arbitrio secus deliberandi in posterum de filii mei reditu, prout melius videbitur.
Rerum novarum, quarum te queam certiorem reddere, nil certi habemus.
Hoc quidem attulere nostri mercatores, qui hisce diebus ex Italia venerunt, nempe quid illo certo asseveratur pacem esse initam inter regem Philippum et regem Gallię, quae circa principium futuri mensis debeat palam proclamari.
Condictiones autem pacis referunt permultas recenseri, inter quas tamen hae sunt praecipuę: quod rex Galliae filiam suam desponsavit Carolo, regis Philippi filio, et ambo reges renunciaverunt eidem
Carolo iura, quae habent super ducatu Mediolanensi, una cum assignatione quorundam aliorum insignium locorum, quae rex Galliae in dotem dedit filiae suae.
Insuper idem Gallus collocavit sororem suam in coniugem duci Sabaudiae, cui etiam resignavit pro parte dotis omnia loca, quae praeteritis temporibus occupavit in ducatu Sabaudiae, excepto oppido Taurinorum et quatuor aliis munitioribus locis, quae sibi reservavit, cum hac tamen condictione, quod et illa debeat duci Sabaudiae restituere,
simulatque dicti coniugales prolem susceperint legittimam.
Captivos autem, qui utrinque detinebantur, libertati restituerunt, soluta tamen per contestabilem et reliquos Gallos ingenti pecunia, quae omnia cedit in commodum ducis Sabaudiae pro qualicunque compensatione damnorum, quae ipse dux vel olim eius genitor sunt passi etc.
Veneti autem sunt admodum solliciti, ne tanta potentissimorum regum unio in eorum caput recidat sintque propterea inquietiores futuri.
Proinde refertur apud nos Veronae et in nonnullis aliis locis aucta esse per Venetos praesidia et acri porro diligentia procurari et praeparari, quae ad omnem belli eventum fuerint necessaria.
Existimatur autem et imperatori displicere pacem initam ipsumque paci non assensurum vel ob id maxime, quod ducatus Mediolanensis pertineat ad imperium illisque iuribus
nolit imperium privari.
Et haec quidem nostrates ex Italia nunc venientes retulere, quę tibi ea quidem ratione, prout accepi, etiam libuit significare.
Itaque sive vera sint sive vana, boni tamen consules meque excusatum habebis.
In ducatu Mediolanensi tributi nomine sicque iubente rege Philippo exiguntur nunc ducenta et quinquaginta millia coronatorum, et ingemiscit undique populus ob tam difficilem exactionem.
^$Apud nos vero omnia sunt satis quieta dei beneficio et potissimum quod
religion m succedunt res satis foeliciter; in dies enim accrescit piorum et Christo credentium numerus non solum in libera Rhaetia nostra, sed etiam in locis nobis subditis, adeo quidem ut vere sperari possit aliquando nos omnes abolita penitus omni supersti[ti]one et idololatria in unum ovile et sub unum pastorem redactos iri, idque faxit optimus et maximus deus etc.
Demum colendissime, domine Bullingere, reliquum est (quandoquidem in reliquis fui satis prolixus), ut tibi demum gratias agam,
quod in ultimis tuis denuo polliceris te curam habiturum de filio meo teque proinde sedulo ad ipsum scripturum etc.
Et fateor me tibi admodum esse devinctum et obligatissimum et tibi quidem pro innumeris beneficiis in me meosque collatis indefessas gratias ago eas et pro virili relaturus, cum sese mihi obtulerit occasio.
Commendo autem tibi et Hectorem et Iona, fratres meos, et sane fuit gratum mihi, quod scribis Hectorem factum tractabiliorem; utinam, quod bene coepit, optime perficiat! Quod si
fiet, tibi omne id adscribetur, qui indomitum reddideris tractabiliorem et mansuetum.
Sane illa indomita ingenia, si cicurentur, solent opimos fructus proferre.
Dominus omnia vertat in bonum! Quos tu in litteris iubes salutare, omnes te resalutant millies teque optant cum tuis omnibus optime valere.
Forte nunc occurrit, cuius te admoneam in dom   Lavateri, tui generi et domini mei admodum observandi, commodum, idque tale est: opinor ego quidem Dussium aliquantulum aeris alieni isthic cum patrono
suo et aliis fortasse contraxisse; velim itaque, d.
Lavaterus scriberet, quantum id sit, et mihi significaret, ut instare queam erga fratrem eius, ut persolvat, et modo sciam, quantum debeat, procurabo nimirum, ut sine cunctatione pecunia ipsa persolvatur atque isthuc mittatur.
Ipse vero Dussius adhuc domi residet, nec quicquam certi habeo, an aliquo sit ablegandus; haeret enim in amplexu materno, a quo difficulter revelli poterit.
Si mihi adferantur aliquę litterę a filio tuo, ocyus mittam
ad te; tu quoque fac similiter, si quid meus miserit.
Hactenus quidem post illas, quas nuper ad te dedi, nullas habeo a Christophero nostro; expecto autem in dies.
Hinc ad sex dies sum Churiam profecturus ad tenuiora comitia, uff einem bytag; si quid illic novi irrepserit scitu dignum, scies etc.
Vale, colendissime et omnibus saeculis observandissime domine Bullingere, meque ut perpetuo ames, enixe rogo, idque facias aequius, cum et ipse a me ameris et colaris prae caeteris omnibus.
Precor autem deum optimum maximum, ut quam diutissime te tuosque omnes servet incolumem! Salutabis autem nomine meo praestantissimos illos mihique amicissimos d.
Petrum Martyrem, d.
Benrhardinum Occhinum, d.
Waltherum, d.
generos tuos omnes, dominum Frisium et totum coetum, qui una tecum indefessis sudoribus
et vigiliis pietatem et Christi Iesu gloriam promovent, quorum omnium conatus deus optimus maximus bene fortunet etc.
Cupio scire, an d.
Bern[ardinus] Occhinus suo cathechismo extremam manum imposuerit; vixdum, cum isthic essem, incoeperat, sed viso a me principio illius operis in spem magnam erexit me illud opus fore insignissimum et dignissimum, quod in piorum manibus contrectetur.
Crede mihi, colendissime domine Bullingere, quod, nisi tantis tamque inevitabilibusque negociis, imo
molestiis agitarer, ut hinc vel ex patria minime recedere possim, ego certe vos omnes inviserem; tanto enim vestrum omnium desiderio afficior, et faxit deus, ut vos omnes quandoque hilari mente videam.
Iterum vale millies.
Si minus cordate scripsero, ignosces rogo; nam profecto ne relegi quidem prae temporis penuria etc.
Datum Samadeni 25. ianuarii 1559.
Für all ander ist min bitt, ir welt mir euwer liebi hußfrow grüssen und euwer das gantz huß gsindt, denen allen ich ein frölich glückhafftig nüw jar wünschen thuͦn.
So welt mir ouch mine brüder Hector und Josua grüssen, und ist min bitt an sy, das sy sich woll haltend.
Hiemitt die gnad gotteß mitt unß allen.
Wen ich euch zuͦschrib, so ist mir, ich khönne nimmer uffhören; bitten aber, mir eß zuͦ verzihen.
                                     Tuus in omnibus tibi deditissimus idem
                                             qui supra Fridericus a Salis.
Ornatissimo et clarissimo viro domino Henrico Bullingero, domino ac patrono [mihi] iugiter colendissimo et obser[vandi]ssimo.
^$Tiguri.
Dem hochgelerten herren maister Hainrichen Bullingern, minem sonderß günstigen herren, zuͦ Zurich.
