<nr>[44043]</nr>
<ae>Andrzej Prazmowski, auch im Namen der andern Pfarrer Kleinpolens</ae>
an die ZÃ¼rcher.
Krakau, 1. Juni 1574.
Wotschke, S. 367ff.
Fieri solet, ut qui raras ad amicos literas scribunt, huius
modi cariores et
iucundiores extant eo, quod de rebus pernecessariis
plerumque dent literas. Quod
equidem istis temporibus dici de nobis poterit, viri
clarissimi et pietate
ornatissimi. Scimus enim nos hanc consuetudinem intermisisse
scribendi ad vos de
rebus nostris, quia proximis istis annis tot perturbationum
procellis agitati
fuimus et adeo vexati, ut in eo toti essemus nempe
considerantes, quonam iudicia
domini spectarent et se converterent. Sic tamen ab officio
scribendi cessavimus,
ut nunquam vestri et ecclesiarum Christi calamitatum obliti
fuerimus in nostris
et privatis et publicis precibus. Iusto enim ac pio dolore
afflictionem et
oppressionem regni dei intuemur, cuius haec est perpetua
sors atque conditio sub
cruce esse, sed interea floret pietas altasque ita radices
agit, ut in immensum
crescat. Quam ob rem ut nos decet esse participes vestrarum
afflictionum, sic et
vos de nostris discriminibus et futuris calamitatibus
certiores factos nobis
velle condolere et adesse omni pietatis officio plane
credimus. Rex Sigismundus
Augustus abhinc biennium mortuus est, quo etiam vivente ad
poenas et calamitates
ob verbi dei contemptum et nefanda scelera deo opt. max.
iustissimo vindici
aperta est ianua. Secutum est interregnum, sub quo
expectabamus flagellum irae
divinae et miserrimum istius regni chaos. Verum pater
coelestis distulit et
prorogavit horrendum sui iudicii executionem pepercitque
paululum, si modo ad
rectam mentem redirent nostri. Cum itaque dei
imperscrutabili iudicio haec omnia
gesta sint, ille est in eo adorandus et suspiciendus, qui
hoc pacto multorum
corda voluerit detegere. Et haud dubie cum vitiorum
flagitiorumque cumulus
invaluerit, iam credendum est, nobis pro foribus impendere
certam tristemque
calamitatem. Ecquid enim reliquis Europae populis meliores
sumus? Imo
deteriores. Nam dum summa pace et quiete fruebamur, nemo
fuit, qui ex animo
resipisceret, sic coeperunt omnes vanitatibus omnique pompae
ac luxui se dedere
ac turpissime indulgere, ut nihil fastosius et luxuriosius
nostrae gentis
hominibus esse potuerit, cuiuscunque sexus fuerint ac
conditionis. Addimus
deinde innumeras corruptelas, iustitia silet, iura tacent,
favoribus et gratia
omnia aguntur, fucata omnia nihilque candoris. Sic excrevit
zizania, ut nihil
aliud expectet quam ultimam messem, quo a domino extirpari
et comburi possit . . . . .
Ut significatum fuerat vobis, publica erogatio ac collecta
fieri non potuit ob
infinitos Corycaeos<f1>Lauscher; vgl. Adagia, 1, 2, 44 (LB II ...).<fe>, qui singulas nostrorum actiones
observant, et cum in
publica aliqua synodo haec agi deberent, vix huiusmodi
publicos conventus cogere
tutum est. De privatis hominibus nihil certi polliceri
possumus, sic de utroque
remedio cogitare fas non est, adeo omnia in peius ruere
videntur. Quocirca
oramus, ut de nostra voluntate sic persuasi sitis, sicut de
fraterna vestrorum
erga nos benevolo animo decet, ita quod si per temporum
iniquitatem ac hominum
impietatem fieri posset, nullo pacto fratribus deesse
vellemus in illorum
vulneribus medendis et sananda eorum egestate. Ac ne frustra
nos de temporum
tristissima facie queri arbitremini, vobis etiam indicare
volumus superioribus
diebus integerrimo senatori et pietatis amantissimo fautore
patronoque
constantissimo ecclesiam dei huc in terris militantem
orbatam esse, nimirum
illustri et amplissimo viro domino Iohanne Firleio, palatino
Cracoviensi et
supremo regni marschalco, quo viro istis temporibus nullus
fuit fortior in
propugnanda veritate, sic ut ipsa res publica summum
ornamentum et suarum
libertatum vindicem acerrimum amiserit. Quis et quam ingens
sit iste dolor et
quantum damnum ac vulnus sit illatum ecclesiae et
reipublicae obitu tanti viri,
iudicate vos ipsi pro vestra pietate et prudentia. Quam ob
rem animadvertere
potestis, cum ita excedant e vivis tales praestantissimi
viri, quid ista
portendant. Sed deus pro sua lenitate velit talia infausta
omnia a nobis
avertere et excitare saltem ex istis reliquiis, quae
supersunt adhuc, id est ex
eorum posteritate, qui maioribus suis et fortissimis illis
viris pietate et zelo respondeant.
Quo fit, ut mirum in modum petamus, ut nobiles illustri
familia Myschoviorum
natos adolescentes sic procuretis imbui in vera pietate et
bonis artibus, quo
possint aliquando locum tot clarissimorum virorum et
optimorum senatorum
supplere neve vel a pietate ac virtute illorum degenerent.
Iuventus enim nostra
Polonica adeo flexibilis et lubrica est, ut opum et
splendoris humani aspectu
facile se in transversum abripi patiatur. Nec istius frustra
dicimus, quoniam
scimus illorum patruum, episcopum Plocensem, divitiis
abundantem illis
insidiaturum, ubi ex academiis redierint, casses et haec
retia illis tendet,
quibus iam maiorem natu irretierat et intricaverat, nisi a
parente, viro bono et
pietatis cultore optimo, abstractus et avulsus esset. Haec
vos pro vestra
prudentia singulari industria et sollicitudine, quam de
iuventute geritis,
curaturos credimus et ut in eo vobis benedicat deus, eum
rogamus.
Interea vero, cum frater noster dilectissimus d.
Christophorus Tretius, vir
pietate ac doctrina eximius atque de nostris ecclesiis
Sarmaticis bene meritus,
nobis ob suam fidem et industriam carissimus et vobis ob
easdem virtutes
amantissimus, ad vos esset profecturus, fuit in causa, ut
multa literis nostris,
quae tam publice quam privatim comperta esse expedit, non
committamus. Maluimus
autem eius fidei et integritati ea omnia credere ut
fidissimo nostro
internuncio, quam istis literis illa comprehendere. Ab eo
igitur accipietis
multa et varia apprime vobis scitu digna, cui optimo fratri
fidem debetis, et
vicissim a vobis speramus variarum rerum notitiam, quae
illic ferent, et deinde
certas instructiones, quibus in futuris nostris
discriminibus et calamitatibus
uti poterimus. Haec ut praesentissima antidota accipiemus
adversus istius mundi
furentis rabiem et diaboli stratagemata. Bene valete,
fratres in Christo
carissimi, nosque uno animo imploremus castis pectoribus
opem supremi numinis,
ut deploratissimis istius saeculi morbis medeatur et adsit
vel potius ut diem
suum accelleret ad ecclesiae redemptionem. Amen. Dat.
Cracoviae cal. iunii 1574.
Frater in domino addictissimus ac vestri observantissimus
Paulus Gilovius,
ecclesiarum reformatarum in ducatu Zatoriensi et
Ossuecimiensi superintendens
suo et aliorum ministrorum ac seniorum fratrum nomine.
Andreas Praszmovius minister verbi dei et superintendens suo
et aliorum ministrorum ac seniorum fratrum nomine.
