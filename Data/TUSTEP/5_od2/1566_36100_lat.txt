<nr>[36100]</nr>
<ae>Johannes Fabricius an Bullinger</ae>
<od>Chur, 12. August 1566.</od>
Zürich StA, E II 376, 118. / Orig. (Aut.)
Gr. II, 722f. Exc.
S. Reverende in Christo pater, binas a te accepi literas, ad quas nihildum respondi, propterea quod nihil haberem tua
cognitione dignum. Italia nobis propter pestem clausa est, quae certe hic grassatur; nam singulos dies modo denos (si
minimum), modo denos senos, denos octonos, vigenos quandoque abripit et in his fortissimum quemque. Cogita tu autem,
quam hoc oppidum minime sit amplum. Quadringenti circiter diffugere; in tam parvis reliquiis tantopere saevit. Undique
septus sum; nec enim platea immunis est. Nisi singulari dei consilio reservor, vix in tanta lue evasero, maxime cum
invisem, a quibuscunque vocer. In templo consolor afflictos, excito torpentes, quantum possum; nam omnes frequentant
templum, etiam ii, qui aut evaserunt aut quorum domus infectae sunt, sed proprium locum occupant nonnihil seorsim ab
aliis. Ego in divina clementia conquiesco, qui sustentat me ab utero matris, cuius misericordiam toties expertus sum;
nam is, qui extraxit me ex puteo, nunc quoque servare potest, si ita ei placuerit; si me hinc evocaverit, haec quoque
sancta est ipsius et iusta voluntas. Tibi vero, mi reverende pater, pro tot tuis in me beneficiis gratias ago
immortales. Hoc unum mihi dolet, quod nulla mihi hactenus oblata est idonea causa testificandae meae erga te
observantię. Dominus sit merces tua, qui te ecclesię suae diu incolumem conservet. Quod scribis Saram Zolleriam sic
praeter expectationem inopinato mortuam, me perculit; visa est enim matrona inprimis pudica et honesta, adde et pia.
Mire erant solliciti, qua via redierent, ne peste inficerentur; maturandum censebant, ne diu in via haererent. Sed
nullum consilium contra dominum. Hye sind nunmeer by den vierthalbhunderten gestorben. Naach ist vyl volcks in der
kilchen und umb die gaßen. Consul Tscharnerus initio statim cum omni familia aufugit; Ambrosius adhuc haeret.    -
Cupis scire meum de d. d[octore] iudicium; sed cum eo ego non ita familiariter versatus sum. Incidit ei mecum contentio
super officio christiani hominis tempore pestis; Italorum enim incredibilem tibi illam barbariem detestor. Sed interim
utrinque amicitiam coluimus mutuis literis; in congressibus est humanus admodum. Plura ego scribere non possum. Ex
Italia nihil plane habeo. Tu si de rebus Ungaricis me edocueris, rem gratam feceris. Deus te conservet cum tuis omnibus,
quos tu omnes ex me humaniter salutabis, inprimis d. Lavaterum. Me precibus vestris commendo. Vale, reverende in Christo
pater.
Curię  12. augusti anno 1566.
T[uus] Fab[ricius].
Ex quo has scripsi, pestis ancillam corripuit et ostendit se duobus locis etc. Dominum oro, ut nostri misereatur.
Amplissimo viro domino Heinrycho Bullingero, d. suo et in Christo patri reverendo.
Tiguri.
[Darunter von Bull.'s Hd.: "Ultimae literae d. Ioannis Fabricii mense augusto anno domini 1566."  Die Notiz ist
durchgestrichen].
