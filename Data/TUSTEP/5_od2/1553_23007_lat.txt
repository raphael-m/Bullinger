<nr>[23007]</nr>
<ae>Wolfgang Musculus an Bullinger</ae>
<od>Bern, 18. Januar 1553.</od>
Zürich StA, E II 360, 187. / Orig.(Aut.)
S. D.  Posterioribus tuis literis, compater in domino
charissime, adiuncta erat strena, quam Ioanni Heinrycho,
filio tuo in Christo, misisti. Pro hac magnas habemus tibi
gratias oramusque dominum, ut per prosperam valetudinem et
vitam diuturnam possis aliquando officium fidelis compatris
erga illum declarare. Quod me attinet, non credis, quam hac
hyeme senectutis incommodis praeter consuetum hactenus sim
attritus, a quibus paulatim ad me ipsum redeo. Agnosco tamen
peccatum esse mea ipsius negligentia; defui mihi ipsi initio
hyemis, cuius postea negligentię poenas dedi.
De valetudine tua accepi ab aliis; condoleo tibi,
ecclesię
et domui tuae. Et nisi fallor, quod multis cordatis et
magnis viris accidit, id tibi quoque usuvenit: labor
irremissus non corpus modo, sed et animi vires debilitat et
uno anno absumit, quod in multos sufficere poterat, atque
ita incommodat non tibi tantum, sed et ecclesiae. Scimus
esse modum in rebus; verum utut docti simus, meliora
scientes deteriora facimus. Spero tamen per gratiam domini
factam esse aegritudinis ac morbi tui conversionem ac credo
preces fidelium isthic plurimum valere in conspectu domini.
Oro dominum, ut brevi te restituat ecclesiae suae.
Gratissimum erit, si quispiam tuorum vel filiorum vel
amicorum paucis de spe ac statu valetudinis tuae scripserit.
Commendo te gratię dei. Salutem domui tuę toti;
salutant vos omnes uxor mea et liberi. Bernę 1553.  18.
ianuarii.
W[olfgangus] Musculus tuus in domino.
Eximio theologo m. Heinrycho Bullingero, Tigurinae ecclesiae
antistiti fidelissimo, domino ac compatri suo charissimo.
                Tiguri.
