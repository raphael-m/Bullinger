<nr>[21058]</nr>
<ae>Pier Paolo Vergerio an Bullinger</ae>
<od>Vicosoprano, 13. März 1551.</od>
Zürich StA, E II 356, 416.
Gr. I,  S. 196f.
Orig. (Aut.)
Clarissime vir, quum iam literas obsignassem, accepi aliquid
rerum novarum ab Italia, nempe declaratum esse legatum
futuri conciliabuli cardinalem Crescentium Leguleum,
quemadmodum in mea ad regem Angliae epistola prędixeram
futurum.
Alii cardinales cum eo non praesidebunt, sed duo episcopi,
quorum unus futurus est Fanensis (ut arbitror). Romae
laboratur penuria magna rei frumentariae. Obiit cardinalis
Cornarus Venetus, vir insigniter malus. Sed alia audi, que
me excruciant et te quoque excruciabunt, sat scio: exorta
est Patavii heresis pestilentissima, quae non modo suadet
rebaptizandos esse viros, sed Christum natum esse ex
corruptibili semine Ioseph; atque ut horrendam hanc
blasfemiam possint astruere, negant magnam partem
evangeliorum, proh pudor! Res est certa.
Expecto in dies novos fratres, qui parant fugam, sed
sincerae doctrinae, non fanaticos illos et impios homines.
Multa sunt praeterea, quae libenter audies, sed ea malo
mecum ferre quam literis committere, pręsertim quum
certum nuncium non habeam.
Est apud nos vir bonus atque idem dives, qui cupit emere
Vetus et Novum Testamentum Germanice in folio bene
compactum. Si d. Michael illud ad d. Comandrum mitteret, qui
ad me curaret, afferem ego illi pecuniam.  Vale in domino et
roga pro omnibus ecclesiis, quae ita turbantur hac fęda
tempestate.
Saluto ecclesiam et scholam totam.
Vicosoprani, idibus martii 1551.
   Vergerius.
Clarissimo viro d. H[enrico] Bullingero etc.
