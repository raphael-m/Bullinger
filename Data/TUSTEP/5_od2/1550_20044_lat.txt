<nr>[20044]</nr>
<ae>Theodor Beza an Bullinger</ae>
<od>Lausanne, 16. Februar (1550)</od>
<vo>Zürich StA, E II 368, 120ff. / Orig.(Aut.)</vo>
^&xGenf 119, 175. / Siml. 72, .... Abschr.^&x{
<dr>Ep.Calv. 1344 (XIII, 522ff.);Baum, Beza I, 412ff.</dr>
<re>Regest</re>
<tx>S. D.   Agnosco, optime mi pater, verum id esse quod dominus
suis pollicetur, ne
poculum quidem aquae frigidae illis periturum. Nec enim
habeo vilius quidquam
cui comparem quicquid illud est quod adhuc pręstiti
ecclesiae dei, ex quo
tamen uberrimum fructum capio amicitiae erga me tuae: quam
ego quidem certe
tanti facio ut cum omnibus regum thesauris commutare nolim.
Sed in eo singularis
apparet humanitas tua, quod me homuncionem plane nihil ita
es amplexus, ut etiam
literis me tuis digneris compellare. At ego vicissim quid
tibi offeram? Id ipsum
scilicet quod iam olim tibi et absenti et ignoranti detuli,
hoc est, me ipsum
meaque omnia, iam tum quum in misera nostra Gallia tuos et
aliorum aliquot
sanctissimos libros legens sic mecum cogitarem: Hem quamdiu
in his papismi
sordibus volutabor? quando futurum est ut tot vere pios
homines loquentes
audiam? eorum coetibus intersim? una cum illis confitear deo
coeli, et
calamitosum hoc vitae curriculum beatus conficiam? Haec tum
erant mea vota,
quorum longe maximam partem ille idem mihi concessit qui
fecerat ut de illis
cogitarem. Id enim primum mihi praestitit, (de quo utinam in
ipso perpetuo
gloriari possim) ut patriae fortunisque omnibus crucem
anteponam. Deinde
accessit dd. Calvini, Vireti, Musculi, Halleri amicitia,
deus bone, quorum
hominum? Quos ego quum cogito mihi esse amicos, tantum abest
ut aliquam exilii
molestiam sentiam, ut contra usurpem Themistoclis illud:
Perieram nisi
periissem. Nunc autem quum me tibi non tantum cognitum, sed
etiam, quod sperare
me tenuitas mea non sinebat, charum esse videam, longe plura
quam expectaram
certe sum consecutus. Itaque tantas tibi gratias ago quantas
is potest qui tibi omnia se debere libens confitetur.
Iam vero de Cochlaeo quod scribis, in eo quoque agnosco
singularem modestiam
tuam, qui nostras illas nugas non sis aspernatus. Meras
certe nugas: sed
meliore nempe scripto dignus vir ille non fuit, ut iam mihi
placere incipiat
consilium meum, ridiculos istos moriones ita potius
tractandi, quam ut te ipsum
fecisse video qui rationibus cum illo certare maluisti.
Habeo tibi quoque
gratiam de d. Vergerii ad me literis, simulque rogo (agam
enim iam tecum
familiarius) ut meas ad illum vicissim cures perferendas.
Quod ad Tridentinum coniurationem attinet, Antichristus
romanus non fefellit
expectationem nostram, sed hoc scio fore ut eum spes fallat.
Dominus enim
ecclesiam suam conservabit. Interim pudet me profecto, quum
nostrorum ignaviam
confero cum adversariorum vigilantia: atque hic libere apud
te dicam quod
sentio. Plurima requiro in ecclesiis nostris, sed hoc
praecipue tempore optarem,
ut quum adversarios videamus una conspirare ex singulis
etiam Helvetiae et
vicinae regionis ecclesiis aliquot fratres communi
ministrorum iudicio delecti
convenirent, de collapsa ecclesiae disciplina deque
imminentibus periculis os
domini consulturi. Optarem quoque nos saltem Ninivitas
imitari: vident enim
omnes, vel caeci, quam merito in nos exardescat dominus. Sed
quod etiam publice
fieri ab omnibus oporteret, nemo est pene qui domini faciem
praeoccupet.
Conqueruntur omnes de calamitatibus ecclesiae, paucissimi
iram domini
deprecantur, nemo proximorum animadversione commovetur.
Magistratus se putat
officio praeclare functum quum aliquot edicta promulgavit.
Ministrorum vani sunt
clamores, quum publica scandala vel negligantur, vel ea
severitate non
prohibeantur quae merebatur hominum improbitas. Friget zelus
domini. Hic quidem
principum mandata palam impune violantur. Quadragesima non
minore religione
observatur quam apud meros papistas: potationibus,
blasphemiis, scortationibus
perstrepunt omnia. In concionibus mira solitudo. Ut paucis
dicam, miserabilis
est ecclesiae facies. Scio quantum apud utramque
rempublicam, apud plaerosque
principes, valeas authoritate tua. Itaque te obtestor per
d[ominum] Iesum, cui
omnes ministramus, ut communem ecclesiarum caussam in
periculis communibus adiuvandam suscipias.
Haec sunt, optime mi pater, quae hoc tempore ad te putavi
perscribenda, nimium
fortasse confidenter: sed, ut consilium meum non probes,
voluntatem certe meam,
ut opinor, non improbabis. Dd. Pellicano, Bibliandro,
G[v]alt[h]ero, quos ego
viros nunquam a me conspectos et veneror et suspicio,
caeterisque fratribus
cupio de meliore nota commendari, domino quidem Gesnero
imprimis, ad quem non
scribo, ne, ut inquit ille, in publica commoda peccem. Bene
vale. D[ominus]
Iesus ecclesiae suae quam diutissime te salvum et incolumem
praestet. Lausannae
14. calend. martii.  D. Viretus et fratres symmystaeque
omnes te salutant.
<un>Theodorus Beza ex animo tuus.
<lz>[Adresse:] Vigilantissimo et integerrimo ecclesiae Tigurinae pastori d. Henrico Bullingero.
Tiguri.
