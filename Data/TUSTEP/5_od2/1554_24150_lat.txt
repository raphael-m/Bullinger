<nr>[24150]</nr>
<ae>Girolamo Zanchi an Bullinger</ae>
<od>Straßburg, 12. Juli 1554</od>
<vo>Zürich StA, E II 356, 747. / Orig.(Aut.)</vo>
<dr>Druck?</dr>
<re>Regest</re>
<tx>S.P.D.  Quod iusseris filio tuo, ornatissime Bullingere, ut
sui saltem exercundi ingenii causa meam de hęreticis
cohercendis tractationem ad te transcriptam mitteret, laudo
paternam tuam sollicitudinem et curam; quod vero ipse, (quod
tamen ei facile utpote iuveni et nondum satis exercitato est
condonandum) tam mancum, depravatum et corruptum, adde et
multis in locis falsum exemplar mittat, ut vix formam ullam
meę tractationis habeat, valde doleo. Iussus mihi
ostendit; cęperam corrigere, sed ubi pergerem legere,
totum exemplum deprehendi ita ubique corruptum et mancum, ut
non illud videretur esse corrigendum, sed aliud novum
transcribendum. Exposui, etsi aut mihi licuisset illi iubere
aut illi mihi iubenti parere, iussissem, ne mitteret ullo
pacto. Vix ibi est tertia pars meę tractationis, atque
eam
etiam vix meam agnovi. Hoc me consolatur, quod et quę tua
est prudentia, filii obsequium, qui tibi parenti iubenti,
utut sibi licuit, morem gessit, boni consules et, quod tuum
est iudicium, qualis posset esse mea tractatio, etiam ex tam
falso et depravato exemplo facile iudicabis. Non est quidem
res pręclara, sed est tamen alterius formę, atque sit
exemplum a filio ad te missum. Ego curabo, ubi respondero ad
eum librum, qui proxime contra nostram sententiam ęditus
fuit, totam meam tractationem transcribi et ad te mitti
quamprimum, ut deinde audito iudicio tuo ante nundinas
Francfordienses, si fieri potest, imprimatur. Cęterum cum
nihil aliud, quod scribam, habeam novi opusque non sit inter
nos supervacanea verba facere, valere te iubebo. Vale ergo
et me, ut facis, ama.
Argentinę  12. iulii 1554.
<un>Tuus ex animo H[ieronymus] Zanchus.
<lz>[D]octo atque optimo ecclesiae Tiguri[n]ae pastori d.
Henrico Bullin[g]ero, mihi observandissimo et colendissimo.
                                        Tiguri.
