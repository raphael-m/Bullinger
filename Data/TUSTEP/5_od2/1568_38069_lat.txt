<nr>[38069]</nr>
<ae>Johannes Hospinian an Bullinger.</ae>
<od>Bsel, 21. Juni 1568.</od>
Zürich StA, E II 366, 277. / Orig. (Aut.)
S.  Wilhelmus noster, ita persuasus ab uxore et socru sua,
colendissime domine Bullingere et frater animo meo
charissime, credidit instare partum; itaque hucusque
profectionem suam ad vos procrastinavit. Nunc vero, quum
partus tam diu differatur, ad vos venit; testimonium tamen
sine maioribus sumptibus accipere non potuit, quum modo
ordinarii conventus nulli celebrentur et extraordinarios
emere oporteat. Ergo, ne in quam suspicionem inciderit,
quasi res eius integrae non forent, paucula haec scribere
placuit. Arbitror autem eum legitimo tempore testimonium
impetraturum, quo contenti futuri sitis. Me impellente sine
testimonio profectus est; etenim, quo diutius hic haeserit,
eo magis aes creverit alienum, quum non habeat, unde se
sustentet. Recepisse autem vos eum propter intercessionem
nostram in gratiam et succurrisse eius indigentiae non
aliter aestimamus, atque si hoc beneficii in non
contulissetis. Sed frater noster m. Brandmullerus iam (nisi
fallor) vobis egit gratias. Bona spe ducimur, ut charitas
iubet, eum variis et multis malis vexatum et exploratum in
posterum prudentiorem et correctiorem futurum. Quem semel
cepistis iuvare, denuo periclitari non sinetis. Plura igitur
in hanc sententiam dare, necesse non habeo. Reliqua vero
scribam (deo volente) non ita multo post ad d. Wolfgangum
Hallerum; nam haec exarari subito, quum aliis negotiis
implicatus tenerer. Tu, mi venerande domine et perdilecte
frater, boni consule.
Cupiunt te, quos hic salutasti, d. doctor Wyssenburgius et
(qui non admodum bene valet) d. Oporinus, amantissime
resalutatum. Obsecro, meis verbis salutes omnes dominos et
fratres. Christus conservet te cum omnibus tuis.
Basileae iunii  21. anno humanae salutis 1568.
Totus ex animo tuus Ioannes Hospinianus.
Sapientissimo atque optimo theologo d. m. Heinrycho
Bullingero, domino et fratri suo perpetuo in oculis ferendo.
                                          Zürich.
