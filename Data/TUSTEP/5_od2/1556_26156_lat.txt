<nr>[26156]</nr>
<ae>Martin Micronius an Bullinger</ae>
<od>Norden, 24. August 1556</od>
<vo>Autograph: Zürich StA, E II 375, 488.(Siegel...)</vo>
<dr> <dr>
<re> </re>
<tx>S. p. Multum me pietati tuę debere fateor, quod tam
diligenter caussam non tam nostram quam ecclesię Christi egeris
non modo apud d. Musculum, sed etiam d. Gesnerum, praeceptorem
meum observandum, ut sententias ipsorum de re, quam Menno
similisque farinę homines apud nos controversam ac dubiam
facere conantur, haberemus. Dici non potest, quam multi pii et
eruditi viri apud nos utriusque viri scripto sint exhilarati.
Dignaberis nostro hic omnium nomine agere gratias. Tua
apologetica expositio omnibus piis admodum probatur, qui avide
homilias tuas in Apocalypsin expectant. Nos hic non sine magno
bellorum periculo vivimus; nam vicinus nobis comes a Reydberch,
dominus Esensis, agros aliquot ditioni huic eripere hac ęstate
conatus est. Quod quia principes nostri non ferunt ac iure cum
illo hactenus agere frustra videntur, res in cruentum bellum,
nisi dominus avertat, eruptura videtur. Nostri militem non
contempnendum conscripserunt. Ille videtur alienis copiis
fidere. Velitis precor ecclesias nostras vestris precibus domino
deo commendare. D. Ioannes Utenhovius congreditur d. Ioanni a
Lasco in Poloniam, quam profectionem opto eis bonam et ecclesię
dei utilem.
^$Optime vale, antistes vigilantissime. Dominus deus vestram
quoque istic ecclesiam servet. Amen.
^$Nordę, 1556. 24. augusti.
^$Tuę dominationi addictissimus Martinus Micronius.
<lz>[Adresse ...]: Eruditissimo viro ecclesię Tigurinę
antistiti vigilantissimo d. Henrico Bullingero, domino suo
imprimis observando. Tiguri.
