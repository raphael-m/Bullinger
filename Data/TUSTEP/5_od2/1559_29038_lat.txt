<nr>[29038]</nr>
<ae>Georg Cassander an Bullinger</ae>
<od>
Duisburg, 3. März 1559.
<vo>Zürich StA, E II 356, 193. / Orig.
(Aut.)
S.P. Honorande domine, facit hoc tua humanitas omnibus fere nota mihi vero etiam experta, ut te rursum in piorum quorundam hominum et ornatissimorum causa interpellare audeam eaque non levi, utpote conscientiam attingente, quę ut est in optimis quoque tenerrima et offensioni imprimis obnoxia, tamquam maxime ex divino potissimum verbo temperato pharmaco et a docto viro ac huiusmodi morborum curandorum perito subministrato opus habet.
Cum autem ad levationem et curationem morbi imprimis faciat
fiducia medici, plurimum certe in hoc negocio id tua efficere et pręstare poterit, cum hi omnes, quorum res agitur, tum ob singularis humanitatis opinionem multorum relatione conceptam tum ob eximiam conditionem et sacrarum literarum peritiam ex librorum tuorum lectione perspectam in tuo consilio atque ope summam spem repositam habeant.
Quę spes ne eos fallat, orarem te, nisi tuum istud de omnibus benemerendi divinitus insitum studium probe nossem.
Negocium omne ex literis hisce adiunctis
cognosces, quas vir quidam pius et nobilis tuique nominis studiosus ad te scribit, qui amici sibi coniunctissimi causam commendandam suscepit; nam is, cuius res agitur, certis et gravibus de causis ignorari cupit.
^$Ubi tuae humanitati per oportunitatem et ocium consilii sui rationem conscribere et ad nos transmittere visum fuerit, scriptum diligenter obsignatum mittes ad officinam Pinguis gallinae Coloniae cum inscriptione ad Arnoldum Birckmannum bibliopolam vel eius fratrem Ioannem vel
his absentibus ad eum, qui officinę pręest; in altera vero pagina interiore huius chartae tribus verbis scribas, ut scriptum hoc tradant d.
Adolpho Baers aut, si is longius absit, Georgio Cassandro ad illum transmittendas.
Hec ad te amici bene de me meriti gratia scripsi manu titubante iam octo fere mensium aegritudine afflictus et pene consumptus.
Vale, observande domine, et nos tuis et ecclesiae tuae precibus adiuvare ne dedigneris.
Duisburgi Clivorum 5. nonas martii 1559.
                                           Tui observantissimus G[eorgius] Cassander.
Venerando domino et s[acrarum] literarum peritissimo ........... d.
Heinrico Bullinge[ro ....] divini verbi ministro [dili]gentissimo.
                                                               Tiguri ad ma[nus] proprias.
