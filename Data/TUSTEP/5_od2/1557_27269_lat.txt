<nr>[27269]</nr>
<ae>Bullinger an Johannes Fabricius</ae>
<od>(Zürich), 29. Oktober 1557.</od>
<vo>Zürich StA, E II 373, 20. / Orig.
(Aut.)
Gr.
II, 34 R.
S. D. Commodum se mihi obtulit hic Genatius Engadinus, cui videlicet vel meam epistolam ad te hodie missam de rebus novis tradere potes vel eius rescriptum, ut Friderycho a Salice ferat.
M. Rodolphus, frater uxoris tuae dicit se illam viro tradidisse certo, dedisse huic alioqui.
Ac cum obsignassem priores literas ad te datas, venit ad me d.
Ludovicus Arcadius Mantuanus, Ensebergensis ecclesiae apud vos minister, et proposuit mihi has quaestiones: an aequum et pium sit fratres decreto obligare ad
symbolum Athanasii, an oporteat eucharistiam deferre ad aegrotantes, an iure audiantur in synodis accusationes absentibus et non coram audientibus accusatis? Cum vero dubitarem, quo vergerent illae quaestiones, et subolfacerem forte altercationem ipsi esse vobiscum, dixi me cogitaturum, quid responderi possit, sed prius etiam exploraturum, quid fratres Curienses hac de re et insuper de Ludovico hoc sentiant.
Itaque hortatus sum illum ad concordiam etc.
ac dimisi illum.
Quis itaque ille sit et
quid sit negotii, proximis mihi significes, oro, et an conveniat ei respondere scripto.
Vive et vale cum piis omnibus. 29. octobris anno 1557.
Bullingerus tuus.
Praestantissimo viro d.
Ioanni Fabritio, Curiensis ecclesiae ministro fideli, domino compatri et fratri charissimo suo.
