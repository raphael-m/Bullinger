<nr>[22150]</nr>
<ae>Ambrosius Blarer an Bullinger</ae>
<od>(Biel), 6. August 1552.</od>
Zürich StA, E II 357, 390. / Orig.(Aut.)
S. Sęculum videtur, mi Bullingere, quod nihil abs te
redditur literarum. Post meas enim 8. maii ad te datas
nullas tuas accepi. Affirmabat id temporis rediens huc
tabellarius te non domi, sed in thermis esse. Ego vero,
quantumvis tu cessares, facerem tamen officium solito meo
more, si vel fideles tabellarii vel argumenta scribendi te
digna contigissent. Sero huc omnia adferuntur, et ego
molestus esse tibi nolim, qui essem tamen, si iam antea a te
audita rursum tibi inculcare pergerem. Nunc summę fidei
nuncium nactus, charissimum filium et symmystam Funclium
meum, nolui committere, ut omnino vacuus mearum literarum ad
te veniret, quamquam is coram tibi exponet ac legenda etiam
nonnulla exhibebit, quę nosse operę pretium fuerit,
etiamsi illa quoque prius te aliunde accepisse existimemus.
Videbit Germania (valde metuo) cruenta  strages in ipsis
veluti visceribus suis, irato nimirum iusto deo execrandae
ingratitudini nec porro ferendis peccatis nostris. Nos
Christum interim, optimum pastorem, inter omnia mala nunquam
cessantis suspiriis interpellemus, ut pusillum suum gregem
virga et paedo suo dirigat et consoletur, ut ne fidei ipsius
deficiat.
Princeps Otto Heinricus Palatinus non pridem me literis suis
ad ecclesiarum suę ditionis ministerium valde clementer
invitavit, quod ipsum etiam Memingenses per consulem suum
fecerunt, quin etiam alia quędam insignis imperii Romani
civitas. Verum non parum multę caussę sunt, quur morem
gerere nec voluerim nec debuerim, id quod nec Musculus
noster ab eodem principe vocatus facere potuit, ut iam
utrique a nonnullis accusemur, quod periculorum metu
ecclesiis servire nolimus. Sed, qui istuc nobis obiiciunt,
amant pericula plane digni, qui in ipsis pereant. Ego ut
paratus sum domini spiritu confirmatus animulam hanc, cum
usus postulabit, pro Christi gloria asserenda effundere, ita
extra hanc nolim mihi ullum ultro accersere periculum, sed
integrum me tantisper conservare, dum dominum aliud quiddam
de me statuisse intelligam. Caetera Funclius, quem velut
alterum me, quam possum accurate, tibi commendatum cupio.
Commendant se tibi tuęque domui mei omnes, praeterea
quęstor Fuchsius<f1>Peter Fuchs.<fe>, Witenbachius, d. Iacobus, pientissimus
et optimus senex. Salveant opido quam reverenter symmystę
tui singuli ac dominum pro me sanctis suis precationibus
interpellent.
Bene vale, mi anime.
T[uus] Ambr[osius] Bl[aurerus].
Rogo te, mi Bullingere, ut articulos istos, quos me,
postquam Vituduro discessi, illic reliquisse nonnulli dicunt
quique ad te missi affirmantur, ad me nunc per Funclium
nostrum dare velis; nam legere vehementer aveo. Si me amas,
noli mihi hoc, quicquid est negare; omnia tibi bona fide
remittam. Valde profecto dolet quorundam animos a me nulla
mea culpa alienari.
Clarissima virtute pariter et doctrina viro d. Heinricho
Bullingero, amico et fratri suo venerando longeque
charissimo.
Tiguri.
