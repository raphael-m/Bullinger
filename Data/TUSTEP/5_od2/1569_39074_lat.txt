<nr>[39074]</nr>
<ae>Bullinger an Tobias Egli.</ae>
<od>Zürich, 14. Oktober 1569.</od>
Zürich StA, E II 342a, 575. / Orig. (Aut.)
Graub. III, 167f. R.
S. D.  Lucius noster diligenter tuas, chare frater, literas
reddidit, cum quibus erant coniunctae literae ad amplissimum
magistratum urbis nostrae, Bernen[sem] et Spenlium* (* a.R.:
Sprulium?)  civem scriptae. Pro diligentia tua in
impetrandis literis ad Bernates tibi gratias ago; curabo,
ut, quam primum fieri potest, procurentur. Peto autem, ut,
cum aliquid certi scieris de c[auss]a fratrum a Pyro, mihi
significes. Nihil audivi hactenus de inquisitore caeso cum
suis a Lucensibus; cuperem id esse verum. Mauros in Hispania
victores alii, alii victos referunt. Si quid tu habes, fac
sciam et d. Ruinellam amicissime resaluta. Pridie
perscripsit huc d. Bellivreus admiraldum saucium venisse in
potestatem et captivitatem Guysii, caesum eius exercitum
omnem, impedimenta et bombardas captas omnes. Hoc nuncium
regi allatum 4. octobris tempore matutino. Addit tamen id se
habere non ex literis regiis, sed ex d. Mandeloto,
gubernatore Lugdunensi, qui nec ipse a rege acceperit, sed a
fide dignis hominibus. Pauci credunt; expectamus omnes
certiora, maxime cum toties etiam falisissima nomine regis
sint exposita. Putant nonnulli haec esse quasi praeparamenta
ad futura comitia Badensia, quae celebrabuntur huius mensis
23. Si in his responderit rex nihil sibi opus esse amplius
milite Helvetico, verisimile videbitur ipsum esse victorem
neque quicquam sibi periculi imminere ab Hugonothis.
Temporis filia veritas.
Vale et saluta diligenter d.d. consules, d. Carolum, d.
Bonettum, mihi charissimum fratrem, d. Ganthnerum, d.
Pontisellam totamque tuam familiam.
Tiguri  14. octobris 1569.
Bullingerus tuus.
Ornatissimo viro d. Tobiae Eglio, Curiensis ecclesiae fideli
ministro, domino meo et fratri charissimo.
                                        Chur.
