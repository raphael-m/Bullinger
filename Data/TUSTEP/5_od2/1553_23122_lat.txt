<nr>[23122]</nr>
<ae>Pier Paolo Vergerio an Bullinger</ae>
<od>Tübingen, 10. Juli 1553.</od>
Zürich StA, E II 356, 524. / Orig.(Aut.)
(Anfang scheint zu fehlen:) Si placet domino, nempe ut
differam diutius, quam putavissem. Sed nihil queror; nam
scio me nunc navare non contemnendam operam in vulnerando
antichristo. Bone deus, qualem segetem et occasionem inveni!
Scies omnia, quum rediero; non piget laboris neque tam
longae morae, nihil minus. Vix spero fore, ut citra duas
septimanas queam hinc avelli; certe non avellar nisi in
calce huius mensis. Communica has d. Iosiae meo, cui dicas
velim nuncium ob quasdam causas mitti non potuisse; sed tuo
atque eius arbitrio com[m]itto, si videtur istinc ad me unum
esse mittendum, id est, dispicite, num multum sit literarum
mihi inscriptarum; quod si est, mittite, et ego solvam; at
si una atque altera esset epistola, non esset, quod
mitteretis. Vestro, inquam, iudicio omnia, quamquam etiam de
Iosiae legatione optarem certior fieri, quid
constituissetis.
Absum ab aula; itaque nihil certi habeo novarum rerum, quod
scribam. Mira dicuntur: Mauritium cum Alberto covenisse et
parare utrumque magnum exercitum; nescitur contra quem, quin
addunt illis adiunctum esse Ferdinandum, aiunt, ut
resistatur principi Hispaniarum, Ces[aris] filio, in
Germaniam ingressuro. De Ces[are] ipso, qui
expuaverit urbem, quam obsidebat, istic melius potuisti
intelligere. Comitia ex Augusta Ulmam sunt translata, sed
vix celebrabuntur ob tam magnos bellorum motus. Audio
Melanthonem vivere. Iterum de literis et nuntio ad me
mittendo dico, si multae sint, sane mittite, si paucę,
abstinete. Non quero amplius mitti librum ex sarcina mea,
quem Iosiae dixeram; illum tantum oro, ut spargat eos
libros, quemadmodum dixi. Scribo d. Ascanio Marso, ut curet
quęrendum in castris Cesareis, quae in Pedemontio sint,
num illic Ludovicus, meus nepos esset; ideo rogo, ut cures
illi literas. Has dimiserat apud me Iosias et nollem fuisse
ob nepotem, cuius adhuc cogor curam habere.
Vale et salve cum tota familia, schola atque ecclesia.
Salutat te Volmarius. Tubingae  10. iulii 1553.
Vergerius.
Si videbitur nuncium ad me esse mittendum, consultum
putarem, ut statim mitteretis et non differetis ob multas
causas.
Omnino monete d. Io[annem] Zieglerum, ut extrahat
vestas duas ex sarcinis meis, ne corrumpantur, sed alibi in
suis cistis servet.
Tibi Bullingeri.
