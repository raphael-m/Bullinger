<nr>[25147]</nr>
<ae>Andreas Hyperius an Bullinger</ae>
<od>Marburg, 11. September 1555.</od>
Zürich StA, E II  363, 35. / Orig.(Aut.)

S. D.  Non dubito, quin admiratus sis, amplissime vir, quod
superioribus nundinis nullas ex me literas acceperis. Velim
autem scias id non esse factum negligentia ulla, sed quod,
cum magnopere cuperem significare, quomodo exeptę
fuissent
literę, quas in caussa studiorum nostrorum dedisti ad
illustrissimum principem, tunc, quod pro certo ea de re
nunciarem, nondum accepissem. Etsi vero ne nunc quidem satis
exploratum habeo, quam in partem illustrissimus princeps
admonitionem tuam fuerit interpretatus aut quo erga nos
nostraque studia sit animo, existimavi tamen minime
committendum, ut vestri adolescentes sine epistola
Francofurtum a nobis discederent. Ago autem in primis
gratias quam possum maximas, quod, simulatque intellexisti,
quo in statu res nostrę et publica nostra studia essent,
conatus fueris statim ferre suppetias atque non dubitaris
ipsum principem pro asserenda studiorum nostrorum dignitate
interpellare. Tuum hunc  animum ergo scholam nostram non
possum non vehementer laudare et ingratus merito censear,
si, quod vivam, non prędicavero. Mihi certe infeliciter
cesserunt fides, diligentia et labores ad publicam
studiosorum utilitatem  maximeque ad promovendam doctrinam
religionis insumpt   et pro mercede ac commendatione sperata
retuli literas plenas calumniis et mendaciis, quę subdoli
adversarii commenti fuerant. Sed sic placet domino, ut ego
quidem libenter interpretor, me ad tempus exercere, quo, cum
opportunum erit atque adversarii
patefient, instructus et alacrior in arenam rursus prodeam.
Interea autem temporis sensi me subinde quorundam piorum ac
doctorum hominum tum literis tum sermonibus recreatum et
confirmatum. Quorum suasionibus acquiescens incipio paulatim
negligere et contemnere iniurias, quas mihi studiisque
nostris impudentissimi quidam Epicurei intulerunt, neque
amplius ita ut ante sum de schola deserenda soliccitus. Nam,
ut verum fatear, non desunt qui alio me student pertrahere,
ac gaudeo sane, quod nulla ratione sim hic obstrictus atque
alibi possim, quando libuerit, invenire hospitium et
stipendia honesta promereri. Schola proinde nostra, quę
superiore anno partim propter eos, qui hostili animo
quęrebant studia nostra penitus opprimere, partim propter
scintillantem pestem fuit dissipata, nunc iterum pristinas
vires sensim recuperat, quin etiam eorum, qui theologię
dant operam, quotidie crescit numerus atque fervor. Quocirca
pręsagit animus nos propediem visuros meliora.
De comitiis Augustanis non dubito, quin auditum tibi
sit, quid parturierint; videlicet catechesis Austriaca
(cuius autores intelligo esse monachos quosdam Iesuitas
appellatos) luculentum exhibuit specimen eorum, quę, si
modo tum adfuisset adversariis opportunitas quam adfuit
voluntas, expectari debuerant. Nam sequuturum omnino erat
eiusdem monetę novum Interim. Sed iis, qui in sublimi
cęlo agens videt et ridet van s hominum cogitationes,
impedivit nefarios conatus. Intellexi tamen quędam a
nostris hominibus effecta data, quę antehac ne sperare
quidem ausi fuissemus.
Episcopus dicunt cessisse iurisdictione, quam hucusque sibi
in iis vindicarunt regionibus, in quibus ecclesię pridem
sunt reformatę, quod ego revera magnum duco beneficium
ecclesiis nostris divinitus concessum.                  De
novo colloquio pro conciliatione dogmatum habendo aliquid
fuit ad me perscriptum Augusta; sed cum nunc finiantur
comitia redintegrata fortassis ad mensem martium anni
sequentis, nihil certo possum adfirmare. Ego vero, an
eiusmodi colloquiis quicquam proficiatur, plane ambigo.
Quę enim, obsecro, ex iis speretur utilitas, quando
quamlibet et crebro et evidenter in lucem protrahantur et
redargantur varii ecclesiarum errores, episcopi tamen et
pontificii omnes satis superque declarant se nulla ex parte
gloriam dei serio quęrere, utpote qui ne unum quidem ritum
superstitiosum in suis ecclesiis abrogant nec ullum veteris
ecclesię institutum salutare, ex hiis inquam, quę nunc
denuo restituta sunt, promovent. Tanta igitur ubi perpetuo
regnat hypocrisis, quomodo successum aliquem speremus? Deus
non irridetur.                    Audio ducem Wirtebergensem
egisse per literas cum principe nostro de cogenda synodo
sive colloquio, in quo nostrarum ecclesiarum pręsules de
ceremoniis decernant et, si fieri queat, communem quandam
ceremoniarum ac ritum formulam ab omnibus usurpandam
concinnent. Etsi enim in hisce rebus externis et corporis
minime sita est christianę religionis dignitas, attamen
simul propter fratres nostros infirmos simul propter
pręfractę cervicis adversarios utrosque sane perquam
odiose caussantes ex tanta ceremoniarum varietate gravia
nasci offendicula, merito de similitudine et consensione in
ritibus deliberationes suscipi debere. Consilium vero hoc
intelligo non modo principi nostro, verum etiam aliis
quibusdam probari ac facile sane crediderim adversariis os
obturari utcunque posse, si ceremoniarum ęqualitatem in
nostras ecclesias introductam cernerent, minus etiam
cogitaturos de fabricando novo Interim, ubi animadverterent
omnes nostros paucis et selectis ceremoniis contentos
addictosque. Atqui subvereor, ne, quibus ex rebus speratur
consensio, ex iisdem novorum dissidiorum materia pullulet;
etenim si ii, quorum animi semper magis in res externas et
minus necessarias quam in ipsam doctrinam, in qua cardo
religionis vertitur et sine qua ecclesię non consistunt,
intenti defixique sunt, contendent ecclesias omnes ad ritus
ac ceremonias, quas approbari contigerit, statim esse
cogendas, metuendum profecto erit, ne atrocia certamina, non
dicam crudeles persecutiones subsequantur, et nisi valde
prudentes adfuerint moderatores, iudicabunt multi etiam pii
et modesti libertatem, quam Christus ecclesiis suo asseruit
sanguine, non mediocriter labefactari. Iam vero de diligenti
inspectione et visitatione ecclesiarum atque de restituta
quadam disciplina ecclesiastica apud civitates maritimas et
Saxonicas, pręterea in ditione principis electoris
Augusti
idem esse factum per eximios quosdam viros partim nobiles
partim ex ordine eruditorum (in his fuere d. Ioannes
Fursterus, Paulus Eberus, professores scholę
Vitebergensis, et Georgius Fabritius Chemnicensis) idem esse
factum atque submotos ibidem functione ecclesiastica
ministros plures quam centum, ad hęc eadem via ingredi
cepisse principem electorem Palatinatus, quantum ecclesiarum
in eius ditione status fert, postremo moliri iam paria et
nostrum principem credo, vobis ab aliis iamdudum nunciatur.
Efficiunt profecto hę res, ut sperem ecclesias nostras
plerisque in locis paulo melius ordinandas atque ita nomen
dei et evangelii  melius audire posse. Equidem persuasum
habeo deum patrem cęlestem ideo potissimum nunc
Germanię
aliquam concedere ab armis pacem, que ecclesię utcunque
respirent, recreentur, et si quę procellis Interimistica
disiecta ac sparsa fuere, eadem iterum colligantur.
Sententiam suam de plectendis tollendisque per magistratum
hęreticis d. Philippus Melanton extare tandem voluit
brevi
quęstiuncula scholastica expositum eandemque (nisi falsus
fuerit opinione noster Henricus Victor Fridbergensis, qui
mihi narravit) suis ad te inclusit literis. Ad me certe
misit eam d. Philippus per generum suum m. Casparum
Peucerum, qui nuper hac iter fecit.
Adolescentes, quos huc misistis, recte sese gerunt, neque
quicquam in eis desidero. Unus tamen est Ioannes Conradus
Fabritius, felici atque fęcundo ingenio, sed quem
consultius foret cito revocari domum quam diutius hic
relinqui. Vides, ut prolixitate studeam pensare diuturnum
silentium. Habe me, quemadmodum habuisti hactenus, inter
tuos. Salutari ex me cupio dominos collegas, quos ut
pręceptores veneror. Vale in Christo. Marpurgi  11.
septembris 1555.
Tuus Andreas Hyperius.

Clarissimo viro d. Henrico Bullingero, ecclesię
Tigurinę
antistiti dignissimo, domino suo venerando.
                                         Tiguri.

