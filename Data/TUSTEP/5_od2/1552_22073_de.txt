<nr>[22073]</nr>
<ae>Graf Georg von Württemberg an Bullinger</ae>
<od>Schaffhausen, 20. März 1552.</od>
Zürich StA, E II 358, 205.
Orig. mit aut. Unterschrift.
Georg, grave zu Würtemberg, unnd zu Mümpelgart etc.
Unnsern grus zuvor, lieber besonder. Ewer schreiben, darinn
ir der uns wider zugeschickten und entpfangenen sächsischen,
auch unsers vettern confession halben meldung thun, haben
wir entpfangen, und wolle der herr uns allen gnad geben, wie
das seligmachend wort inn gemein zu erweittern ist, das auch
allso die sondern misßverständt, geprechen und schwachaiten,
innsonderhait on zerrüttung, zu erbauwung der gemain, die
das wort auch hatt und Christi ehr zu suchen begert,
disputiert und gebessert werden, inn der ainigkait und
gemainschafft Christi Jhesu, darzu all christenn genaigt
sein sollen und wir unsern vettern nit anders verstehn
künden.
Der trucker halben möchten ir uns anders vermercken, dann
wirs mainen und euwer schreiben verstanden haben; dann wir
auch gemainer sach, so vyl dise leüff und händel berüeren
möcht, auch allen denen, so dahin dienen zu rettung der
Theütschen libertet und der ehr Christi guts gunden und
darumb so vyl lieber wolten, das die sachen also angestellt
wurden, damit man mit leüthen, so vyl müglich, dazu gefaßt
und gewisß versehen were, one allerhandt, wie sichs ansehen
laßt, abgang oder mangel, und solichs nit weniger gernn
gefürdert sehen dann ir; hette darumb eüwerer entschuldigung
gegen unns nit vonnöten gehapt.
Der zuͦgeschickten lateinischen exemplar des uns jetzo
dedicierten büechlins, bedancken wir uns
g[nädig]lich, und dieweils euch also gefellt, wöllen
wir der andern, auch der theütschen exemplarn fürderlich
gewärtig sein.      Wolten wir euch uff euwer schreiben
g[nädiglich] nit verhalten und seind euch zu
g[naden] genaigt. Datum Schafhausen den  23ten martij anno
etc. 52.
G[eorg] g[rave] z[u] Wyrtemberg etc.
Unserm lieben besondern Hainrich Bullinger, prediger zu
Zürich.
