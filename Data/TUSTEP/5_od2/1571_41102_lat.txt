<nr>[41102]</nr>
<ae>Johannes Haller an Bullinger.</ae>
<od>Bern, 12. November 1571.</od>
Zürich StA, E II 370a, 446. / Orig. (Aut.)
S.  Quae postrem   Küngsfeldam misisti, accepi omnia,
catechesin inquam Wittenbergensem et alterum illi coniunctum
libellum. Videram ista antea quoque; sed quoniam me ea
retinere vis, gratias tibi ago, quam possum, maximas. Vidi
item, quid Wittenbergenses vobis scripserint, qua in re non
vobis modo gratulor omnibus, sed deum optimum maximum laudo
eiusque mirabiles operationes demirari satis non possum, qui
amaras istas aquas Hiericho ita dulces reddidit. Novi nos
nihil habemus, nisi quod ex Galliis fausta quaeque nobis
nunciantur. Vidi amiralii et reginae Navarrenae ad Bezam
literas, quibus non nisi bona et fausta narrantur. Ferunt
item regem duci Sabaudiae scripsisse intercessorias literas
pro iis suis subditis, qui evangelicis bello praeterito in
Gallia suppetias tulerunt eoque nomine a duce bonis suis
privati sunt. Illos rex tanquam summos suos amicos iam duci
commendat et vult, ut illis sua restituantur. Victoriam
Venetorum non putamus esse tantam, quanta ab illis esse
iactatur, et sit licet tanta, veremur, ne ferocissimus
hostis tanto gravius se sit vindicaturus. Genevenses et
-Sabaudici legati diu admodum hic fuerunt; sed quid sit
actum aut conclusum, prorsus ignoro,* (*a.R.: d. Folg. v.
"nisi - discessum est"  Zusatz a. R.) nisi quod audio actum
esse de annonę penuria, qua laborant Genevenses
propterea,
quod dux interdixit suis, ne quid illuc devehant aut
quicquam commercii cum illis habeant propter pestem. Hoc
praetextu utitur. Illud vero ipsi amplius ferre non possunt,
et timent multi, ne aliquis inde tumultus oriatur, imo
arbitrantur, si Genevenses tantum haberent Gallorum numerum
secum, [qua]ntum habuerunt olim, futurum [ut erum]perent et
armis sibi frumentum [caperent]. Duros hic se admodum
[praebent] Sabaudi; nostri vero suam [int]erponunt apud
principem authoritatem; nullum autem adhuc acceperunt
responsum; hic enim re infecta discessum est.  Scis nimirum,
quid alias turbarum Genevę inter ministros sit ortum, ita
ut Ganeus in Galliam profugerit; Coladonius, postquam in
curia aliquamdiu detentus est, officio quoque suo est
privatus. Ganeus proximis diebus ex Gallia reversus Bezam ad
Arvę pontem non procul ab urbe situm ad colloquium
evocavit. Egressus itaque est Beza; sed cum ille pontem
transire non vellet et ditionem ducis ingredi Ganeusque
vicissim terrae Genevensium se non vellet committere, sine
colloquio discessum est.        Ego rursus prodeo et munus
meum iterum per domini gratiam obeo. Aliud iam non habeo,
quod scribam, brevior etiam sum propter occupationes
nundinales; proxime ergo plura dabo.
Salutant te consules et quaestores nostri, amici item et
fratres omnes, praesertim Samuel noster Telamonius et
Blasius, gener meus, qui mihi, dum istas scripsi, adfuerunt.
Bene vale. Saluta meo nomine tuos omnes.
Bernae  12. novembris 1571.
Inprimis vero Diesbachius.
I[ohannes] Hallerus, tuus semper.
Clarissimo viro d. Heinrycho Bullingero, domino meo
honorando et compatri charissimo.
Tiguri.
