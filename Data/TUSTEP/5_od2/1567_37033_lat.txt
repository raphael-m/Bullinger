<nr>[37033]</nr>
<ae>Stanislaw Myszkowski an Bullinger</ae>
<od>Krakau, 13. aprili 1567.</od>
Zürich StA, E II 367, 391f.
Wotschke, S. 277f.
Salutem ac prosperitatem a deo patre et domino nostro Iesu
Christo, unico salutis nostrae aeterno authore, reverendae
pietati tuae opto et amica officia commendo.
Binas a te, spectatae pietatis vir atque amice synceritate
excellens, accepi literas humanitate atque amore non vulgari
erga me plenas, ex quibus amanter intellexi pietatem tuam
cum coeteris symmistis nepotes meos, Petrum et Nicolaum
Myschovios, superiore ellapso anno ad vos in Tigurinum
gymnasium missos non solummodo omni aequo animo pro innata
vestra benignitate excepisse atque eius temporis spatio, quo
apud vos permanserunt, debita officia exhibuisse, pro qua
benevolentia p. v. quas possum gratias ago, verum etiam
revocatos in patriam non minore studio ac favore eosdem
prosequi perrexisse, cuius rei veritas inde apparet, quod
pietates vestrae pro ea, qua pollent prudentia non
dubitarunt, nepotibus meis iter suscipientibus minus tutum
adiungere famulum publica instructum authoritate, quo minori
cum periculo patrium solum attingere possent, qua in re h.
vestrae me non modo non offenderint, verum etiam maximopere
mihi gratum fecerint. Quod cum ita sit, cum animum vestrum
in me et meos propensum tot evidentissimis argumentis habeam
exploratissimum, aequum esse duxi, ut p[raestantiis]
v[estris] iterum mea offerrem studia atque officia, quae
aliquando a me proficisci poterunt, operamque me daturum
promitterem, ne vos huiusmodi meis exhibitae benevolentiae
peniteat, modo eosdem, quos remittimus et quos Christopherus
Thretius noster ad vos Basilaea adducet eadem pietate et
benignitate prosequi non desinatis. Aequum enim iudicavimus
remittendos ad vos ob synceram vestram pietatem, morum
gravitatem et in tradendis artibus dexteritatem. Quam ob rem
abs te maiorem in modum peto mi Bullingere clarissime ac a
coeteris ornatissimis viris, ut his nepotibus meis ac
pręcipue germano illi, quem ad vos Thretius adducet,
omnibus in rebus, quod sine molestia vestra facere possitis,
commodetis habeatisque eos in numero filiorum vestrorum
atque perficiatis, ut intelligamus aliquando, hanc nostrorum
nepotum ad vos profectionem non inutilem illis et rei
publicae vobisque non iniucundam futuram. Id erit nobis
vehementissime gratum et ecclesiae Christi salutare. Quod
reliquum est, Christopherus Thretius referret et quidquid de
nepotibus nostris constituet, ratum firmumque apud nos erit.
Cum his p. v.  aeterno deo Iesu Christo commendatas esse
volo utque vos diu salvos spiritu sancto suo regat oro et me
vestris orationibus commendo.  Dat. Cracoviae idibus aprilis
1567.
Amicus ex animo vester totus
Stanislaus Myskowski de Mirow
palatinus
et generalis Cracoviensis
capitaneus Rathnenn[sis]que
ac Slomnicensis etc.  etc.
(nur diese Zeile autogr.)                         manu
propria.
Reverendo atque clarissimo viro domino Henrico Bullingero,
Tigurinae ecclesiae pastori vigilantissimo etc., amico
charissimo et observandissimo.
