<nr>[20132]</nr>
<ae>Oswald Myconius an Bullinger</ae>
<od>Basel, 6. Juni 1550.</od>
Zürich StA, E II 336a, 314. / Orig.(Aut.)
S. Intellexi satis de Hylero et Bumanno et propterea mitto
autographia
creditorum, ut agas, quę tam prompte recepisti. Crede
mihi, non fuissem ausus
imponere tantum oneris tibi, quod scio negocia tua, quibus
alioqui gravatus es.
Aedituus fere debet, quę absumpserunt edendo et bibendo;
grave esset, si quid
cogeretur perdere. A fabro cultrario emerunt cultros, quos
isthic inter amicos
seu amicas distribuerunt. R..... Berchtoldus rogavit ex meis
quendam, qui
scripsit pro eo, quod ipse scribere nesciat. Debent florenos
duos et quatuor
solidos Basilienses; verum hos sponte donat, ut reliquum
ferat. Si quid aliud
debent, mihi non est curę, nec, si velim, inquirere
possem. Tu fac, queso, quantum valebis; nil amplius addo.
Ex Argentina hodie quidam narravit rumorem esse Cęsarem
comitia Augustana
renunciasse; verum sit annon, ignoro. Missant Argentinenses
a die pentecostes
fortiter, quamvis ultra tres quatuorve canonicos nondum
adsint; timent sibi
valde sacrifici. Quid, si verificaretur de eis, quod dicit
Solomon: Quod timet impius, veniet super eum?
De Gumpenbergio scribit canonicus quidam Lausanensis e Roma
significatum sibi
mendacia esse, quicquid agat iste, et hominis vanitatem non
potuit satis
exaggerare. Installatus est autem una cum equis suis nuper,
dum hic esset [a]d
sig[illandum]. De alia installatione nihil novimus. Scripsit
post
eiectionem adeo minaciter atque mendaciter, tanquam bello
nos petere vellet;
subscripserant se nobiles multi; ego credo, plane per lusum.
Fuit his diebus hic Carthusianorum provincialis; dicebatur
velle, ut Carthusia
nostra denuo impleretur monachis. Postero die, dum vellet
ire ad senatum, nesci
quid quis illi insusurasset, mane hora quinta recessit.
Dominus adsit ecclesię sę.
Vale in Christo domino cum tuis; Gvaltherum et Othonem
salutabis meo nomine. Basileę  6. iunii anno 1550.
De castro Wedenschwil omnia ignoro. Lis cum Svitis non
placet.
Tuus Os[waldus] Myconius.
D. Heinricho Bullingero, theologo praeclarissimo, in domino
suo.          Tiguri.
