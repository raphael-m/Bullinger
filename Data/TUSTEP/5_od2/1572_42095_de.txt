<nr>[42095]</nr>
<ae>Heinrich Bullinger d.J. an Bullinger.</ae>
<od>Berg, 16. Juni 1572.</od>
Zürich ZB, Ms F 37, 407.
Gott mitt uns. Getrüwer, fürgliebter vatter, ich achten, ir
habind gestert
verstanden, wie es mitt bruͦder Hanß Ruͦdolffen
gstaltet, das er gar schwach;
dann über das er vormals vil mal vil bluͦts ußgworffen,
ist am samßtag zuͦ nacht
daß bluͦt hüfflingen kon, und gestert nach mittemtag in
sölicher vile gangen,
daß er so schwach worden, das wir unß keines anderen dann
sines ends versähen.
Daruff aber ist er etwas widerum zuͦ rächt kommen und ist
sid gestert kein bluͦt
mer gangen; dann wir im etliche gwüße bluͦtstellungen
gwüst und brucht, wüßend
aber nitt, wie es der allmächtig gott wyter schicken wird.
Dem sezend wir alles
heim mitt ernstlicher bitt, daß ers nach sinem götlichen
willen, wie es uns am
nüzlichsten und heilsammisten ist, schaffen welle. Dann
kumpt das bluͦt der
gstalt wider, besorg ich, er werds nit überwinden mögen. Wie
sich aber alle
sachen wyter schickend, wil ichs üch uffs allerst
zuͦschryben. Ich kan nitt von
im kon von schwachheit wägen, han derhalben miner lieben
hußfrauwen enbotten,
daß sy was der kirchen halb infiele, alles flyßig ußrichte
etc. Dinthalb, lieber
vatter, ist nit von nödten, daß du ußen kummist; dann zuͦ
dem, daß der kumber
und laid noch größer, wurde es dir diner gsundheit halb
großen schaden bringen.
Wänn aber schwöster Dorothe komlich könde ußen kommen und es
nit wider dich
were, wurde es uns lieb sin. Sunst ist Hanß Ruͦdolff gar
trostlich und manlich,
das ich sinthalb kein zwyfel han; was dann sine andere
sachen antrifft, hoff
ich, gott der allmächtig, der und allwäg vor schand
behuͤtet, werde wyß und
wäg zeigen, damitt uns ouch uß der sach gehulffen werde.
Hiemitt bevilch ich üch
in schirm gottes; der sye allezyt mitt uns etc.
Berg  16. iunii 1572.
Tuus obedientissimus f[ilius] H[einrychus] Bullingerus.
Clarissimo viro domino m. Heinrycho Bullingero, patri suo
colendissimo etc.
Tiguri.
