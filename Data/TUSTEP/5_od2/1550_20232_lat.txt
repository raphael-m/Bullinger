<nr>[20232]</nr>
<ae>Gervasius Schuler an Bullinger</ae>
<od>[Lenzburg], 16. Oktober 1550.</od>
Zürich StA, E II 361, 368. / Orig.(Aut.)
S.  Accepi literas tuas una cum pharmaco, dilecte in domino
frater, nec est,
quod dubites michi gratum exhibuisse beneficium; nam cum
commodius fieri non
potuit, ut proprium nunctium mitteres, tum tua in me
singularis pietas tum
corporis mei infirmitas exigebat. Quare gratias ago tibi pro
eo, quod
inpe[n]debas beneficio. Declaras praeterea hac tua in nos
sollicitudine, quo sis
animo preditus erga Bernates. Presuli a Diesbach otius
exponam, ubi illum
convenero. Avunculus tuus te plurimum salutat; sermonem de
sacrificiis gratanter
accepit, quia dei verbum inpense amat. Ceterum varii sunt
apud nos rumores
bellici. Sunt, qui Caesarem Anglię regem cinxisse dicant,
ne per viam maris
ulla parte possit evadere Cesaris manus. Pars Turcam in
armis esse constanter
negat; pars Siciliam, Sardiniam et Corsicam invadisse
adfirmat. Madenburgum
obsidione liberatum audimus. Cesarianum exercitum Parmam
reliquisse Galli quidam
apud nos praedicant; Gallorum regem penitus a pontifice
descivisse, ut
patriarcham substituerit per totum Gallię regnum, e
quodam magni nominis Gallo
hic Lentzburgi accepimus. Augustanus senatus perfide egit
cum suis
contionatoribus; nunc in contentione sunt cum Cesareanis;
populus tumultuatur;
aliquot contionatores velut postliminio revocantur, et
Sathan ipse, author huius
mali, cupit nostrorum praesentia maius malum caveri.
Princeps Wirtenbergius a
Caesare libertate donatus est; ut Christum libere praedicari
permittat,
concessum est. magno a . . . . .  et pius princeps hanc emit
libertatem, id
quidem non inprudenter. Sub futurum . . . . .  forte
excitabit dominus iram in
nos multoties commeritam. Si quid de Anglia ce[rti] habes,
rescribe, obsecro.
Vale. Prae dolore plura non possum. Datum 16. octobris.
Saluto nomine meo uxorem tuam et generos etc.
Gervasius Schuler tuus.
Ornatissimo viro Heynricho Bullingero, Tigurinę
ecclesię antistiti
vigilantissimo, domino fratri et veteri amico, plurimum
observando.
Datum: Während der Belagerung Magdeburgs.
