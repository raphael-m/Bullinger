<nr>[26173]</nr>
<ae>François Hotman an Bullinger</ae>
<od>[...], 21. September 1556</od>
<vo>Autograph: Zürich StA, E II 358, 240b (Kopie).(Siegel...)</vo>
<dr> <dr>
<re> </re>
<tx>Franciscus Hotomanus S. D.
^$Francofordia reversus, quo una cum d. Calvino profectus eram,
reperi res duas mihi gratissimas, literas tuas et institutiones,
quas tam avide exspectabam. Sed nihil aeque iucundum et acceptum
fuit quam insignis ista erga me amoris significatio et
testificatio potius, qui mihi in re sane levi gratificari
voluisti. De omnibus tibi gratiam, venerande pater, habeo, quam
possum, maximam. Institutiones, quam celerrime et diligentissime
potero, cum libro meo conferam eas tibi deo volente sartas
tectas remittam. Filius tuus a me acceptus est, ut de ipsius
habitatione una communicaremus. Nam etsi nunc aedes habeo
perexiguas, Leveri scilicet, qui in domum d. Martyris migravit,
tamen cupiebam aliquam inire tibi morem gerendi rationem. Is
continuo respondit r[ever.] d. Dasypodii opera commodissimam et
aptissimam habitationem apud Germanum quendam, honestum virum,
nactum esse, de quo illi sane sum ex animo gratulatus; nam
quantum ex ipsius ore audivi, non satis accommodatum ad sua
studia domicilium superius habuit. Itaque posthac aliis in rebus
operam dabo, ne me beneficii tui immemorem esse iudicare possis.
Do. Calvinus intra quatriduum rediturus est. Francofordiae
Velsius quidam, qui anno superiore Coloniae captivus fuit, homo
loquaculus et satis audax, Anglicae ecclesiae pastori d. Horno
denunciavit paulo ante d. Calvini adventum se propheticas
quasdam revelationes habere, de quibus posthac disputare vellet.
Quum idem audisse d. Calvinum adventare, eum praeesse voluit.
Summa propositionum erat haec: aut esse liberum arbitrium aut
deum tyrannum esse. Biduo ita disputavit, ut summo omnium
ordinum hominumque consensu, si quid reliqui haberet, quod de
existimatione deperderet, id ei totum sit abiudicatum. Calvinus
contra ab omnibus Germanis non tam propter eruditionem, quae iam
pridem nota est, quam propter acumen ingenii et in disputando
dexteritatem quandam admirabilem in coelum laudibus est
sublatus. A senatu gratiae actae et vinum per tres dies
apparitores honorifice missum. Quid in ecclesiae Gallicanae
negotio gesserit, adhuc incertum est; nam infecta re mihi
redeundum fuit. A nostris professoribus, collegis meis, convivio
est exceptus; ingressus in Sturmii lectionem tum ab ipso, qui e
suggestu descendit, tum ab omnibus auditoribus assurgentibus
amplissime est consalutatus. Concionator noster postulans, ut
illi concionandi locus praeberetur, repulsam tulit; causam deus
novit; neque enim plura licet. Peto ab eo, ut ecclesiae et
reipublicae Argentinensis misereatur hosque labores benedicat.
^$D. Martyri, et patri et compatri meo venerando, s[alutem]. D.
Sleidanus iam 40 dies aegrotat, sed leviter. Vale.
^$21. septembris 1556.
^$[Hotmann. ep. 9.]
<lz>[Adresse ...]:fehlt.
