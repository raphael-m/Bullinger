<nr>[22021]</nr>
<ae>Johannes Gast an Bullinger</ae>
<od>Basel, 25. Januar 1552.</od>
Zürich StA, E II 366, 101. / Orig.(Aut.)
S. in domino. Commendo tuae humanitati m. Ioannem Thomam
Hausęrum, legatum et civem Magdeburgensem; qua autem de
causa sit missus, ab ipso percipies. Praeterea et stupenda
de obsidione illa gravissima narrabit, quam triennio
sustinerunt. Digni sunt homines, quibus omnes, qui
evangelium Christi amant, liberalitate vel aliqua
succurrant. Mihi commendatus est a fratribus
Francofordensibus, qui illum honorifice dimiserunt.
Misissem tibi dialogum concilii Tridentini, si commode
potuisset pius iste vir libellum secum ferre; aut prius
accepisti librum ab Oporino; nam misit aliquot exemplaria
Tigurum.
Exercitus Mauricianus in Thuringia adhuc hęret, ac
episcopi magno sunt in metu et nesciunt, quo se vertant;
Caesarem precibus et literis fatigant et nihil responsi
accipiunt. Cum pfaffis crudeliter agunt lantzknechtii,
aliquibus testiculos auferunt, excęcant quosdam ac manus
abscindunt; crudelia designant exempla in papisticos;
quamdiu autem sint impune grassaturi, ignoratur. Aiunt
stipendia nuper numerata illis esse ex auro Gallico.
Capitaneos habent principem immanissimum Albertum de
Mechelburg, Rückgradt, Rhingraff et d. de Heideck et nescio
quos alios. Quid si exercitus iste ad Gallum deficeret aut
sub praetextu Gallum invaderet cum Lucenburgensi milite?
Caesar astute omnia agit et proditionibus occultis.
Quando Petri Martyris libellus de eucharistia absolutus est?
Rogo praeterea te, ut responsum Genevensibus missum ad
articulos Hieronymi captivi ad me mittas;  bona fide
remissurus sum et per proximum tabellarium.
Dani magno in apparatu sunt; equites passim conscribit rex,
contra quem autem moturus sit exercitum suum, adhuc
ignoratur. Aut novum bellum instituit aut Caesari negotium
facesset aut Gallo auxiliabitur.  Vale. Basileę 25.
ianuarii 1552.
T[uus] Gastius ex animo.
Pio et docto viro m. Heinrycho Bullingero, pastori Tigurinae
ecclesiae vigilantissimo, suo in domino fratri charissimo.
                 Zürich.
