<nr>[25156]</nr>
<ae>Andreas Hyperius an Bullinger</ae>
<od>Marburg,  23. September 1555.</od>
Zürich StA, E II  363, 36. / Orig.(Aut.)

S. D.  Paucis post diebus, quam meas ad te, vir clarissime,
misissem Francofortum, redditę mihi sunt etiam tę ad
diem  20. inquam septembris. Itaque visum fuit tribus saltem
verbis id nunc significare. Doleo autem ob affectam tuam
valetudinem atque perpetuos capitis dolores, quibus te
graviter molestari ais. Hęc ętas, tot labores ad tot
annos sine intermissione exhausti vires non attenuant modo,
sed paulatim plane frangunt. Sed pater cęlestis haud
dubie
bene vertet, quicquid isthuc est incommodi. Certe concio,
quam ad me misisti, inscripta De salute credentium, nihil de
donis spiritus in te esse diminutum, quin potius auctiora et
illustriora quotidie reddi omnia abunde arguit. Ubi autem
spiritus fit vegetior atque domini ille spiritus tam
potenter sese exerit, ibi corporis debilitas ęquiore
ferri
animo poterit. Ago vero pro ea concione gratias quam possum
maximas, non tam quod a te profecta est atque animo benevolo
ad me missum scio, quam quod eius lectione ipse sentio
animum meum mirifice confirmatum.
Quod ad filium tuum Henricum Bullingerum attinet, audio eum
Francoforto profectum recta Vitebergam; si tamen contigerit
eum venire Marpurgum, dabo
operam, ut ne dicere unquam possit se officium in me
desiderasse; recipiam eum
in meas ędes et, quod licebit, pręstabo perquam
libenter. Literas ad d. Ioannem Leningum curabo quam primum
perferri Molosingum. Vale. Raptim. Marpurgi
die  23. septembris 1555.

Andreas Hyperius tuus.

Clarissimo viro d. Henrico Bullingero, ecclesię
Tigurinę
antistiti longe dignissimo, domino suo observando.
                                              Tiguri.

