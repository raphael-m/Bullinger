<nr>[43090]</nr>
<ae>Josua Finsler an Bullinger.</ae>
<od>Biel, 21. Juni 1573.</od>
ZÃ¼rich StA, E II 375, 886. / Orig. (Aut.)
S.  Remitto, domine colendissime, ea quae nuper mihi
credidisti in Acta
Apostolica per certum, ut spero, tabellarium; is est
Casparus Fry, Leopoldi
illius piae memoriae viri filius, qui litem habet Badenae
coram Helvetiis cum
pastore Badensi Iodoco Fry. Citius remittere non potui,
licet dudum
descripserim, propterea quod certum nuncium expectabam, qui
illa tuto ad te
perferret. Pro illis autem maximas tibi ago gratias, ut quae
thesauri
pretiosissimi loco apud me deposuerim. De rebus Gallicis
magnum omnino apud nos
est silentium, nisi quod ante dies 14 magna argenti summa,
onus videlicet 15
mulorum, Solodorum venit, unde quidam novam coniiciunt
expeditionem; alii vero
regiis creditoribus illam deberi arbitrantur. Hispani et
Itali per Lothoringiam
Belgium petentes magnam aegrotorum copiam secum habere
dicuntur. Vicina
Burgundia aeque ac nos caritate annonae laborat. Vineae
nostrae vixdum florere
incipiunt propter crebras pluvias, magnam tamen adhuc spem
faciunt mediocris vindemiae.
Dominus consul Wyttenbacchus, symmysta meus et Conradus
Curio te plurimum
salutant. Ego me meosque tibi, domine colendissime, plurimum
commendo. Christus
optimus maximus tibi tuisque omnibus, quos salvos percupio,
magis magisque benedicat incolumesque conservet.
Bielae  21. iunii anno 1573.
T[uus] t[otus]
I[osua] V[inslerus] T[igurinus].
Eximio Christi servo d. Henrico Bullingero, Tigurinae
ecclesiae episcopo
vigilantissimo, domino et patri suo plurimum observando.
