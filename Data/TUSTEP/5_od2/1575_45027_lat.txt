<nr>[45027]</nr>
<ae>Georg Kugelmann an Bullinger.</ae>
<od>Grönenbach, 3. Juli 1575.</od>
Zürich StA, E II 375, 905. / Orig.(Aut.)
S. in Christo.  Clarissime vir, reverende in Christo pater,
literas vestras aliena manu scriptas ex Thermis ad me
miserunt dominae meae generosae. Quae responsione non valde
indigent; spero enim priores meas literas (quibus
reverentiae vestrae vestras mihi redditas esse significavi)
ad vos certo pervenisse. De Schmidlino nihil amplius
audimus; increbuerat rumor illum brevi Memmingam venturum,
sed sedatus est. Quin et Memmingenses multo modestiores quam
hactenus esse in cathedris perhibentur; quid causae subsit,
scire non possum. D. Ioannes Rivulus ad me misit binas
literas, ut eas ad vestram reverentiam perferendas certo
curem, in quibus vestrae reverentiae officii deserti
rationem opinor reddit. Spero illum brevi nos visitaturum.
Dominus meus generosus cum coniuge et sorore feliciter, deo
sit laus, domum pervenit. Scribere non possum, quantopere
vestram et vestratium pietatem, humanitatem, comitatem,
hospitalitatem innumeraque in illos collata officia
praedicent; devinxistis illis humanitatis officiis adeo
illorum animos, ut vobis vicissim inservire dummodo daretur
occasio, summopere cupiant atque laborent. Vestra etiam pia
et gravis admonitio apud ipsos non carebit fructu. Ego cum
dolore ex iisdem cognovi vestram reverentiam adhuc graviter
decumbere; dominus eam clementer restituat atque sustentet.
Salutato meo nomine reverendum virum d. Iosiam Simlerum,
generum vestrum dilectum, et humanissimum et officiosissimum
senem d. Ioannem Hallerum, filium item vestrum Heinrychum,
veterem meum amicum, aliosque vestros collegas, dominos et
fratres meos reverenter colendos. Bene et feliciter valeat
vestra reverentia.
Datae Grunebach  3. iulii anno 1575.
Vestrae reverentiae addictissimus Georgius Kugelman,
ecclesiae
Grunebacensis minister.
Clarissimo reverendoque viro d. Heinrycho Bullingero
seniori, ecclesiae Tigurinae antistiti primario, domino et
patri suo in Christo reverenter colendo.       Zürich.
