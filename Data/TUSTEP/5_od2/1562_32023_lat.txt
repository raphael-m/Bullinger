<nr>[32023]</nr>
<ae>Johannes Calvin an Bullinger</ae>
<od>
Genf, 12. März 1562
Genf  107a, 254. / Entw.? m. aut. Korr. Ep.Calv. 3737 (XIX, 326ff.); englische Übersetzung: Letters of Calvin IV 262-265, Nr. DCXXV
Quum nuper Blaurero nostro scriberem, ad te non potui, quia antequam a febri liberatus essem, accidit moeror domesticus ob flagitium privignae, qui me in solitudinem ad paucos dies compulit.
Quum in rustico tugurio essem, oblatae sunt tuae literae, quibus consentanei sunt multi qui aliunde veniunt rumores.
Est ergo cur metuamus.
Cavendi autem ratio difficilis.
Quanta sit in Gallia confusio, partim cognosces ex Bezae nostri literis, quarum exemplar curavi tibi describendum, partim breviter
attingam.
Apud Aquas Sestias, ubi sedes est parlamenti, mota fuerat seditio a papistis ut comitem Crusolium, qui cum summa potestate illuc legatus fuerat, ausi fuerint excludere.
Ipso autem coactis aliquot vexillis portas aperire ipsos coegit, quorum aliquos iussit suspendi.
Pars factionis quae effugere potuit vicinam urbem adhuc tenet satis munitam.
Sed eos rerum omnium inopia brevi ad deditionem compellet: nam hactenus latrunculorum more grassati sunt.
Curia ipsa metu territa graves sententias
pronunciat contra seditiosos, quum tamen eodem crimine multi ex iudicibus sint impliciti.
Sed illis parcitur donec motus deferbuerit.
Massilia et aliae urbes quae ad defectionem spectabant impositis praesidiis subactae sunt.
Curia Tolosana libenter omnia permiscuisset: verum decuriones urbis, quos vocant civium capita quoniam penes eos ordinaria est iurisdictio, valida firmaque manu collecta superbiam et crudelitatem curiae ita compescuerunt ut nunc in suburbiis liberi sint piorum conventus ad
decem hominum millia: quindecim quidem millia evangelio nomen dederunt.
In Avernia pertinaciter furit nobilitas.
Apud Armoricos, hoc est, in Britannia Gallica nobiles fere uno consensu amplexi sunt evangelium, sicuti in Picardia, sed vulgus adduci nequit.
In Campania et ditione Senonum mediocriter sunt animati.
Burgundiones plus audere incipiunt.
Paretur regis edicto, sed adversarios magis urit hoc spectaculum, dum ordine procedunt tantae copiae quam si in obscuro urbis loco deus invocaretur.
Nihil certe cursum regni Christi magis moratur quam ministrorum penuria.
Narrat quidem Beza ut Iulianus pessumdare in aula omnia conetur.
Sed quidquid mali conflat in eius caput recidet.
Postremas autem meas nondum tunc acceperat.
Iam ubi regina viderit paratum esse auxilium, forte acrius excitabitur.
Ego etiam urgebo, sicut hactenus feci, ne tantam occasionem effluere nostri sinant, qui sero rebus extremis se opponerent.
Consilium quod a me petit Beza iam miseram, cuius Latinum exemplar tibi
mitto, quanquam malui ad verbum crasso stylo reddere Gallicam meam responsionem quam Latini sermonis nitori studere.
Brevitas etiam mihi curae fuit, modo omnia complecterer.
Si visus fuero plus concedere adversae parti quam aequum sit, memineris non votis hic agendum.
Accommodanda igitur fuit protestatio ad reginae sensum.
Duo tamen mihi fuerunt proposita ut conditiones nostras, ubi arriserint regis consilio, fortiter repudient papistae, quod certum est facturos.
Deinde si ad subeundum iugum
pertracti fuerint, ne quid obsit nobis qualecunque concilium.
Utilius enim esse duxi nos illic sedere veluti tribunos plebis quam senatoribus permixtos pluribus sententiis obrui. Quid a vobis postulet Beza noster videbis, et quid expediat statues cum collegis, ea qua decet celeritate.
Si quid acciderit maioris momenti dabo operam ut mature certior fias.
Cognetus, ubi advenerit, in literis ultro citroque perferendis nos iuvabit.
Galliae probatio deteget eorum hypocrisim, qui ab hominibus pependerunt; piis animus crescet, ac eo magis discent in unum deum recumbere, ac simul ad preces eos sollicitabit agitatio.
Superiora relegens animadverti fuisse omissum, quod attingere decreveram.
Iam circiter dimidium februarium sparsus fuit rumor in hac vicinia tuo consilio adductum fuisse senatum Bernensem, ut de synodo cogendo sententiam mutaret.
Itaque qui iam ad iter erant accincti, novo edicto repente vetiti sunt pedem movere.
Equidem scio te recto animo fecisse; sed experientia brevi docebit minime utile fuisse consilium, nec est, quod operam meam implores, qui denuncio omnia esse perdita.
Pluribus
supersedeo.
Nuper ad synodum Neocomensem accitus excusavi, ne clamarent, qui simulant operam se meam desiderare, ultra metas me progredi.
Iterum illuc vocor; quid facturus sim, nescio.
Hoc scio te nimis ac nimis falli, dum existimas illos cupere ecclesiae bene consultum.
Utinam ultra Sauromatas, quando ita contumeliose mihi illuditur!
