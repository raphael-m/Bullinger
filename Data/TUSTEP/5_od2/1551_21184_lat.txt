<nr>[21184]</nr>
<ae>John Burcher an Bullinger</ae>
<od>Straßburg, 3. August 1551.</od>
Zürich StA,  E II 343a, 443.
Zur.lett. III, S. 677ff.
Ep.Tig. III, S. 439f.
Orig. (Aut.)
Argentiae  3. augusti 1551.
Salutem in domino vitamque beatam! Ante biduum literas tibi
inscriptas, quas ab Anglia acceperam, Basileam ad Valentinum
Nußboum mercatorem per Constantiensem nuntium vehendas
curavi. Heri quas per Frisium miseras tuto accepi, d. Hoperi
ad veredarium misi. Sed quandoquidem non sine sumptibus
possent ultra citraque literas vehi, humanitatis tuae id
erit huiusce rationem habere. Uncia quinque crucigeris a
Spira Andwerpiam vehitur; ut taceam interim hinc Spiram
nuntii mercedem, quae, si paulo maior sit schedula, minor
batzio non assolet esse. Ita homines lucro sunt apud nos
dediti, ut liberalitatis officiorumque sint immemores;
nihilque agent, quin statim pecuniam, pecuniam vociferabunt:
adeo ut iustum premium nonnunquam despicient, et nisi pro
libidine postulantis dederis, literas recusabunt. Non vellem
tibi hac in re molestus esse, si non undique tanta literarum
adveheretur copia. Officium meum, fidemque, et diligentiam
promitto, nec recusabo labores quoscunque in inquirendo
nuntio. Caeterum deinceps quod exponendum erit, rationibus
inseram, quas ubi commodum fuerit tibi mittam. Scio quam non
desideres detrimentum meum. Proinde quas misi, horum tibi
donabo pretium, idque lubens, quod noverim te patriae meae
iis consuluisse et bonis. Quas posthac miseris, harum pondus
pretiumque inscribam, si vis per veredarium mitti. Sin vero
scribis, ut per proximum absque pretio mittam, diutius
servabuntur; tamen possent in mense ut plurimum mitti.
Igitur si tu ab aliis literas per veredarium mittendas
acceperis, pretium veredarii una accipito. Haec de literis
ad te scribenda duxi: nunc ad alia.
Aedidit d. Petrus Martyr librum de eucharistia, cui
disputationem cum Oxoniensibus nostris adiunxit. Hunc
librum, si commode possem, ad te mittam. Laudes item Buceri
defuncti celebrarunt tum carmine tum prosa Angli nostri.
Studium et pietatem in qualitercunque meritum utinam
vidisses; et ut videas, libellum iis inclusi. Buceri mors
maximum concordiae commodum affert Angliae. Cupiunt proceres
Anglorum virum non minus eo doctum, qui vices eius ageret:
cupio ego illo synceriorem magisque stabilem. Si quem
nosceres tanto onere dignum, fac sciam. Non dubitarem, quin
posset facile ad tantum fastigium promoveri opera aliquorum
quos novi, et qui mecum hac de re colloquuti sunt. Non
carebit amicis et honore, quisquis fuerit: caeterum ut
solet veritas individuum habere comitem odium, ita a malis
nill nisi mala expectabit. Consule patriae nostrae et
religioni, si potes. Patet locus docto, si is a partibus
nostris est. Vicit veritas. De Magdeburgensibus nihil certi
audio. Anglia tranquilla est. Invasit Londonienses pestilens
sudor, Anglicus appellatus. Defuncti sunt ultra nongenti
unica septimana: sed deo favente cessat iam plaga iraque
divina. Dominus concedat nobis suam gratiam!  Uxorem,
liberos, doctos et pios omnes diligenter salutato.
Tuus,  I. B.
Scripsit mihi hodie Coloniensis amicus, Magdeburgenses
erupisse, maximamque victoriam reportasse; adeo ut omnis
generis alimenti copiam magnam ab inimicis sint adepti.
Certo nuntiatur apud nos, Magdeburgenses miro stratagemate
hostes fefellisse 15 iunii. Iuvenes indutos vestibus
muliebribus emiserunt herbatum: praesidium militum
adiunxerunt. Adversa pars rata vere fuisse virgines, impetu
facto, quasi certi de praeda, incursionem faciunt. Fingunt
fugam virgines: praesidium ut defendant properant. Tandem
iuvenes, abiecta larva, armatos se ostendunt: inimicum
invadunt, atque in fugam compellunt. Ceciderunt Mauritiani
milites ad octingentos. Post hanc victoriam, elatiores
aliquantulum facti, inimicum iterum invadunt; ubi
Mardburgensium corpora occisa currubus tribus quatuorve
plena in civitatem vexerant. Inimicorum non minus quingentos
tamen occisos nuntiatur. Haec refert nuntius, qui a
Magdeburg huc venit. Haec quaeso d. Sebastiano amico meo
communicato.
Dem fürnemmen wisen hern Heynrich Bullynger, predicanten,
mynem günstigen hern und freundt.
                                         Zurich.
