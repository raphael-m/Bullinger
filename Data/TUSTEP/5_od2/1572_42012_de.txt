<nr>[42012]</nr>
<ae>Bullinger an Hans Rudolf Bullinger.</ae>
<od>(Zürich), 2. Februar 1572.</od>
Zürich ZB, Ms F 37, 461. / Orig. (Aut.)
Gott mitt uns. Hiemitt schick ich dir die zytungen, die mir
16. januarij von
Augspurg zuͦgeschriben worden; luͦg aber und schick mirs
by erster bottschafft
widerumb. Die von Lucern habend minen herren
zuͦgeschriben, das besonder lüth
syend, die understandint eigens gwallts hinder der oberkeit
das volck uß dem
land zuͦ fuͤrren, das bißhar nitt der bruch. Dorumb min
herren ein tag gen
Baden beschriben, morn 8 tag id est 10. februarij, und hallt
man jetzund die
burger, den tag zuͦ fertigen. Seckelmeister Thoman ist
noch nitt kummen, er sy
dann nächt erst kummen, das ich nitt gloub; dann wyt ists
gen Antorff. Gott gäbe
imm sinen sägen. Von Chur wirt geschriben, das der Türgg in
sin besoldung
angenommen sächzig tusend Tarter; dann er eben uff land alls
häfftig zuͦ wasser
er sich rüst. Gott gäbe uns friden. Stellend wir darnach, so
wirt er uns;
wöllend wir krieg, so wirt er uns und ist ein langist
verdiente sach. Fiat pax in diebus meis.
Gott mitt dir. Gruͤß uns Susannen, Lysenbethli, Susili und
j. H[ansen] Peyer
und sin hußfrowen, h. Hansen Löwen etc. Dine simlen ein par
ist kummen in
schwager her Källers huß, dahin wirs gesandt dir zuͦ
fertigen.
Uff lichtmeß morgens zuͦ 8 urn anno 1572.
All min volck gruͤst üch.
      H[einrych] Bullinger.
[Adr. v. Heinr. Bull. jun. geschr.]: Sinem fuͤrgeliepten
bruͦder herren
Hansen Ruͦdolffen Bullingeren, predicanten zuͦ Berg,
zuͦ anthworten.          Berg.
