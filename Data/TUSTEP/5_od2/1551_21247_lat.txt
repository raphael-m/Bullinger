<nr>[21247]</nr>
<ae>Johannes Comander an Bullinger</ae>
<od>Chur, 26. Oktober 1551.</od>
Gr. I,  S. 219.
Gratiam et misericordiam a domino. Literas ad Vergerium
accipiens eadem hora cuidam ex suis subditis tradidi
praesentandas illi. Literas ex Roma 10. septembris datas,
manu propria episcopi nostri scriptas nuper legi, in quibus
sese absolutum esse (nimirum conditionibus papisticis
gravatum) significat et cum papa Bononiam usque venturum
(quo se bestia illa conferet, ut citius a Tridento rerum
suarum certior fiat), postea ad Tridentum in consilium, ex
eo loco tandem domum recepturum se. Moliuntur multa et
grandia nostri papistae; res suas in vado esse sibi ipsis
persuadent. Deus optimus nos ex dentibus eorum eripere
dignetur. Iohannes Pontasella noster ad vos venit causis non
levibus, quas ipse coram enarrabit. Huic ut homini integro
fides habenda est; tractatur apud nos non iuxta meritum
suum. Duobus integris annis nihil de salario suo accepit;
miror ego, unde vivat et quomodo sufferre possit. Huic, ut
solitus es, adesse velis, precor. De rebus Helveticis,
Cesareanis et cęteris nos certiores facere digneris.
Tridenti nihil adhuc actum esse ex quodam ex Athesi veniente
audivi, sed adhuc disponere et parare, ut partum se dignum
ędant. Ex Curia,  26. octobris 51. Salutant te Philippus
et Heimius.
Tuus Iohannes Comander.
Pietate et doctrina insigni viro, magistro Heinricho
Bullingero, Tigurinae ecclesiae ministro, domino ac fratri
suo colendo.
