<nr>[22070]</nr>
<ae>Oswald Myconius an Bullinger</ae>
<od>Basel, 18. März 1552.</od>
Zürich StA, E II 336a, 336. / Orig.(Aut.)
S.  Tandem sessiones illę Tridentinę etiam ad me
venerunt hac conditione, ut ego remittam. Age, remitto; casu
enim occurrerunt Tigurini illi filio. Hic ego statim:
"Remittenda sunt, quę Gastius commisit, qualisqualis ille
fuerit erga te." Non legi, sed describi feci, lecturus, dum
fuerit occasio. Canones vidi tamen de eucharistia et
indignatus sum, ut reliqua abiicerem. Ibi proverbium: Ex
ungue leonem, clarius cognovi. Bestię sunt diabolicę;
a
diabolo nanque gubernantur, quantumvis laudentur in dialogis
Nauseę plerique, inprimis tamen ille de Crescentiis. Sed
habet suum premium; mortuus est enim et e vestigio abductus
domum. Ita scripsit e Tridento bonus quidam.
Cęsar cum Argentinensibus cupit edere ova paschalia;
nescio, si permissuri sint. Vir est in maligno positus; quo
igitur remotior esset a me, eo foret gratior.
Moguntia clausa est pręter duas portas. Receperunt ad se
4
vexilla militum rusticanorum Francfordiensium, sed
electorum. Argentinenses civitatem habent militibus refertam
alienis. Omnes iactant Cęsarem: ego vero dico: "Quid, si
praemissi a Cęsareanis auxilia futuri sint Caesari, ut
voto potiatur facilius in edendis placentis et ovis
paschalibus?" Caveant.
Urbs nostra Germanis militibus discurrentibus repleta est;
magis repleta est ditio nostra; hic enim colliguntur, usque
dum exeant.
Delectum militum habuerunt Rheinfeldenses superioribus
diebus. Per Sungaudiam
per campanas vocarunt ad arma rusticos; clamabant Schertlium
adesse cum exercitu. Timent hunc ut quem maxime et tamen
adeo maledicunt ei, ut non mirum esset, si vel a
maledictionibus obprimeretur. Patitur bonus vir multas
iniurias et eas gravissimas.
Sequentia in aurem tibi: filius lantgravii hic latet, dux
item Mechelburgensis iuvenis, et nudiustertius advenit, qui
captus erat a Magdeburgensibus; ducendos iuvenes puto in
Galliam pro obsidibus; senior quid acturus sit, incertum.
Literis e Tridento certior sum factus literas tuti itineris
nondum datas theologis Mauritianis. Sunt datę quędam,
sed quę dissimiles sunt eis, quas Mauritius petivit.
Quamobrem consultat una cum aliis, quid amplius faciendum.
Verum hac de re forsitan alias. Vale in domino cum d.
Theodoro, Gvalthero, Othone etc. Basileę
18. martii ann. 1552.
T[uus] Os[valdus] Myconius.
D. Heinricho Bullingero, in domino suo.
                   Tiguri.
