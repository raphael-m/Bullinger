<nr>[26081]</nr>
<ae>Wolfgang Musculus an Bullinger</ae>
<od>Bern, 22. April [1556]</od>
<vo>Autograph: Zürich StA, E II 360, 247.(Siegel...)</vo>
<dr> <dr>
<re> </re>
<tx>S. Habeo tibi gratiam, compater in domino charissime, pro
communicatione literarum d. a. Lasco et Micronii, quorum
posteriori meas inscriptas oro, qua poteris occasione, mittas.
Absit a me, ut phanaticis hominibus scriptis meis serviam. Si
conventus ille evangelicis ministris conciliandis destinatus
processerit, cupio abs te scrire, quid nostris putes esse
faciendum; quid facturi sint, puto me posse divinare; verum quid
facere debeant, quod sit e re et gloria veritatis et conducat
ecclesiis, tuam hic peto sententiam. Caeterum de
excommunicatione quod a me petis, an existimem illam coenę
dominicę miscendam esse, sic ut peccatoribus communionis usus
certo tempore negetur, admodum miror, quod meam hic sententiam
poscis, cum in talibus tu mihi potius consulendus sis quam ego
tibi. Quodsi omnino, quid hic sentiam, tua putas interesse ut
scias, nisi fallor, ex iis, quae nuper de excommunicatione ad te
scripsi, satis poteris colligere, quod hic quaeris; etenim quod
de tota dictum est, satis indicat, quid sentiendum sit de parte.
Verum quoniam sic vis, ut peculiariter ad hanc particulam
respondeam, faciam hoc paucis, sicut convenit ei, qui viro docto
scribit, cui non est opus, ut doceatur a me, sed ut agnoscat,
quid ego sentiam, requirit. Existimo triplicem hic esse
respectum, consuetudinis videlicet, aedificationis et
institutionis vel dominicae vel apostolicae. Quae fuerit hac in
re consuetudo ecclesiis priscis, ipse nosti; me illa non movet,
nisi accedat vel aedificationis ratio vel certa dominicae aut
apostolicę institutionis authoritas.
^$Quod attinet autem utilitatis et aedificationis rationem,
existimo hanc consyderationem relinquendam esse uniuscuiusque
ecclesiae praesidibus, quorum est iuxta sententiam apostoli
omnia in ecclesia ad aedificationem instituere ac moderari.
Quare non possum hic certi quicquam statuere in genere. In
nostris ecclesiis non video quomodo ad aedificationem facturum
sit, si coenae dominicae excommunicado ad aedificationem
facturum sit, si coenae dominicae excommunicatio misceatur, imo
quomodo hoc sine gravi disturbatione ac dissipatione corporis
ecclesiastici possit tentari nedum fieri.
^$Reliqua est institutionis consyderatio. de loco Math[aei] 18.
puto me scripsisse iam antea quemadmodum et de eo, qui est 1.
Cor. 5., ubi apostolus dicit: "Cum eiusmodi necibus quidem
sumendus est," intelligo omnem vitę humanae consuetudinem
denegandum esse impoenitentibus pectoribus, quales illic
recenset, ita ut et id, quod minus videtur habere periculi,
illis imputetur, nedum ea necessitudo et communio, quae est in
religionis sacrosancto commercio. Invenias, qui denegatam
religionis ac mysteriorum dei communicationem facile ferant,
modo a reliquis huius vitę commerciis haud excludantur. Quare
apostolo delinquentium salutem spectanti satis non fuit
ecclesiasticam talibus amputasse consuetudinem, nisi et
reliquam, quae huius est vitę, tolleret, ut pudefierent et
emendarentur. Sentio itaque hoc genus excommunicationis, quo a
coena domini tantum separatur peccator impoenitens et interea in
reliquo totius nostrae vitae commercio retinetur, nec esse ad
formam apostolicę institutionis praesumptam nec facere ad
finem, quo cuncta debent in ecclesia collimari. Sic puto te
posse intelligere, quid sentiam: non probo consilia, quae nec
pure sunt apostolica nec ecclesiae malis medentur. Summam verę
religionis, quam uxori meae misisti, curavi illi seorsim parari,
ut, ubi per negocia domestica licet, illi legatur. Apologiam
contra scripta Saxonum admodum probo, et utinam ea sit fratrum
moderatio, ut tua et Calvini responsa non ad contentionem, sed
ad iustam causae huius cognitionem legant ac relegant! Nisi ea
fuerit, nihil efficiemus, etiamsi mille volumina scribamus. Quod
me attinet, causae huius tractationem destinavi locis meis, in
quibus pro mea mediocritate non contentiosis, sed fratribus
veritatis studiosis succurrere conabor. Musculus ille, qui
Westphali ineptis consentire et carnis Christi in coena
praesentiam statuere scribitur, non est Bernae, sed Francfordię
ad Oderam; sic intelligo ex fratribus Augustanis; nam alias ille
mihi prorsus est ignotus. Habeo tibi gratiam pro utroque libello
ac probo institutum quo pleraque libellis modicis ac facili
precio parabilibus invulgas; nam sic a pluribus leguntur, quam
si iustis voluminibus et operibus inserantur. Optime vale.
Saluta domum tuam omnem et fratres. Amisistis magnum verae
innocentiae decus; utinam in illius locum restituantur vobis
quamplures tales veri Israelitae. Salutant te uxor et filii,
praesertim qui tuus est in Christo, quem video plus [habe]re
spiritus Elvetici quam Svevici; mo[deretur] eum dominus spiritu
suo sancto.
^$Bernę [...] 22. aprilis.
^$W[olfgangus] Musc[ulus], compater tuus.
^$Quęso, ubi scripseris ad [d. a.] Lasco et ad Petrum
Ma[rtyrem], commendes me precibus il[lorum apud] dominum.
<lz>[Adresse ...]: Eximio theologo m. Heinrycho Bullingero,
compatri suo in Christo charissimo. Tiguri. (Notiz v. Bull. Hd.:
"D. Wolphgangi Musculi, theologi et professoris in schola
Bernensi, sententia de excommunicatione, 1556."
