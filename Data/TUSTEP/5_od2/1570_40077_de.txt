<nr>[40077]</nr>
<ae>Heinrich Bullinger d.J. an Bullinger.</ae>
<od>(Cappel), 15. August 1570.</od>
Zürich StA, E II 441, 645. / Orig. (Aut.)
Die gnad gottes sye mitt uns. Trüwer, fürgeliebter vatter,
wüß, das ich hütt um 9 wol gan Cappel kommen und unseren
lieben vetteren gar blöd und schwach funden, aber im waren
glouben, dultikeit und standhaffte gar trostlich; dann er
mich noch wol kännt und, was ich mitt im geredt, wol
verstanden und guͦte anzeigungen gäben. Das hatt sich biß
um
zwey noch mittag verzogen; da aber ist das geschwär in im
brochen und im gechling übers herz gefaren, also das er
glich säliklich uß diser zytt verscheiden unnd von gott uß
disem jamertal in die ewig fröuwd und sälikeit genommen.
Gott der allmächtig sye gelobt, das er in der trübsäligen
zytt erledigen und in in die zal siner ußerwelten genommen,
und verlihe uns allen, das wir in glichem warem glouben alle
zytt erfunden werdind. Morn wellend wir in, ist es gottes
will, um die 9 vor mittemtag eerlich zuͦ der erden
bestatten. Und ist hierumb unser früntlich begären an
unseren lieben herr schwager Bagharten, dem disen brieff
ouch magst läsen laßen, das er uns by disem botten sin
schwarz tuͦch, das er uff siner lieben hußfrauwen säligen
bar hatt kaufft und noch behalten, welle lyhen, damitt wirs
über den boum legen können etc. und der guͦt vetter sälig
deßter eerlicher zuͦ grab getragen werde. Das stadt in
allwäg umm in zuͦ verdienen. Der bott sol in vetter Josues
huß über nacht syn und sich morn by zyten uff die straß
machen, damitt er vor den nünen wider hie sye. Wir achtend
nitt von nödten sin, das jemands hinuß komme by disem
wuͤsten wätter, hand üch aber diß wellen noch hinacht
anzeigen, damitt ir wüßtind, das er von gott gnediklich
erlößt. Der erhalte uns alle in sinen gnaden alle zytt.
Din gehorsammer
lieber son Heinrych Bullinger.
Dem eerwirdigen und wolgelerten herren m. Heinrychen
Bullingeren, sinem eerenden fürgeliebten vatter, zuͦ
antworten.
Darunter v. Bull.s Hd.: "Mines bruͦders h[err]
Hansen Bullingers seligen kranckheit und absterben  augusti
15. abends umb die 3 anno 1570."
