<nr>[22008]</nr>
<ae>Johannes von Ulm an Bullinger</ae>
<od>Oxford, 10. Januar 1552.</od>
ZÃ¼rich StA, E II 369, 116.
Zur.lett. III,  S. 443ff.
Ep.Tig. III,  S. 292f.
Orig. (Aut.)
Simul ut accepi literas a principe nostro tuae amplitudini
descriptas, nullam moram interponendam esse duxi, quin
quamprimum maximo gaudio, hoc est clarissimorum virorum ac
principum literis fruerere. Omnino dici non potest, quanto
me gaudio affecerunt, partim quod eas scirem tibi magno ac
praeclaro viro fore gratissimas, partim quod summa principis
liberalitas erga nos illo ipso tempore a Scinnero esset
ostensa, qua multo melius studiorum nostrorum rationem in
posterum tueri poterimus atque defendere. Alexandro enim sex
libras tua commendatione adductus donavit, mihi vero
quinque, cum non multo ante markas decem liberaliter
erogasset. Nec tam ista munificentia gaudeo, quam summa
principis in nos humanitate ac benevolentia laetor atque
triumpho. Ex qua re quidem facile quoque intelligo et
mehercule lubens agnosco me tuae dignitati maximo beneficio
devinctum; nam nisi tu nos officio tuo commendationis in
tantam apud hunc principem gratiam posuisses, non modo ducis
liberalitate careremus, sed ne genus quidem ullum optimarum
artium tuto sequi valuissemus. Atque ut ad id semel veniam,
quod tu pro tuo iure a me videris expectare, sic habeto
atque existimes te non illud modo esse assecutum, ut
perpetua observantia te complectar, quod quidem ipsum cum
tua nihil referat, mea certe plurimum interest, verum me
etiam daturum operam, uti ne te huius ad me amandum
iuvandumque inductionis animi voluntatisque unquam
paeniteat. Pollicerer hoc tibi prolixius, nisi in animo
haberem re, non verbis me tibi approbare omnesque vel
cogitationes tuas officiis meis superare. Quod me temere ne
scripsisse abritreris, has velim literas apud te syngraphae,
non epistolae vim habere, ut mecum quasi obsignatis tabellis
agas, ni qua tibi hic recepi, sanctissime omnia observaro,
hoc est, opinionem tuam in colendo tuendoque dignitate tua
studiis meis vicero. Haec igitur hactenus.
Novi quod ad te scribam nihil est, ne rumoris quidem; nam
sedatae sunt atque depressae omnium furiosorum voces. Ipsa
vero haec insula pacatissima et tranquillissima est ab
optimis sanctissimisque magistratibus reddita. Soffolchiae
dux pro certo Scinnero nuper dixit, quod nisi Warwicensis
pro salute ac dignitate Somerseti ducis supplex
intercessisset, sententiam iam ante de morte principis
publice pronunciatam carnifex Calethanus esset executus.
Videre hic potuisses, quam sit varia vitae commutabilisque
ratio, quam vaga volubilisque fortuna, quantae infidelitates
in amicis, quam ad tempus aptae principum simulationes, quam
misera ac plane perdita aulicorum vita.
Synodus iussu regiae maiestatis haberi cepta est pridie idus
decembris ab optimis doctissimisque viris, qui de iusta
morum disciplina et doctrinae integritate deliberent atque
consultent. Praeiudicia de his rebus omnibus facturi sunt
Cantuariensis et Petrus Martyr, Eboracensis episcopus et
Londinensis, cancellarius itam Angliae iam creatus,
episcopus Eliensis ante, et Scinnerus noster, omnium
controversiarum religionis unus pene ac solus publicus actor
et dux. Res deinceps illae omnes in approbationem cadent
eorum omnium, qui e parliamento sunt futuri. Hoc est
summorum et infimorum hominum iudicium. Quid casurum sit,
incertum est. Utinam saluti miserae ac flebili reipublicae
Christi formae consulere possint. Coxus vir tui
amantissimus, simul ac primum aliquid decernatur, id se
velle tibi perscribere amanter affirmavit.
Tu iam illud, quod sponte Northumbriae duci es pollicitus,
velim pro tua fide diligentiaque et pro mea in te non
instituta sed iam inveterata observantia cures: enitare, ut
liber aliquis tuus eius celsitudini quam honorificentissime
quamprimumque describatur. Promissis ut stes, utriusque
nostrum fidei plurimum interest, maxime autem religionis
atque adeo ipsius sanctitatis, quam hac ratione et augeri et
conservari apud multos certo mihi est persuasum. Quare te
moneo, cum beneficiis tuis, tum amore erga religionem
incitatus meo, ut omnem fructum et communem et privatum, ad
quos ab ipso deo inflammatus fuisti, omni cura atque
industria consequare, voluntatemque animi tui et
constantiam, quam ego semper sum admiratus, semperque
praedicavi, ne unquam inflectas cuiusquam vel gratia vel
apud te authoritate. Magna est hominum opinio de te, magna
commendatio doctrinae, magna memoria scriptorum tuorum. Vir
princeps est et gloria clarissimus, aeternumque suorum
laborum praeconium mandari abs te literis facile patietur;
nec illi solum praeconium tributum, sed etiam grave
testimonium impartitum clari hominis magnique esse
videbitur. Tu velim et quid agas, et quid acturum te putes,
facias me quam diligentissime certiorem. Literas tuas etiam
atque etiam expecto, et quidem tales, quales maxime opto.
Nominatim vero te rogatum volo, ut literas, quas ad
principem nostrum es daturus et ad Iohannem Chekum regiae
maiestatis institutorem, meis includas diligenterque
obsignes. De qua etiam re superioribus literis, hoc est,
pridie nonarum decemb. tecum diligenter egi. Vir est, mihi
crede, doctissimus, tui amantissimus, de me vero optime
meritus. Is Alexandri Schmuzii causam, tua commendatione ad
Hoperum adductus, amanter pollicetur se cum Warwicense
transacturum. Ex te igitur velim intelligat rem hanc et tibi
fore gratam et nostris studiis valde accom[m]odatam. Iam
ante quidem res pulchre confici potuisset, cum proxime
Londini essem; nam ultro e sua sponte princeps a Warwik de
iuvene sibi abs te commendato inquirebat, nec se solum de
suo studia optimi adolescentis sublevaturum, sed etiam regem
ipsum hac de re sollicitare se velle constanter affirmabat.
Haec ex Cheko. Ego vero de exitu promissi idcirco non fui
sol[l]icitus, quod rem suapte sponte aliquando casuram
foeliciter viderem, cum et tu promissa exolvisses, et nos
fortasse patrocinio maxime habituri essemus opus. Vale,
doctissime vir.  10. ianuarii, 1552. Oxonii.
Tuus discipulus et in Christo filius,
Iohannes ab Ulmis.
Amplissimo viro simul ac doctissimo Heinricho Bullingero,
Tigurinae ecclesiae ministro, praeceptori suo charissimo.
