<nr>[38068]</nr>
<ae>Bullinger an Hans Rudolf Bullinger.</ae>
<od>Zürich, 21. Juni 1568.</od>
Zürich ZB, Ms F 37, 459. / Orig. (Aut.)
Gott mitt uns, fuͤrgeliepter sun, ich hab dir jetzund nüt
zuͦ schriben, dann das das war ist, wie ich dir vom
Niderland geschriben hab von der schlacht zwüschen
Gruͤningen und Thaamm, und kumpt die kundtschafft so vil
stercker, das der Hispaniern wenig darvon kummen. Demnach
sind schwäbend reden von Franckrych; ettlich sagend, die
eydgnossen kummind heym; der sye nitt über 2000 me, so
häfftig sterbind sy; die andern sagend, man werde me hinyn
beschicken, frylich ouch zuͦ sterben; ist an dem verlurst
nitt gnuͦg. Es sagend ouch ettlich, der printz von Conde
sye neißwan belägeret, Movan und Andelot nämind knächt an.
Das sind schwäbend reden. Gwüß ist aber das, das der admiral
an könig ein supplication geschriben und gebätten, das der
frid gehallten; wo nitt, möge der könig wol gedencken, was
volgen werde etc. und ist gott wol umb gnad zuͦ bitten. In
Wallis und zuͦ Genff stirpt es der pestelentz. Gruͤß mir
Susannam, Elsbethili, din volck, gevatter, Agatham,
j[uncker] Hansen von Ulm, deß kranckheit mir gar leyd ist,
und j[unckher] Hansen Petter und ander unsere schwäger. Gott
mitt dir ewiklich.
Datum montag vor Joan. Bapt. 1568, alls es jetzund ein jar
ist, das wir uß dem Gyrenbad kamend.
H[einrych] Bullinger der ellter.
Minem lieben sun Hansen Rodolffen Bullingern, pfarreren
zuͦ Berg.
