<nr>[20183]</nr>
<ae>Bullinger an Oswald Myconius</ae>
<od>Zürich, 15. August 1550.</od>
Zürich StA, E II 342, 246. / Orig.(Aut.)
S. D.  Pro admonitione fideli literis 2. augusti scriptis
ago tibi gratias.
Utinam coniectus fuisset in vincula et per tormenta
quaesitus, qui minas illas
Caes[aris] effutivit; fuerunt et alii plures, qui eadem
effuderunt,
verum spero illos vanissimos vates futuros. Nostri
diligenter advigilant. Caesar
ab Augusta concessit Monacum; ibi decumbere dicitur ex morbo
suo, quem contraxit
sibi ex persequtione evangelii (a.R.: nescio, quam vere hoc
scribatur decumbere;
certum est illum agere modo in Bavaria); non procul autem ab
urbe agit in arce
aut domo constructo non ita pridem a Bavaro voluptatis
gratia. Huiusmodi enim
homines merito se non perventuros in paradysum metuunt; hic
ergo amoenissimas
paradysos extruunt, ut aliqua saltem voluptate fruantur.
Age, haereat et numquam
egrediatur ex illa Bavarica paradyso Caesar; non invidebo
illi hanc voluptatem
aut felicitatem; delitiis Bavaricis non potest abesse
porcus. Aiunt Philippum
parare reditum in Hispanias; ita divexantur Portugallenses a
Mauris et Zaripha
Draguto; parabit dominus clemens et misericors fortassis
Palestinos suo Davidi
gementi sub oppressione Saulina. Caesar enim certo instituit
concilium
continuare Tridenti ac sub hoc praetextu primum quidem
dissidia serere in
Germania, deinde opprimere eorum libertatem, nec carebimus
hoc malo in Helvetia,
cum non deerunt, qui volent nos abire disputatum in illud
concilium. Mitto tuae
humanitati, quod reliquum est Decadis 4.  Disputo in hac de
potissimis
religionis nostrae mysteriis, utinam sancte et feliciter. Tu
munus ab amico
excipe amica mente et libere de his et aliis meis omnibus
iudica et rescribe.
Vale cum tuis aeternum. Tiguri  15. augusti anno 1550.
Bullingerus tuus.
Praestantissimo viro d. Osvaldo Myconio, domino et fratri
colendissimo suo.
Basel.
