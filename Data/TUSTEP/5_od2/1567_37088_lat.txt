<nr>[37088]</nr>
<ae>Edmund Grindal an Bullinger</ae>
<od>London, 29. August 1567.</od>
Zürich StA, E II 377, 2427.
Ep.Tig. I, S. 116ff. (Zurich Letters I, Nr. LXXXI)
Orig. (Aut.)
(Auszug betr. Schottland: Zürich ZB, Ms F 17, 261r.-v.)
Salutem in Christo servatore. Res Scoticae, de quibus
superioribus meis literis promisi me plenius scripturum, sic
se nunc habent: Proceres regni offensi matrimonio reginae
Scotiae cum Bothwellio illo regicida circa finem iunii
elapsi exercitum satis numerosum collegerunt. Bothwellius,
qui etiam milites collegerat, quum se imparem videret, cum 4
aut 5 navibus fugit ad Orchades insulas. Regina dedidit se
suis proceribus, qui illam ad arcem quandam munitissimam in
medio lacu (qui Levinus dicitur) sitam, ubi adhuc
custoditur, deduxere; post aliquot dies regina solenni
publico instrumento dignitatem suam regiam principi filio
resignavit. Circa finem iulii sequentis princeps coronatus
est rex Scotiae; non multo post habitus est conventus
statuum, in quo haec quinque sunt decreta:
1. D. Iacobum Steuartum, Murreyae seu Moraviae comitem, de
cuius pietate credo me antehac ad te scripsisse, regis et
regni gubernatorem declararunt.
2. Omnia papisticae religionis exercitia sub gravi poena
interdixerunt.
3. Universalis ecclesiarum reformatio instituta.  4.
Ministrorum stipendia constabilita sunt atque aucta.   5.
Postremo caedis regiae authores et ministros conquirendos et
suppliciis afficiendos fore decreverunt. Regina adhuc sub
arctissima custodia asservatur, et sunt, qui putant eam
custodiam futuram perpetuam. Fama est in scriniis Bothwellii
inventas fuisse literas ipsiusmet reginae manu scriptas, in
quibus Bothwellium ad necem regis mariti accelerandam
hortata est. Quam hoc sit verum, nescio. Nuper missus fuit
baro quidam (Grangius nomine) cum quatuor armatis navibus ad
Bothwellium persequendum. Iam enim satis constat, illum suis
manibus regem strangulasse, et postea supposito atque
incenso pulvere tormentario evertisse aedes, ut res
videretur fortuita. Ex his facile colligere potes, quanti
quamque horribiles motus in illo regno nuper extitere.
Interim tamen optima spe ducimur, haec omnia in maximam
evangelicae doctrinae  propagationem cessura. Iohannes
Knoxus ad ecclesiam suam Edenburgensem, a qua antea prorsus
exulabat, cum magna populi gratulatione nuper rediit.
Hactenus de rebus Scoticis. Res nostrae fere eodem statu
sunt, quo fuere, cum d. Wintoniensis atque ego proxime ad te
scripsimus. Nondum conquievere omnium animi, sed speramus in
dies meliora. Contra Bernates et Genevenses, nihil
attemptatum fuisse superiori aestate, multum gavisi sumus:
verebamur enim, ne Sabaudus, adiutus ab Hispanis, aliquid
magni contra ipsos moliretur.
Salutabis ex me d. Gvalterum ac ceteros tuos collegas.
Dominus benedicat vobis ac vestris laboribus, tuamque
pietatem ecclesiae suae quam diutissime incolumem
conservet!
Londini, 29 augusti, 1567.
Deditissimus tibi
in domino,
Edmundus Grindallus,
episcop. London.
(Von hier bis Schluss auf e. andern Blatt    E II 3....  ....
..... 121.)
Quod attinet ad senatus consulta publicis regni comitiis
lata, volui etiam brevibus summam eorum ad te scribere,
quibus sincera Christi religio stabilitur, et impia
papistarum superstitio abrogatur. Ea autem praetermittam,
quae ad civilem regni politiam pertinent, siquidem infinitum
esset singula commemorare; imo non necessarium, tibi
praesertim, quem eadem omnia satis scire mihi persuasum
habeo.
Primo autem non solum omnes impiae papistarum traditiones et
ceremoniae tolluntur, sed ea etiam tyrannis, quam papa ipse
multis his seculis in ecclesia exercuit, prorsus abrogatur;
cautumque est, ut omnes illum pro ipso antichristo et
perditionis filio, de quo Paulus loquitur<f1>2Thess 2, 3.<fe>, in posterum agnoscant.
II.  Missa tanquam execranda abominatio et diabolica coenae
dominicae prophanatio abrogatur; ac interdicitur, ne quis in
toto Scotiae regno eam vel celebret vel audiat: quod si
quis secus fecerit, prima vice omnia eius bona, tam mobilia,
ut appellant, quam immobilia, in fiscum referuntur, et ipsi
legis violatores dant poenas arbitrio magistratus, in cuius
iurisdictione deprehensi fuerint. Secunda vice exilio
multantur, tertia capite puniuntur.
III.  Omnia illa senatus consulta, quibus auctoritas papae
anteactis tenebrarum temporibus vel constituebatur, vel
constituta confirmabatur, rescinduntur.
IV.  Coronatio regis confirmatur, propterea quod regina,
mater eius, sponte sua imperium deposuerat, eumque in regem
creari literis suis mandaverat.
V.  D. Iacobus, Moraviae comes, in regni (ut loquuntur)
regentem eligitur, et illi potestas conceditur, ut nomine
regis rempublicam administret, imperetque donec rex ipse ad
17 aetatis annum pervenerit: id quod etiam iubente regina
et annorum numerum praescribente factum est.
VI.  Formula iurisiurandi praescribitur, quod in posterum
reges omnes praestabunt, eo quo creantur tempore. Promittent
enim et sancte iurabunt, se pro viribus operam daturos, ut
christiana religio, quae hodie per totum regnum praedicatur,
sincere retineatur, neve ullis papistarum ceterorumque
haereticorum traditionibus, quae ipsius puritati repugnant,
contaminetur.
VII.  Continetur ratio concedendorum beneficiorum his, qui
ministerii officio fungi debent. Illi enim, ad quos
patronatus ius haereditario iure pertinet, aliquem ecclesiae
repraesentabunt, quem si ecclesia diligenti facta
examinatione dignum deprehenderit, admittet: sin minus,
reiiciet, et alium illo digniorem ad illud officium
deliget.
VIII.  In iudices, scribas, notarios, publicos apparitores,
et lictores nulli eliguntur, qui non prius religionem
christianam professi fuerint.
IX.  Tertiae decimarum solis verbi dei ministris solvuntur
tantisper dum, morientibus veteribus beneficiorum
possessoribus, beneficiis ipsis in solidum frui
possint.
X.  Ad instituendam iuventutem in bonis literis et moribus
nemo prius admittitur, quam religioni subscripserit.
XI.  Ministris potestas conceditur, ut verbum dei sincere
praedicent, sacramenta administrent legitime, et vitia ac
corruptos populi mores acriter vituperent.
XII.  Patroni eorum beneficiorum, quibus prius sacrificuli
in collegiis fruebantur, possunt eadem nunc convertere ad
eos alendos, quos vulgato nomine Bursarios dicimus, in
quorum numerum eligi solent iuvenes, qui, amicis et
facultatibus destituti, operam literis aliter dare non
possunt.
XIII.  Poena in fornicatores statuitur. Nam prima vice 80
libras solvunt, aut 8 dierum spatio carceribus mandantur,
ubi solo pane et cerevisia tenuissima pascuntur. Postea,
quum publice habentur nundinae, in loco eminentiore
constituuntur, ut ab omnibus facile conspici possint. Hic
manent ab hora decima in duodecimam, detectis capitibus,
ferreis circulis religati. Secunda vice 130 libras solvunt,
aut 16 dies carceri mancipantur; panis et aqua pro cibo.
Postea in publicis nundinis, ut prius, spectandi populo
proponuntur, ita tamen ut rasa sint eorum capita. Tertia
autem solvunt 200 libras, aut triplicato dierum spatio
incarcerantur. Eo autem tempore absoluto in aquam profundam
ter demersi urbe vel paroecia perpetuo exulant. His poenis
subiicitur tum vir tum femina, quoties peccare eos
contigerit.
XIV.  Incestus capitalis poena constituitur. De adultero
autem nihil in comitiis constitutum est; sed eius rei ratio
in proxima comitia dilata est.
XV.  Iustae declarantur nuptiae inter personas in secundo
gradu contractae, cuiusmodi sunt duorum fratrum aut
sororum.
Reverendo in Christo d. Henricho Bullingero, Tigurinae
ecclesiae ministro fidelissimo et fratri in Christo
charissimo.                      Tiguri.
