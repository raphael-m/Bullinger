<nr>[43116]</nr>
<ae>Durich Chiampell an Bullinger.</ae>
<od>Chur, 21. September 1573.</od>
ZÃ¼rich StA, E II 375, 873. / Orig. (Aut.)
Gr. III, 444 Reg.
S. D.  Ignosce mihi, venerande domine, quod rursus tibi
aetate gravi et alias
plus satis adversa etiam valetudine onusto sim molestus.
Quidam concionator fuit
cum pius tum doctus nomine Conradus Episcopus, qui quum
propter veritatem et
fortitudinem non parum invidia odioque impiorum et veritatis
hostium in
Superiore Foedere laboraret, non pauca etiam hinc passus iam
ante quinquennium
citra Ilantium oppidulum offensus fuit mortuus infra viam
abiectus non sine
suspitione latrocinii, quod et vulnera et livores satis
aperte testari
videbantur, maxime quum esset homo si alius maxime sobrius.
Nihilominus illius
ex fratre nepos Simon Episcopus, quum habeat filium ad
literas, ut putatur,
natum et foelicis ingenii et indolis, cupit ipsum literis
instrui, ut tandem in
veritatis praeconem evaderet, si deus votis annueret ac
conatibus aspiraret,
nihil patrui casu adverso territus. Unde, quum propter vel
penuriam vel
liberorum copiam mediocrem pecunia, necessario ad suum
institutum subsidio,
destituatur, petit, ut istic in praesidium sancti eius
consilii pulmentum saltem
quotidianum filio ipsius dominorum liberalitate concedatur,
si aliqua commode
fieri posset. Hunc ergo vellemus per te simul et d.d.
Gvaltherum et Simlerum,
qua estis ad dominos authoritate, illis esse, quoad eius
fieri potest,
commendatum. Dolor tuus et vesicae urinaeve difficultas ista
tanto cum dolore
percepta a nobis fuere, quam si in nostris ipsorum
corporibus illa pateremur.
Dominus te dolore levet, restituat et restitutum pristinae
integritati diu adhuc te in suam gloriam conservet.
Dictos dominos Gvaltherum et Simlerum una cum Lavathero et
Hallero d. Thobiae et
meo nomine per te salutari velimus. Ad adventum usque domini
ad iudicium vale.
Raptim, quum tabellarius itineri accinctus proficisci
festinet.
Curia die 21. septembris 1573.
T[uus] ille t[otus] Huldrichus Campellus.
Omni virtutis genere ornatissimo viro d. Henricho
Bullingero, Tigurinae
ecclesiae antistiti dignissimo, domino et patri venerando et
multa observantia semper colendissimo.
