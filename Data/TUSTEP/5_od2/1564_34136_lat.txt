<nr>[34136]</nr>
<ae>Bullinger an Johannes Kessler</ae>
<od>Zürich, 31. August 1564.</od>
St. Gallen IX, 175. / Orig.
(Aut.)
S. D.  Te oro, chare mi frater, ut haec tria exempla meae Repetitionis illis des, quibus sunt inscripta; unum tibi retinebis, alterum dabis charissimo tuo filio,
tertium venerando et mihi plurimum observando seni d.
Ioanni Fortmüllero; ornabis autem verbis tuis levidense munusculum hoc meum orabisque, ut aestiment ex
animo.
Salutabis eos humanissime ac excusabis me, quod non ipse scripserim ad eos.
Placet autem antiquum illum meum morem retinere, ut semper tibi de omnibus
meis lucubrationibus mittam exemplar, sicuti antea consuevi mittere incomparabili viro d. Ioachimo Vadiano.
De cuius opusculis memini me aliquando per te et
filium esse admonitum; sed miror, qui fiat, quod interea nullis in literis tuis eius rei ullam unquam feceris amplius mentionem.
Libenter apud Froschouerum,
quae ad editionem eorum pertinent, peragerem nec dubito, quin ecclesiae et reipublicae utilissima sint eius futura opera, cum omnia eius non modo doctissima et
eloquentissima, sed etiam ad aedificationem perquam idonea sint.
Cogita ergo, mi frater, quid facto sit opus.
Quod reliquum est et res Gallicanarum ecclesiarum
attinet, audies singula copiosius et certius ex vestris mercatoribus.
Ego oro dominum: "Confirma, o deus, quod operatus es in eis." Insidiae enim et vis
metuenda sunt; non cessat papa; Lotharingus machinator est exemplo carens.
Nisi ergo divina sapientia et potentia machinas vel practicas istorum dissipaverit,
non resistet infirmitas humana.
Oremus ergo dominum.
Laborant item eodem periculo et nostrae ecclesiae; nostri mirum in modum frigent, adversarii fervent, et
nunc mirabili astu tentatur revocatio foederis Gallici.
Sunt ex aliis caussis multa pericula.
Quid ergo in his possumus nisi ad dominum confugere et ab hoc
consilium et auxilium petere.
Dominus adsit nobis pro bona et sanctissima sua voluntate.
Audio et intelligo ex literis Bezae ad me et ipsum scripsisse contra
Omnipraesentiales.
Praeterea scribit ad me ex Anglia episcopus Wintoniensis, vir doctissimus d.
Robertus Hornus, et Angliae doctos moliri aliquid contra
Ubiquitatis portentum.
Dominus Iesus adsit ecclesiae suae et componat intestina haec dissidia.
Apparent alicubi apud nos non obscura pestis inditia; et Basileae
multi hoc morbo conficiuntur; serpit lues longe lateque.
Dominus det mundo effreni, ut contempto luto huius saeculi desideret anheletque ad coelestia bona.
Vale aeternum domine colendissime et frater charissime.
Dominus benedicat tibi et domui tuae.
Orate pro nobis dominum.
Tiguri  31. augusti 1564.
Bullingerus semper tuissimus.
Praestantissimo viro d.
Ioanni Kesslero, domino meo colendissimo et fratri longe charissimo.
Sangallen.
