<nr>[23082]</nr>
<ae>Bullinger an Sebastian d l'Aubespine</ae>
<od>Zürich, 1. Juni 1553.</od>
Zürich StA, E II 355, 143
Kopie v. Ludw. Lavater.
E II 342,295 Schluss-Orig. (Aut.)
S. D.  Vidi sane et legi, quae scribebas, vir clarissime, de
obsidione Teruanae. Sed quae nunc addis in meis illis, supra
modum maestum reddiderunt, infanda illa serenissimi regis
intoxicatio. Novit enim prudentia tua, quanta spes fuerit de
hoc principe; doctus erat, pius, clemens, et relucebant in
eo specimina mirae prudentiae et fortitudinis. Magna fuerit
ira dei contra Europae populos, si hic princeps e medio
fuerit sublatus. Caeterum consolatur in haec maestitia illud
inprimis, quod domino omnia sunt possibilia, qui alias
quoque dixit: si venenum biberint, innoxium erit eis."
Consolatur illud, quod divina providentia cuncta geruntur
sancte et iudicio aequissimo. Aut enim bonus dominus et
iudex iustus permittit certis et aequissimis de causis, quod
fit in orbe, aut certe ipse operatur, quae bonitati eius
congruunt et nostrę utilitati inserviunt. Quia ergo pater
est et benignus et iustus et servator suorum fidelium, opera
sua sic temperat, ut nuspiam queri possint fideles, sed
ubique luculentum aliquod emolumentum cedat orbi. Ei sit
gloria et imperium in sęcula. Si Carolus author est tanti
mali, experieris ipsum id non impune fecisse. Incumbunt isti
corpusculo exhausto alias onera scelerum nefandissimorum
ingentia et vindictae domini gravis; non erit diu ferendo.
Utinam agnoscat commissam impietatem, poeniteat et servatur.
Alioqui in Pharaone, Achab, Antiocho, Herode, Diocletiano et
aliis huius generis pluribus immanissimis ecclesię
turbatoribus habet exempla viva et certissima suae sortis:
grave est incidere in manus dei iustissimi.
Sed audi, venerande mi domine. Rex ille vester
potentissimus, et de quo magnam spem conceperat optimus
quisque, pessime audire incipit in ecclesia sanctorum, quod
et ipse non desinat cruorem effundere innoxium confitentium
nomen Christi. Nuper lento igne ustulare, nedum comburere,
iussit [quinque] illos celebres Christi confessores Lugduni.
Ea res adeo exasperavit nostrorum animos, ut hactenus non
viderim parem impatientiam. Certe quibus hactenus non
ingratum fuit nomen regis, modo illud execrantur.
Clarissimae enim respublicae maximorum in Helvetia
populorum, Tigurum et Berna etc., suppliciter causam
optimorum virorum apud regem susceperant agendam, et egerunt
diu et fideliter. Supplitio adfecti non fuerunt
Anabaptistę, non Quintiani, non Georgiani, aut aliis
infecti haeresibus. Eam fidem sunt professi quam profitemur
omnes, quam, si aequus nobis locus concedatur, scripturis
sanctis subnixam esse clare et evidenter ostendere possumus
: insuper et demonstrare, religionem nostram esse vere
propheticam et apostolicam, id est, antiquam illam
christianam et orthodoxam. Merito ergo dolet nostratibus,
quum audiunt consortes fidei comburi tanquam haereticos et
sacrilegos a rege vestro. Nam colligunt inde quid de nostra
quoque fide sentiat et quid de nobis statueret, si ipsi in
nos imperium concederetur. Nec video ullam rem aliam quae
possit animos ita disiungere, atque unicam hanc,
pręsertim
prudentium et bonorum virorum. Quapropter pessima regi dant
consilia qui ipsum exasperant et crudeliorem reddunt.
Sentient ipsi aliquando ultricem dei manum et regem suum in
manus dei graves tradent. Ioas rex Iudę, sicut commemorat
historia sacra, sęviit in Zachariam et alios verae fidei
professores, sed non ita multo post tempore instructissimus
ipsius exercitus a parva Syrorum manu fusus atque fugatus
est, ipse vero in lecto suo a servis suis confossus est.
Herodes, magni Herodis filius, quod illusisset dei filio,
aeternae veritati, et capite truncasset b. Ioannem
Baptistam, non multo post tempore ab Aretha Arabum rege
clade affectus, ipse vero rex a Caio Caesare missus est in
exilium, inhoc ipsum vestrae Galliae Lugdunum, ubi misera
morte sublatus factus est exemplum omnium eorum qui
veritatem persequuntur et servos dei crudeliter trucidant.
Sed non est quod peregrina commemorem: domestica exempla
nostri sęculi sunt plurima quae ostendant quanta cum
infoelicitate reges et principes evangelium persequantur.
Carolus hic Caesar decretum Wormaciae in principio regni sui
bene Diocletianicum contra fidem apostolicam edidit, sed mox
insequuta sunt truculentissima illa bella inter regem
Franciscum et ipsum gesta cum multa sanguinis effusione in
Picardia et Insubria. Nam et rex Franciscus nonnihil
persequi coeperat. Pacato illo bello Ferdinandus in Austria
et Germania sanguinarias tulit leges: mox igitur adsunt
Turcae et obsidione cingunt ipsam Austriae metropolim
Viennam, sed et multis cladibus afficiunt Ferdinandicos.
Caesar rursus circa annum d. 1536 sanguine decreta scribi
iubet in Belgico contra evangelicos,<f1>Vgl. HBBW X 204, Anm. 10 (oder ist etwas anderes gemeint?).<fe> et ecce reparatur
bellum atrocissimum inter ipsum et Franciscum regem.
Marsiliae extinguitur lue Caesaris exercitus, Avenione Galli
et ipsi periclitantur. Anno 1540 reparantur in Brabantia et
Austria leges Diocletianicae, sed mox ad Argieram facit
Carolus iacturam irreparabilem. Ferdinandus tota exuitur
Hungaria. Superioribus annis gravi tyrannide pręssit
Caesar Germaniam ac praetexuit quidem honestas rationes.
Verum odium veritatis et monarchiae studium verissimę
fuerunt tyrannidis illius causae. Unde vidimus superiori
anno victorem istum invictum turpissima fuga ab Oeniponto<f1>Innsbruck.<fe>
Villacum usque in Carinthiam panico perculsum terrore
rotari. Cumque vires reparasset et resumpsisset spiritum,
maculamque illam inustam vellet eluere, splendida a
potentissimo rege victoria reportata, vidimus iterum quanto
cum dedecore quantisque cum calamitatibus Metensem
obsidionem sumptuosissimam deserere coactus sit. Interea non
commemoro quantis morborum plagis torqueatur miser. Vexatur
ab epilepsia, ab artetica et podagra et ab aliis id genus
Antiochicis morbis. Gallia quidem vestra superiori anno
contra ipsum triumphavit, sed quanta, obsecro, cum
incommoditate? Quot, oro, arserunt urbes et villae in
Picardia, vastatae ab impio illo Rossheymio Martino? Quot
morbis intercepti ex nobilibus interierunt? Quanta militum
copia partim armis partim lue in Gallicis castris periit?
Res ipsa clamat iram domini haec operari, maxime propter
innoxium sanguinem fidelium effusum. At metuo ne illa sint
maximorum dolorum initia. Utinam vanus sim vates. Utinam rex
vester iuvenis adhuc in vetulo imp. Carolo plus ultraneo et
gravi hoste ecclesiae dei disceret moderatus esse et non
persequi veritatem. Quid a triginta annis et amplius
gravissimis suis persequutionibus effecerunt potentissimi
reges et principes? Nihil nisi quod suas auxerunt
calamitates. Et quo impensius veritatem voluerunt exstinctam
sanguine sanctorum, hoc illuxit magis. Illud ipsum porro
fiet, peribuntque quotquot nolent regnare Christum super se.
Nam veritas est invicta et Christus vivet in saecula
saeculorum.
Haec verbosius tecum agere cogit amor erga te meus et erga
totam Galliam, regnum certe florentissimum. Quia enim
certissimus sum, Galliam non citius perire et in manus
hostium devenire posse, regemque iratum deum habere, quam
quum evangelium vult exstirpatum et innoxium cruorem
effusum, miseram autem hanc sortem illi invideam, et maxime
servatum cupiam, tot et tantis ago tecum, vir amplissime,
cuius suffragia et consilia in Gallia scio multum habere
ponderis. Te ergo hortor, te oro ut haec mea boni consulas
amicissimo profecta pectore et pro tua virili iuves, ne ita
crudeliter saeviatur in veritatem et fideles.* (*a.R.: von
hier an Aut. erhalten in E II 342, 295.) At quod literis hic
tecum ago, id ipsum egi nuper coram cum amplissimo viro d.
card. Bellaio, viro prudente et non ignaro sincerae
veritatis. Dominus spiritum et mentem concedat, quae haec
pro necessitate exacte perpendat.
De Florentino principe nolo te esse solicitum. Nostrates ut
non ullo cum principe uniuntur, ita minime cum hoc
remotissime a nobis dissito et in religione adversario; sed
et nuper dimissus est eius legatus ita, ut probe
intellexerit sibi non esse redeundum. Declarati sunt heri
Badensibus comitiis legati clarissimus d. Lavaterus, vir
illustris et religionis iustitiaeque amantissimus, et
Ioannes Aescherus, urbis nostrae archigrammateus, vir
prudens et eloquens, affines et amici mei singulares
dominique colendi.
De marchione eadem hic referuntur et scribuntur huc
truculenta, quae in tuis commemoras. Insignem esse in Svevia
metum inde colligi, quod amici illi mei ex Augusta et aliis
locis nihil ad me scribunt, qui tamen hactenus
frequentissime fuerunt in scribendo. Sunt tamen, qui putent
exercitum illum superatis Alpibus ducendum in Italiam. Nihil
tamen de his certi habeo. Maximas certe opes corradit
marchio, ne belli nervo, pecunia,<f1>Vgl. ^#/+Cicero,^#/- Orationes Philippicae, 5, 5 und s. HBBW XIV *** .<fe> destituatur. Sed vivit
interim, qui et pecunias dissipare et militem, licet
optimum, exarmare et instrumenta bellica subvertere et
conterere totumque exercitum cum ducibus, fortibus licet, et
consiliariis prudentissimis dissolvere potest, deus ille
noster in coelo omnipotens. Utinam illi serviamus et eum
timeamus, ut ipsum habeamus assertorem. Ipsi gloria. Vive et
vale, vir amplissime. Tiguri prima iunii anno 1553.
Bullingerus tuus.
Clarissimo viro d. Bassefontaneo, christianissimi Francorum
regis apud Helvetios oratori amplissimo, domino suo
colendissimo.                     Solenthurn.
