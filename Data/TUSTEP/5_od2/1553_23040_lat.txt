<nr>[23040]</nr>
<ae>Wolfgang Waidner an Bullinger</ae>
<od>Worms, 26. März 1553.</od>
Zürich ZB, Ms F 41, 41.
S.  Dici vix potest, fidelissime Christi serve ac minister
Bullingere, quantum voluptatis et veri gaudii tuae
attulerint mihi literae ac item senatus adiunctę tuis.
Indicas quidem tu ab initio tuarum, quanto cum successu
verbum domini currit per orbem; ab antichristo deficientibus
ad Christum unicum mediatorem nostrum subinde tot populis,
tot nationibus, tot potentissimis regnis, ita me amet
Christus, ut audiisse hisce nihil potuerit esse iucundius
mihi. Posthac quietius spiritum meum domino reddam, qui
vitam mihi hucusque prorogavit. Idem preterea gaudium
attulit mihi, quod ex tuis litteris, adde ex Froschoveri
etiam ore audierim ab aegritudine, qua per hanc hiemem adeo
graviter decubuisti, reconvalueris; ecclesiae enim Christi
accidere quid potuisset gravius quam orbari evangelicae
veritatis doctore, propugnatore ac propagatore tanto? tanto,
tam forti et tam invicto Hercule hydrae Romanensis domitore,
te inquam electissimum organum suum sanitati restituit
Christus, unxit te salutari suo spiritu, ut portes nomen
eius pio calamo tuo coram gentibus, regibus, populis,
nationibus ubique per orbem totum dispersis. Faxit ille, ut
superesse ecclesiae suae salvus et incolumis quam diutissime
possis; accinant voto huic meo amen, quibuscunque syncera
doctrina, amor Christi et vera pietas cordi. Sed heus,
optime Bullingere, vulgatum illud nosti carmen: "Quod caret
alterna requie, durabile non est", huius et quod caro, qua
circumdatus adhuc, adamantina non sit, memor esto
temperesque ita ab immodicis studiis tibi, ne videaris, quod
pluribus contigit, ultro accersere immaturam mortem.
Vixisset diutius, si piae memoriae Huldrycho Zvinglio in
epistola praeliminari in Pindarum credimus, Iacobus
Caeporinus, dum viveret, vel Gręcae vel Hebraicae linguae
apud vos professor, si temperare in hoc sibi vel novisset
vel potuisset. Quid Leoni Iudae, in transferendis ex Hebraeo
libris sacris, quid <gr>sunergw autou Kolinw</gr> pepererint
ingenii labores et sine temperamento vigilatę noctes, ut
ipse es testis oculatus. Si Conradus Gesnerus fato suo
functus est (quod mihi ab incerto tantum rumore relatum) non
magnopere videbor mihi errare, si superioribus illum
annumeravero. Vir erat, dum ego adessem, aetatis (si annos
spectes) adhuc integrae et qualis mea tum coniectura
ferebat, vixdum quadragesimum aut certe non multo
supergressus, pallor tamen faciei improba studia eius tum
arguebat. Hec exempla cum domestica prope sint tibi, rogo te
per communem Christum, optime Bullingere, ut habeas
valetudinis tuae aliquam rationem temperesque studia tua et
vigilias, ut propugnatorem te ecclesia Christi quam
diutissime habere possit; iactatur adhuc medio in mari, ut
appellatur, Petri navicula, grassatur adhuc vastatrix illa
belua depastura vineam domini, nisi tu tuique similes,
fortissimi Christi <gr> aJlhtai</gr> cerebrum illi
comminuant malleo verbi dei. Paulus, tametsi cuperet et ex
animo cuperet dissolvi et esse cum Christo, ingenue fatetur
tamen vitam hanc prorogari diutius sibi esse ecclesiae
Christi magis necessarium.<f1>Vgl. Phil 1, 23f.<fe> Par est, ut idem de te
similibusque tuis statuamus; quod enim ille suo saeculo, hoc
idem hodie vos ecclesiae ovibusque Christi. Age igitur,
habeas rationem valetudinis tuae.
De munere chartaceo, ut vocas, tot voluminum a te partim,
partim a Rodolpho Gvaltero, charissimo illo viro, aeditorum,
quo plane immerentem hactenus me honorasti, inpraesentiarum
ago humanitati tuae gracias, non quas debeo, sed quas hodie
possum; debere enim me maiores ingenue agnosco, quam quas
verbis effari ullis queam, adeo ut ingratitudinis
aspergendus macula merito videar, nisi cogitavero tandem
etiam de referendis.        Dum has scriberem literas ac
Francofurtum Froschovero mitterem, nondum acceperam tuum
illud donum chartaceum; sed perinde habebam, atque si
accepissem, tanta Froschoveri fides apud me. Quotquot ex
libellis dono datis Germanico sermone ęditi, uxori meae
legendas commendabo, ut spero, non absque emolumento
spirituali ac fructu.
Postremo, quod munus seu mnemosynon attinet, ecclesiae
vestrę, scholae et in eventum pauperioribus a me oblatum,
non est, quod tantopere vehas verbis, mediocre quidem illud
est et perexiguum meritisque ecclesiae vestrę erga me
haudquaquam comparandum; spiritualia enim seminastis; quid
magnum, si tenui quadam ex parte messueritis carnalia mea
post me propediem alioqui relinquenda? Haeredibus forte
ingratis et nisi elogio ultimo caverim forte etiam
<gr>aJelois</gr>. Quin imo gaudendum in synum potius mihi,
quod non indignum habitum sit Christi ecclesia eoque nomine
vobis sanctissimoque senatui vestro probatum. Sed missis
nunc his de tranferenda ad futurum autumnum hinc ad vos
cogitemus pecunia. Ex presentibus nundinis fieri id non
potuit, praesertim integre et ea de re tam sero admonitus;
si potuisset, in nuperia indicassem meis ad te literis.
Caussam cur, audies a senatu, cui aperui eam.
Ad autumni nundinas, ad proximum supervenientem septembrem
futuras curabitur a me, ut Francofurtum promissa pecunia
transferatur tralataque deponatur apud virum Froschovero
vestro et nomine et facie notum. Hieronymus Agninus nomen
illi, ut vulgares habent tituli, civilium legum haud
indoctus doctor, una cum nonnullis aliis eius urbis
advocatus, celebris vir, integer et syncere christianus,
Simonis Grynaei quondam Basileae domesticus discipulus et
per eam occasionem Oecolampadii piae memoriae non infrequens
auditor. Is depositarius meus habebit tunc temporis a me in
mandatis, ut vel Froschovero praebere syngrapham de receptis
volenti vel cuicunque alii afferenti a senatu vestro vobisve
literas se eum esse, cui hoc commissum, dictam summam
propere et integre numeret meo nomine; integre dico, nisi ex
his presentibus nundinis aliquid fuerit per Froschoverum ad
vos veluti arrabonis loco praemissum.
Nam spes est solutum mihi aliunde iri in his nundinis, si
non plures, ad minus tamen sesquicenteni, qui ubi soluti,
scripsi depositario in presentiarum mandatario meo, ut e s
perferend s ad vos Froschovero praebenti syngrapham (scis
enim hoc aequum esse et ita maxime observari propterea, quod
homo(?) bulla est) numeret; scripsi igitur integre, nisi
etc. Incertum enim mihi adhuc, fiat vel non fiat, quod
expecto. Nam Wormacię ego interim existens, quid
Francofurti agatur, tantisper fuero ignarus, donec
mandatarius per literas revelaverit, quod nisi finitis ex
integro nundinis fieri non potest. Hoc tamen scire velim te,
etiamsi sesquicenteni aut plures illi nunc ad vos
pervenerint, vos de conficiendis obligatoriis ideo
sollicitos esse non debere, donec potiti fueritis integra
summa. Et hactenus de transferenda comode dicta pecunia.
Cęterum sunt quaedam paucula, que in futuris
obligatoriis,
quarum adumbrationem transmisit ad me senatus, mutari
optaverim. Illud inprimis, ut loco Argentorati reponatur
Francofurtum, locus, quamdiu Wormatiae me morari contigerit,
comodior mihi quam Argentoratum,  adde, quod
Francofurdienses nundinae Argentoratensibus celebriores
eoque annua illa pensio per typographos aut mercatores
vestros Francofurtum tam facile quam Argentoratum et ferri
et transmitti poterit, ut taceam interim, quod solvendae
pensionis tempus, ut ex superioribus licet coniicere, non in
Argentoratenses, sed Franckfurdianas nundinas sit casurum.
Circa adscriptum mihi titulum "Dem hochgelerten baider
rechten doctor" ambitione illa posthabita reponi mallem "Dem
ersamen frommen (et si dignos nos eo elogio iudicaretis)
und christlichen Wolffgangen Waidnern und Katharinen
Herdtin, eheleuten, diser zeit zu Wormbs am Rein wonhafft";
quodsi senatui persuaderi non poterit, ut reliqua ex
ascripto titulo expungat, quod tamen velim, expungat saltem
unum illud "beyder"; nolim enim transmitti ad posteritatem
eius rei memoriam, quod unquam habuerim cum perditionis
filio commune quicquam. Porro circa finem diem adiiciendam
monui conficiendarum obligatoriarum, quod ultro facturi
erant etiam me non monente. Reliqua eiusdem adumbrationis
probo omnia.
Tandem admones in tuis literis de constitutione seu (quod
verbum omnibus in ore est) ultima voluntate; obsequerer tuae
voluntati lubens, verum propter caussas ecclesiae Christi,
ut spero, haudquaquam incomodaturas distuli perficere
hactenus. Non desino admonitor esse uxori, ut, quod ego,
idem meditetur et ipsa de facultatibus suis bene mereri de
pauper.. ......... ecclesia Christi. Cuiusmodi admonitio
quod hucusque non fuerit omnino infructuosa, testantur
milleni illi ex communibus collecti facultatibus et
consentiente illa in hunc usum destinati. Ducor spe bona
propediem offerendam occasionem, ut eadem consenciente
liceat mihi iuxta votum a pluribus annis de facultatibus
utriusque cum meis tum uxoris plenissime disponere. Quod si
animadvertero velle differri diutius, disponam ipse saltem
de meis; tum admonitioni tuae paruero.
Ad finem tuarum litterarum iubes una cum uxore et
charissimis liberis salutari coniugem meam. Hoc ubi
interpretis vice fungens illi nunciavi, vere gaudere mihi
visa, quod signum mihi animi ab ecclesia vestra haudquaquam
alinei, et cum intellexisset me rescripturum, serio rogavit
ac pro muliebri imperio iniunxit eciam, ut te, coniugem ac
liberos cum universis, quos charos habes, ex se iuberem in
Christo plurimum salvere. Quos et ego in eodem salvos iubeo
esse, item omnes symmistas tuos, nominatim eciam (quoniam
aliorum nomine me fugiunt) senem illum venerandum d.
Pellicanum cum uxore et liberis, item Friderychum Fry,
collegii vestri decanum (si in vivis adhuc est); memini enim
adhuc, cum exciperetis me coena puplica, ut seniorem ascendisse illum
tabulae nostrę, item <gr>poluglottaton</gr> Theodorum
Bibliandrum, quo vix vidi tranquilliorem et modestia magis
compositum hominem, denique cum universa familia clarissimum
iuvenem (intellectu eo, quo Augustum Vergilius appellat
ita), qui vividae et florentis adhuc aetatis ecclesiae
Christi ingentia promittit, caeterum in domando . . . . . .
. . illo Romano fortissimus <gr>sunagwnisths</gr> tuus, quem
ut Timotheum Paulus, ita tu hunc haud immerito filium tuum
appellas. Proinde, si usquam adhuc superest Zwingliana
masculina proles, eam quoque nomine meo salvere iusseris
plurimum; audio enim parentem defunctum, utpote
spiritualiter ab eodem quoque olim genitus in Christo Iesu,
genuino et spirituali monstrato intellectu verborum caenę
mysticę, unde: posteritatem ei s mihi merito videor
amare. Scio et Gvalteri uxorem Zwinglii filiam esse, quam
supra et meo et uxoris nomine salvere iussi, necdum obliti
enim, quod ab iisdem coena privata quoque fuerimus excepti.
Vale cum omnibus, quorum hactenus memini, imo cum tota
ecclesia et senatu sanctissimo vestro aeternum in Christo et
precibus tuis apud dominum, ut coepisti, iuvare me perge.
Iterum vale, ornatissime Bullingere. Wormatiae ad Renum  26.
marcii anno 1553.
Addictissimus tuus Gvolpgangus Weydnerus.
[Adresse fehlt.]
