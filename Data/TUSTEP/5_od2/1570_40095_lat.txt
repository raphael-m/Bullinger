<nr>[40095]</nr>
<ae>Bullinger an Tobias Egli.</ae>
<od>Zürich, 27. Oktober 1570.</od>
Zürich StA, E II 342a, 610. / Orig. (Aut.)
Graub. III, 220 R.
S. D.  Liberasti me ista solicitudine, quae me anxium
tenuit, cum significas omnia te accepisse, quae miseram.
Bene ergo habet res, ac gaudeo Ganthnerum, quando alium se
non praebet, serio esse dimissum. Restat, ut alius vir pius
et doctus in locum eius sufficiatur. Ibi frequentibus opus
est precibus, sicuti nos docet exemplum apostolicum Actorum
1, et fideles preces hic plus proficiunt quam omnia alioqui
aliorum consilia. Ego prioribus meis literis nominavi
Campellum, quem censerem surrogandum; nemini tamen
praescribo. Doctus est Brunnerus; sed animus ei inest
negotiosus, qui semper, quod agat, habet. Ego optarem illum
esse tranquilliorem. Quodsi omnino illum habere voluerint,
effice tu, ut illi iniungatur, ne quid contra receptam
confessionem disputet aut doceat etc. Marius et ipse est
doctus, sed eiusdem generis cum altero illo et forte durior
etc. Ego, si in mea haec res potestate esset, propter
ecclesiae pacem neutrum in locum irrequieti Ganthneri
sufficerem. Sed fiat voluntas domini. Interim vobis
invigilandum, ne deteriora sequantur. Dominus gratia sua
vobis adsit! Nondum plene revalui. Apostema me adhuc
affligit. Synodo interesse non potui. In templum ab 8. huius
non veni neque, quando meo munere fungi possim, novi. Domino
omnia committo, hunc oro, ut et mei et omnium nostrum
misereatur. Condona ergo, quod brevior sum. Excusa me apud
amplissimum consulem, quod non respondeo; saluta illum
humanissime. Saluta etiam alterum consulem et amicos
nostros, d. Carolum, Franciscum Bonetum, cuius literas ad d.
Zanchum per primum quemque oblatum tabellionem mittam
Heydelbergam; nescio tamen, quando hoc futurum sit.
Bene vale cum universa domo tua.
Tiguri  27. octobris 1570.                              Tuus
Bullingerus s[enior].
Praestantissimo viro d. Tobiae Eglio, Curiensis ad S.
Martini ecclesiae ministro, domino et fratri meo dilecto.
Chur.
