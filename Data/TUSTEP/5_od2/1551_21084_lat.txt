<nr>[21084]</nr>
<ae>Johannes a Lasco an Bullinger</ae>
<od>London, 10. April 1551.</od>
ZÃ¼rich StA, E II 347, 363. / Orig.(Aut.)
Ex literis, quas nuper ad Martinum Micronium, collegam
nostrum, scripsisti, vir sanctissime, accepi non sine magna
animi voluptate vestra adhuc omnia isthic bono loco esse.
Quo sane nomine domino deo nostro gratias agimus immortales
oramusque votis ardentissimis, ut vos istic deus cum vestris
ecclesiis servet et gubernet. Apud nos nihil propemodum novi
habemus. De domini Hoperi liberatione puto vos iam audisse;
est iam in suo episcopatu docetque populum sibi commissum.
Stephanus, Wintoniensis episcopus, suo tandem episcopatu
exutus est adhucque in carcere detinetur. Suffectus est in
ipsius locum vir doctus et pietati favens Ioannes Ponetus,
pridem Roffensis episcopus. Non multo vero post d. Martinus
Bucerus e vivis excessit. Quo mortuo communicavit mecum
dominus Cantuariensis consilium de advocandis huc aliquot
viris doctis. Proposui itaque Musculum, Bibliandrum vestrum
et Castalionem. Ipse vero addebat et Brentium; sed cum illum
in causa sacramentaria non consentire nobiscum dicerem,
respondit illum de hac re iam admonitum esse. Ego porro
vehementer optarim, vir sanctissime, nos hic e vestris
aliquos habere; Musculum enim inter vestros iam numero et
Bibliandrum symmystam vestrum esse iam olim scio. Datumque
est iam negotium per dominum Cantuariensem viro optimo
Ioanni Halesio, ut Musculo et Bibliandro, si venire velint,
de viatico prospiceret. Quod si fieri posse putas, ut
Castalioni persuadeatur, ut huc se conferat, quaeso te, ut
id sciscitari mihique demum indicare velis. Libellus tuus de
sacramentis ante triennium ad me missus iam tandem sub prelo
est; ubi ad me cum reliqua bibliothecae meae parte nuper
advectus esset, exhibui illum domino Cantuariensi. Is vero
ubi audisset nondum esse aeditum, voluisset, ut aederetur,
etiamsi eum non legisset, hoc addens tua nulla egere
inspectione. Itaque propediem exibit. Dicabo illum sorori
regiae, virgini et doctissimae et pientissimae, Elizabetae.
Misissem tibi aliquot exemplaria, si absolutus fuisset; sed
hac hebdomade futura absolvetur. Dominus Bucerus orsus erat
tractationem de sacramentis paulo antequam moreretur, sed
eam non absolvit; coeperat et mihi, ut audio, ad meam
respondere; sed nihil eorum vidi, optarim tamen vidisse.
Quantum vero intelligo, in sua perstabat sententia de pacti
praesentia et reali cum signis vel in signis aut per signa
corporis et sanguinis Christi exhibitione. Mittam ad te
brevi, quae ad me ille miserat et quae illi ego vicissim
respondi. Nunc quod restat, ne et nostram hic ecclesiam
precibus istic vestris diligenter commendo et fratres omnes,
collegas tuos, salvere officiosissime iubeo, imprimis vero
patrem nostrum d. Pellicanum. Oro te, vir integerrime, da
operam, ut Musculum hic et Bibliandrum habere possimus aut,
si Bibliandrum habere non possimus omnino, ut aliquem e
vestris illius loco habeamus. Viaticum illis non deerit
neque conditio honesta, modo ut venire non graventur. Raptim
Londini  10. aprilis anno 1551.
Tuus ex animo, quantus omnino est, Ioannes a Lasco.
[Adresse fehlt.]
