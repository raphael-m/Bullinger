<nr>[23087]</nr>
<ae>Johannes Brenz an Bullinger</ae>
<od>Tübingen, 6. Juni 1553.</od>
Zürich StA, E II 359, 2900. / Orig.(Aut.)
S. in Christo. Charissime vir, tuę literę fuerunt mihi
multis nominibus gratę, quod et reverendum d. Vergerium
coram complectendum exhibuerint et a te, quem propter
studium iuvandę ecclesię, quo te ardere monumenta ipsa
tua testificantur, plurimum diligo, scriptę sint et
occasionem contrahendę noticię cum genere tuo, iuvene
docto, dederint. Vidi autem d. Vergerium magna animi
lęticia et alacritate; cum enim maluerit in domo dei
abiectus esse quam habitare in tabernaculis impiorum, et
arbitratus sit maiores divicias probrum Christi quam
thesauros ęgyptiorum, ita eum intueor tanquam illustre
pietatis exemplar divinitus nobis propositum. Quid autem
posset pontificiis hostibus nostris vel peius aptare vel
perniciosius accidere, quam ut pergerent tales semper viros,
qualium tamen credo bene memorabilem inter ipsos copiam
esse, e cętu suo extrudere, ut se nobiscum, hoc est cum
vera Christi ecclesia coniungant? Non enim eiiciunt homines
tantum, sed organa filii dei, imo filium ipsum dei. Itaque
privant se ipsis divinis beneficiis et properant ad suum
ipsorum interitum. Scis, quod dominus palam confiteatur
quondam se non posse quicquam supplicii Zodomitis inferre,
donec Loth fines eorum egrederetur. Certe hoc quoque tempore
patent hostes nostri praesenti intericioni, quod deserant
eos optimi quique viri. Pergamus igitur adversus eos alacri
animo pugnare, et postquam accessione d. Vergerii ad nostram
ecclesiam aucti sumus viro magna doctrina, rerum prudencia
et pietate ornato, agamus deo gracias et hominem officiis
nostris sic tractemus, ut re ipsa senciat vere apud nos
esse, quod profitemur, studium christianę caritatis.
Quęso autem te et collegas tuos, ut nos et ecclesias
nostras domino precibus commendetis, quod officium nos
vicissim vobis quoque praestamus. Bene ac fęliciter vale.
Tubingę  6. iunii anno 1553.
Io[annes] Brentius.
Clarissimo magna pietate et eruditione viro d. Heinrycho
Bullingero, docenti evangelion Christi Tiguri, domino et
amico suo in Christo observando.
Bemerkung v. Bull.s Hd.:  "Brentius."
