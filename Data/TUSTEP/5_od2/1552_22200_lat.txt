<nr>[22200]</nr>
<ae>Pier Paolo Vergerio an Bullinger</ae>
<od>Chur, 15. November 1552.</od>
Zürich StA, E II 356, 497.
Gr. I,  S. 271f.
Orig. (Aut.)
Vir clarissime, hodie Curiam veni et accepi tuas literas
diei 10. huiusce mensis, quę sane iucundae mihi fuere
multis nominibus. Nunc paucis rescribo. Peracta sinodo adhuc
redeundum est mihi ad ministerium et componenda multa tum
illic, tum in Valle Tellina. At facta cena cum meis tandem
veniam ad te, mi Bulling[eri]; nam ea non modo
Vicosoprani, sed in valle illa nuper aquisita celebranda
erit, ut capiamus possessionem. At audi, frater in Christo:
profectio Curiensis episcopi Romam primum excitavit
curtisanos ad cogitandum de Raetia et cogitandum de ultione;
sed postea, quum duo ex summis carpinalibus fere duorum
mensium spatio huc iter fecerint cum octo episcopis et alia
turba, certo scias illos corrupisse prece et pręcio
non[n]ullos, qui me perdant. Res, inquam, certa es[t]*  (*
a.R.: es ... ...!) ; itaque humana prudentia atque ope vix
evadam. Ita omnia sunt insidiis referta. At confido in
domino: vos me orationibus vestris iuvate. Circiter
kalendas ianuarias vobiscum ero, si deus voluerit. Interim
mitte vasculum huc Curiam, quod te rogo. D[ominus]
Franciscus Bonetus com[m]unicavit mihi literas, quas ad eum
nuper scripsisti. Te bonus ille frater amat ex animo et tibi
salutem plurimam.
Multa sunt nobis hic in synodo expedienda; inter cetera
affirmo fore, ut uter ille venenatus (Camillum dico)
exterminetur e Raetia. Vale et salve cum tota familia, scola
atque ecclesia. Dominus benedicat vestris laboribus. Amen.
Curiae,  15. novembris 1552.
Vergerius tuus.
(Adr.v.a. Hd.:) Clarissimo viro domino Henrico Bullingero,
pastori Tigurino, domino honorando.
                                  Tiguri.
