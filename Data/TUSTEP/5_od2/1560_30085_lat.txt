<nr>[30085]</nr>
<ae>Bullinger an Johanns Calvin</ae>
<od>ZÃ¼rich, 27. Mai 1560.</od>
<vo>Genf  114, 77. / Orig.
(Aut.)
Ep.Calv. 3204 (XVIII, 93f)
S. Accepi tuas, colendissime domine et frater carissime, et legi libens.
Nolo autem te dubitare quidquam de stabili nostra consensione et fraternitate.
Dominus confirmet in omnibus ministris ecclesiae suae concordiam et amorem et dissipet simultates et odia!
Migravit ad dominum Philippus noster 19. aprilis; ante hunc ianuarii 8. obdormivit in domino Lascus noster; sequetur illos hisce diebus, nisi fallor, ipse noster Bernardinus.
Quando vero sequemur illos et nos, domine?
Intelligo* [intellige ?) ex scriptis nobilis huius, quid fiat in Polonicis ecclesiis.
Stancarus conturbat illas.
Nos approbamus confessionem Polonicorum ministrorum, improbamus Stancari doctrinam de mediatore secundum humanam duntaxat naturam.
Asserimus Christum secundum utramque naturam esse nostrum mediatorem; actiones enim Christi ad personam referre, in qua quum sint naturae duae impermixtae, sunt tamen rursus indivisae.
Effecerunt plures illae literae in Poloniam scribendae et scriptum
commune de mediatore exorandum, quod brevior sim in his.
Solliciti sumus valde de salute vestra; multa enim hic dicunt de periculis imminentibus vobis a rege Gallorum et Allobroge.
Speramus dominum non defuturum vobis, id quod communibus et iugibus ab ipso precibus contendimus.
Non inutilem operam navabis, si diligenter ad nos scribi subinde curaveris et res vestras et Gallicas; proderit enim et nobis et vobis, qui fratres sumus, si commune periculum, et quod fiat, non nesciamus.
Saluta fratres in domino omnes; salutant te nostri omnes et mei inprimis.
Iterum iterumque vale.
Tiguri 27. maii anno domini 1560.
Bullingerus tuus.
Clarissimo viro d.
Ioanni Calvino, fido Genevensis ecclesiae pastori, domino et fratri colendissimo suo.
