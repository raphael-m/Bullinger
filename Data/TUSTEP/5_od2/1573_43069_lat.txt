<nr>[43069]</nr>
<ae>Theodor Beza an Bullinger.</ae>
<od>Genf, 30. April 1573.</od>
Wotschke, S. 356f.
Tam sero nobis redditae sunt fratrum nostrorum Polonorum
literae, ut plane
vereamur, ne res prius sit confecta, quam nostrae ad eos
perveniant. Maluissemus
tamen sero respondere quam officio nostro deesse et cum
periculi manifesti plena
res videretur de his negotiis hoc tempore plenissime per
literas agere, quae
servari vel intercipi possent, malimus sumptus aliquos
facere, ut ex ore potius
tabellarii quam scriptis nostris animi nostri sententiam
intelligant. Est autem
hic, quem delegimus, spectatae fidei vir genere nobili et ex
ipsa quondam
amiralii familia, ex quo multa privatim ad illam
carnificinam pertinentia
cognosces, ut qui sicarium illum, a quo vulneratus fuerat
amiralius, sit
persecutus et mirabiliter fuerit servatus, cum sese in Rami
nostri gymnasium
recepisset. Deest illi expeditus Latini sermonis usus; sed
hoc, sat scio,
excusabis, et Cracoviae Thenaudum nostratem inveniet, quo,
si opus erit,
interprete utetur. Is tibi omnia communicabit et referet
etiam, quae ad nos
miseras.   Hoc praeterea vehementer etiam atque etiam a te
peto, mi pater,
efficias, ut hic noster sine periculo, quoad eius fieri
poterit, et absque mora
Norimbergam perveniat, ibique eum commendes syncero et
integro amico, qui et
ipse efficiat, ut sine mora et discrimine Cracoviam usque
perductus ibi d.
Thretio nostro veluti in manus cum suis omnibus schedis adeo
secreto tradatur,
ut nulla ipsius adventus vel tenuissima fama spargatur.
Scripsissem ego
Norimbergam ad d. Herdesianum et d. Durnhoferum, de quorum
voluntate et fide non
magis quam de memet ipso dubito; sed cupio id potius abs te
fieri.
Genevae pridie calendas maii 1573.
