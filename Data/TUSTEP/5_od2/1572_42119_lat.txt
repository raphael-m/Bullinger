<nr>[42119]</nr>
<ae>Johannes Haller an Bullinger.</ae>
<od>Bern, 25. Juli 1572.</od>
Zürich StA, E II 370a, 463./Orig. (Aut.)
S.  Prolixas ad te scripturus eram literas; sed magna huius
qualiscunque laboris
parte me levat praesentium lator, vir doctus, honestus,
gravis et multiscius, d.
Ieremias Mederus Mombelgardensis, comitis Georgii a
Wirtenberg, piae memoriae,
quondam quaestor et secretarius, qui cum nos animi tantum
gratia inviserit hisce
canicularibus diebus, ad vos quoque vel propter te solum,
quem tamen ante multos
etiam annos vidit, proficisci statuit.  Videtur valde esse
syncerus et doctrinae
ecclesiarum nostrarum studiosus. Plura is de  rebus, quę
nunc ubique fiunt
sive in Gallia sive in Germania atque etiam in Belgio,
narrare poterit, quam ego
scribere possim vel quisquam alius. Referet ille, quot
Gallorum iam sint in
Belgio apud Nassoviensem, quos illi faciant progressus, quot
et quos locos iam
occuparint, quid Gallorum rex responderit legato regis
Hispanię, quomodo
admiralius tractaverit Parisienses et quid ab ipsis
postulaverit, argutum factum
et ridicula historia, quomodo et ubi Ebersteinius comes a
Palatino sit
interceptus, quomodo Turca post octidui integri indesinentem
oppugnationem Zara
urbe in Dalmatia sit potitus, quale edictum in Belgio novus
gubernator
Medinaceli proposuerit, quo inquisitionem omnem tollit et
libertatem quibusvis
promittit, quomodo interea Aurantius pergat, ubi, quando et
cum quanto exercitu
Rhenum transierit, quomodo item se gerat erga quosvis et sub
quo titulo res suas
administret, ubi item sit classis catholica, ut vocant, et
quę inter partes
eius sit simultas. Plura etiam de litibus theologorum
Saxonicorum et multa alia
eiusmodi, de mirabili etiam dialogo, quem quidam scripsit,
de colloquio habito
inter Satanam, Pasquillum et aliquot cardinales et
episcopos, ad quae enumeranda
ille tam facilis et promptus est, ut supervacaneum omnino
foret me de his aliqua
scribere; occasionem tibi tantum hisce dare volui
quęrenda ista ex eo. Interea
nos tuas expectamus. Apud nos alias nihil est singulare.
Fuit hisce diebus
consul noster Solodori propter Genevenses; sed quid actum
ibi sit, nondum scio.
Genevae audimus scholam rursus propter pestem esse
dissipatam; Lausannae non multo melius habent.
Steigerus propediem proficiscetur Badenam; is te salutat.
Idem etiam facit
Mülinensis, alter consul, Diesbachius item, ambo quaestores,
Hagenbergius,
Telamonius, socer, Schöpfius medicus, amici item et fratres
omnes. Bene vale.
Bernae  25. iulii 1572.
Iohannes Hallerus tuus.
Clarissimo viro domino Heinrycho Bullingero, Tigurinae
ecclesiae pastori
fidelissimo, domino meo honorando et compatri charissimo.
