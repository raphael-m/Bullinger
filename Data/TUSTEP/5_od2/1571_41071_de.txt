<nr>[41071]</nr>
<ae>Bullinger an Hans Rudolf Bullinger.</ae>
<od>Zürich, 23. August 1571.</od>
Zürich ZB, Ms F.37, 246. / Orig. (Aut.)
[Teil-?]Abschrift [von Bernh. Lindauer?]: Zürich ZB, Ms B 13, 208r.
Gott mitt unß. Diewyl diser bott zuͦ dir hinuß gesandt
wirt,
fürgeliepter sun, hab ich by imm wöllen schryben und dich
daran manen, wie du by mir zuͦletst gesin und gesagt, du
habist geordnet mine beide buͤcher der chronica mir zuͦ
schicken; magsts wol by disem botten, wenn es rägens halb
sin mag oder du es wol verwaren kanst etc. Ich acht, du
werdist uffs hochzyt uff jetzt mentag geladen. Wo das also,
so möchtist heryn mitt dir bringen, was ich dir gelihen uff
die kürtze. Jetzund schicken ich dir den geschribnen trost,
zuͦ lieb der F[row] selkelmeistern verzeichnet,
abgeschriben; den magst in einem monat abschryben und mir
wider schicken. Hiezu hab ich gethan longe pulcherrimum et
utilissimum libellum impressum de authoritate scripturae et
ecclesiae, quem hortor ut diligenter et cito legas.  Umb uns
stadt es von gnaden gottes wol; gott gäbe dir und den dinen
ouch alles guͦts. Uß Italia sagt Cyserius, der erst herus
kompt, Ioannes de Austria, nothus Philippi frater, sye
ankummen zuͦ Genowa mitt vil galeen; da habe er usgesetzt
die 2 sün Maximiliani frylich, das sy uff die hochzyt Caroli
ylind gen Wyen; er aber sye gestrax mitt der armada gefaren
uf Napels, da zuͦ Specien und in Napels versamleit ein
reysig volck und die lantzknecht, die den sumer heryn zogen.
Das alles thuͤye man zamen in die schiff, das man mitt
macht fare uff Aphricam und den krieg dahin ziehe. Sy
wöllend für Argera widerum; promittunt sibi certam
victoriam; das ligt noch amm graatwol. Item 100 türggische
schiff habind umleit 60 Venediger schiff, so sy nitt
entschütt, werdint sy sich nitt enthallten mögen etc. Me und
wyters hab ich diser zyt nitt.
Gott mitt dir, Susann, Lysenbethli und üch allen; all min
volck gruͤst üch.
Donstags  23. augusti 1571.
H[einrych] Bullinger der ellter.
Minem fürgeliepten sun Hansen Rodolffen Bullingern,
pfarreren zuͦ Berg.
