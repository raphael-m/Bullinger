<nr>[38036]</nr>
<ae>Paul Gilowski an Bullinger.</ae>
<od>Ausschwitz, 16. april 1568.</od>
Zürich StA, E II 367, 395ff., 453f.
Wotschke, S. 290ff.
Gratiam et pacem a deo patre et domino nostro Iesu Christo
ex animo precamur observantiam vestri diligenter paternitati
tuae commendans.
Reddidit nobis, reverende pater ac domine, d. Christophorus
Thretius, symmista noster et confrater charissimus, tuae
praestantiae literas, quibus nihil nobis neque optatum magis
neque iucundum contingere potuit. Nam et singularem t[uae]
p[raestantiae] in nos fraternum, imo verius paterni amoris
affectum, dum nos de iis rebus, quas repetivimus, edocuisti,
declarabant et t[uae] p[raestantiae]<gr>sumpaJeian</gr>,
dum, ne his persecutionibus et turbationibus ecclesiarum
frangamur animis, sed misericordiae divinae confidamus, qui
suam ecclesiam cruci subiectam in his terris esse vult, nos
sedulo adhortaris, indicabant. Quae persecutiones quantum
adhuc durent, paucis t. p. certiorem reddemus. Haeretici
nostri sunt in triplici nunc differentia. Prior pars post
illa deliria ac superatis teterrimis blasphemis, quibus ante
sanctissimam de trinitate doctrinam et confessionem
prosciderunt, ingenti furoris aestro inflammata cum
perniciosissimo anabaptismo Samosatenis haeresim
amplectitur, Iesu Christi, filii dei, aeternitatem negant,
sed eum principium suum duxisse a conceptione in utero
Mariae impudenter affirmat, appellationem dei et filiationem
donatione a patre adeptum esse tum primum, cum a Iohanne
baptisaretur, perhibent et ex veteri testamento
probationibus ad promissionem et ex novo ad exhibitionem
collectis omnes locos pertinentes ad offitium Christi ad
totam personam retorquent. Praeterea haereseos nos damnant,
quod homini deificato (hoc enim nomine Christum appellant)
honorem soli deo patri convenientem et debitum tribuimus et
eum adoratione patri deo debita adoramus et propterea etiam
idololatrae ab istis nebulonibus vocamur. Addunt insuper,
non reperiri in sacirs literis praesertim in veteri
testamento mentionem generationis filii aeternae vel ante
conceptionem Christi in utero Mariae nec appellatione filii
dei usos esse prophetas, sed scripturas de venturo tantum
non de futuro semine loqui. His et aliis multis turpissimis
convitiis et horrendis blasphemiis, quarum magnam copiam
descriptam d. Thretius ad vos transmittit, prima, cuius
maxima pars est, secta nos nostramque orthodoxam
confessionem oppugnat.
Altera secta hunc samosatenismum et anabaptismum ex parte
negligere incipit plurimique ad nos revertuntur. Filium dei
patri coeeternum esse confitentur, eum invocant et adorant.
Sed in eo a nobis discrepant, quod credere nolunt, quod tres
isti, pater, filius et spiritus sanctus, sint deus unus, sed
tantum quod hi tres unum sint, qui sane videntur nobis hac
ratione effugere non posse, quin tres spiritus coeternos
faciant. Praeterea receptas phrases in ecclesia et voces
essentiae, personae, trinitatis,<gr>omoousias</gr> et
similium contemnunt nec usurpandas censent, propterea quod
in scripturis literaliter non extent. Et ex hac secta multi
cuperent in numerum coetuum nostrorum referri, verum nos
nullum ex eiusmodi hominibus recipimus, nisi prius claram
ediderit confessionem de unitate et trinitate dei simulque
approbet phrases illas et locutiones, quibus corruptelae et
fraudes haereticorum, quas plerunque scripturae verbis
conantur tegere, facilius reteguntur et caventur. Quamvis
addimus et explicamus, ecclesiae non esse certamen de
vocabulis cum sectis istis, sed de doctrina hac, quod pater,
filius et spiritus sanctus sint unus deus, tamen postulat
ratio interpretationis, ut verba scripturae aliis idem
significantibus et sumptis ex communi usu loquendi
rudioribus exponantur. Nam etiam sternunt viam ad
intelligendum scripturae sermonem.
Ultima secta est asseclarum Valentini Gentilis, qui plurimum
in Lithuania dominantur et apud nos non adeo alte radices
fixerunt. Ii filium dei essentiatum esse dicunt et quadam
propagatione deum, spiritum autem sanctum esse dona in
hominibus a deo creata, videlicet notisias et motus
voluntatum et cordium cum norma divinae iustitiae
congruentium.
His sectis omnibus nos pro vyrili, quantum annuente divina
benignitate licet, resistimus et solutis argumentis, quae
nobis fucata specie obiciunt, monstramus illis rectam viam
et veras caussas certitudinis. Hortamur, ut a tantis
haeresibus et in deum ac filium eius blasphemiis cessent et
ea meditentur ac addiscant, quae sunt in sanctis literis
fundata, et receptas ac usitatas explicationes sacrorum
scriptorum legant et audiant et illas sequantur non illorum
haereticorum dogmata, qui ea quaestus et ambitionis gratia
falso excogitant et comminiscuntur, ut populum simplicem a
vero dei cultu abducant. Et apud quosdam sentimus, nos non
frustra operam locasse, augentur enim cętus, colliguntur
fratres et ordo intermissus restituitur multique a falsa sua
religione desciscunt et nostram amplectuntur. Ad quam rem
magno nobis adiumento est, quod manifeste illis demonstramus
nos non modo approbare vestram confessionem, sed etiam
insertos nos esse in numerum ecclesiarum profitentium hanc
confessionem, cum aperte nostrarum provinciarum
Ossvieczimensis ac Zathoriensis nomina sint pace ac
benignitate vestra cum vestrarum ecclesiarum nominibus
expressa, pro qua re agimus t[uae] p[raest.] ac ceteris
fratribus ingentes gratias debereque plurimum vobis cum
nostris ecclesiis profitemur cum propter multa antea in nos
collata beneficia tum, quod petitionem nostram, quam per d.
Thretium apud vos institueramus, pondus habere
sinistis/sivistis?. Itum certe hac ratione obviam omnibus
impendentibus malis et novis quibusdam confessionibus, quas
nostri quidam ociosi homines pro suo cerebello cudebantur,
ac praecipue obviam itum est illi Augustanae confessioni,
qua nos nonnulli saepe in hisce controversiis et in his
afflictionibus ecclesiarum nostrarum tentabant. Itaque eam
subscriptionem vestre confessionis iterum atque iterum hisce
literis maxime approbamus et affirmamus nihil nobis
iucundius, nihil gratius esse posse, quam in eadem religione
vobiscum esse coniunctissimos, vobiscum vitam vivere vel, si
sic res ferat, pro ea religione et confessione mortem
oppetere. Nec tamen desunt, quo nobis hoc factum invident
praesertim ii, qui minime debeant, vobis de nomine saltem
noti ipse solus omnibus repugnantibus, quoniam volunt in
ecclesiis videri rab[b]i, nec licere putant ecclesiis
liberis et puritatem cum oboedientia evangelii amantibus
inconsultis illis vel potius ipsis dormientibus
aedificationi consulere, scilicet vero hos, pater
benignissime, quod si pergent propositum hoc nostrum
proscindere et factum hoc impugnare sua inquietudine
conabuntur, ut illos, ubi eam occasionem vobis ipsi
praebuerint, libere compescas et, ut aedificationi potius
studea[n]t, amanter admoneas, valde te rogamus.
Stancariani excepto ipso Stancaro maledico sunt paulo
sedatiores, sic dei annuente benignitate et primarii illius
sectae asseclae et sequaces sive patroni ac defenssores una
cum quibusdam ministris nostro coetui se adiungi cupiunt et
nobis resipiscentiae suae modum scripto hoc obtulerunt, quod
his nostris literis adiunximus orantes, ut tua praest. cum
domino Simlero caeterisque fratribus communicare velit et
nobis fraternum consilium, quid in hac parte sequendum sit,
impartiri dignetur. Nihil enim de hoc articulo, quem iam
iste haereticus diu oppugnans oppugnavit, sine vestra
authoritate et consilio aggredi neque illis respondere
volumus, donec a vestra excellentia de vestra sententia
edocti fuerimus. Quod ut pietas tua examinare ac perpendere
nosque de omnibus copiose instruere velit, etiam atque per
Iesu Christi nomen, pro cuius gloria agitur, rogamus.
Dat.  16. calend. maii 1568 Ossvieczimii.
Schluss 397 (....)
[Adresse:] . . . .  ndo viro clarissimo atque . . . .  no
homini d. Heinri[co Bul]lingero ecclesiae Tigu[rinae
ep]iscopo vigilantissimo [dno et] patri observandissimo.
Darunter v. Bull.s Hd.:  Hęretici in Polonia triplici
de... .  Conciliatio Stancariana.
