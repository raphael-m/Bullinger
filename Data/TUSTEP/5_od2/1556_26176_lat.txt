<nr>[26176]</nr>
<ae>Girolamo Zanchi an Bullinger</ae>
<od>Strassburg, 24. September 1556</od>
<vo>Autograph: Zürich StA, E II 356, 851-54 u. 760.(Siegel...)</vo>
<dr> <dr>
<re> </re>
<tx>S. Ego vero neque invidi unquam aut invideo Martyri meo
tantum beneficii, quantum a vobis se accepisse illum agnoscere
scribis, sed illud summopere sum ei sępe gratulatus,
quemadmodum ipse mihi testimonium dare potest, quotiesnam istam
ei civitatem, ecclesiam et suavissimum literatorum hominum
consortium laudaverim,idque efficiebam, ut, quo minus hic potui
hominem retinere, eo libentius istuc proficisceretur. Non igitur
istud bonum illi invideo, sed vehementer gratulor atque eo magis
gratulor, quo non solum ex tuis, sed etiam ex ipsius literis
intellexi eum istic esse contentissimum. Neque etiam dubitavi
unquam ab eo tempore, quo et ego tuam cęterorumque istic
literatorum hominum humanitatem, officium et pietatem re ipsa
expertus sum et tu reliquique pii vicissim .... meam cum fidem
tum candorem et ergo vos observantiam nostis, non dubitavi,
inquam, quin, quemadmodum ego vos in loco partim patrum, partim
fratrum habere, ita vos vicissim me in loco amicorum vestrorum
habueritis, habeatis habiturique sitis. Neque etiam tertio loco
vereor, ne non ita a d. d. Petro diligar absens atque amabar
presens, quemadmodum et ego illum non minus observo et colo
absentem, quam suspiciebam et venerabar presentem, quandoquidem
me non latet corporum disiunctione animos vere amicitie vinculo
copulatos disiungi non posse. Proinde, quod primum scribis, cum
sim syncerus Martyris amicus, debere me gratulari illi potius
istud beneficium, quod se a vobis recepisse cognoscit, quam aut
dolere, quod a nobis discesserit, aut vobis subirasci, quod eum
vos a nobis abstrinxistis, facio et quidem perlibenter, sed id
spiritu, non autem prorsus carne. Quod vero ais altero loco cor
mihi avulsum non esse, Tigurum translatum eum esse, quia Zanchus
insidet cordibus vestris, licet Argentinę martyrizet: credo
quidem me cordibus vestris, quę vestra est omnes ad vos
trahendi virtus, inherere, sed quo ... Mihi igitur cor avulsum
non esse, Tigurum translatum non esse .... videre possum, quin
potui .... multo magis quam antea cor meum Tiguri esse colligo,
et passive (ut ita loquar) et active, passive quidem, quia a
vobis (ut scribis) diligor, active vero, quia vicissim ego vos
amo et semper in oculis gero et quidem nunc multo magis (ut
dixi) quam antea, quando abducto a nobis Martyre me quoque totum
istuc transtulistis. Quod autem 3° loco scribis locorum spatia
animos disiungere non posse eoque tacite hinc a me colligi vis
nunc Martyrem Tiguri morantem et manentem perinde meum esse,
atque cum illo Argentinę fruebar, scitissime et acute scribis,
doctissime Bullingere; ab eo enim avulsus non sum animo; sed hic
tamen subest paralogismus <gr> <gr> etsi enim non sumus
disiuncti animis, sumus tamen corporibus, ideoque cum illo non
fruar, non perinde nunc totus est meus atque tunc, nisi
excipias, quia amicorum omnia communia, ideo non minus etiamnum
totum meum esse quam vestrum, quia vos, qui toti estis mei, toto
illo frumimini. Verum quedam glossa dicit <gr> <gr> , nimirum
quoad eius fieri possunt. Fieri autem non potest, ut ego
Argentinę existens perinde fruar Martyre, atque vos Tiguri
fruimini. Non ergo aeque meus ut vester. Alioqui voluissetis
Argentinę illum relinquere; nam si amicorum omnia communia,
pariter hic vester erat apud nos atque istic apud vos. Non
igitur dabo ita meum esse eum atque tunc, nisi etiam vos detis
perinde tunc vestrum fuisse atque nunc. Quod si detis, erit, in
quo vos accusare et reprehendere possim. Sed satis iocati sumus.
Quod igitur me consolaris atque ad strenue .... gnandum animas
idque citatis e sacris literis tum exemplis tum authoribus
gratiam habeo immortalem atque ex animo per Iesum Christum et
serio rogo, ut me tuis precibus adiuves. Sum hic, crede mihi,
ceu in eremo; nam neque ego omnium consortio delector neque
omnes meo; tantum potest unius articuli in religione dissensio.
Quod vero tu de bona Martyris valetudine et fęlici scholę
vestrę ad eius lectionem frequentia scribis, mihi attulit non
mediocrem lętitię materiam, quoniam et scholam istam et
ecclesiam colo et, ut Martyr vobis sit gratus ipseque bene
valeat, vehementer desidero atque exopto. Ego te totamque istam
tuam familiam semper colam. Valete igitur et plaudite, sed prius
salutatis meo nomine tribus tuis generis, uxoribus familiaque,
tua tota. Addam hic Rodolphum tuum, quando mihi contigit eum
videre, non desino monere, rogare, urgere, compellere. Tibi
tamen uni dico, d. Bullingere, plurimum refert, ubi quisque
habitet et quorumnam consuetudine fruatur, praesertim cum ....
tenella et plantata. Rarissime filium video .... puer et
tenellus est, flexilis tam ad malum quam ad bonum; opus habent
optima moderatione et disciplina iuvenes, et qui parcit virga,
odit filium. Sed cui hęc? Ego - noctuas Athenas porto. Ego,
quod ad me attinet, nunquam ei deero; cuperem illum tamen esse
apud aliquem ex professoribus, virum honestum et doctum. Est hic
Dasipodius, vester Helvetius, cederet Rodolpho in maiorem et
honorem et utilitatem. Sed tu pater es et quidem prudentissimus
atque hoc satis est. Nolebam esse tam prolixus; sed me hucusque
observantia in te mea, etiam meus in filium amor transportavit.
Iterum ergo vale et verba mea boni utpote amici consule.
^$Ad dominum Martyrem aut ad quempiam alium scribere non potui
nec, quod scriberem, habui. Tu ergo cum illum tum alios bonos et
doctos et amicos viros salutabis meo nomine.
^$Argentorato 24. septembris 1556.
^$Zanchus prorsus tuus.
<lz>[Adresse ...]: fehlt.
