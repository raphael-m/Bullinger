<nr>[24237]</nr>
<ae>Celso Martinengo an Bullinger</ae>
<od>Genf, 14. November (1554).</od>
Zürich StA, E II 365, 297.
Ep.Calv. 2045 (XV, 310f)
Quod antehac nullas ad te literas dederim, non est quod
mireris, optime Bullingere, nam quod ad mutuam amicitiam
alendam fovendamque attinebat, quę sola mihi aderat
occasio, satis superque esse iudicavi si per Calvinum
nostrum salutationes referrem, sicut per ipsum a te subinde
eas accipiebam. Sed quando ampla occasio se mihi modo
offerat, non potui prętermittere, quin has, qualesquales
sint, ad te mitterem. Ea vero hęc est: Fortassis a te
desiderari poterat, et meum officium id postulare videbatur,
ut te de Lelio nostro alioqui notissimo commonerem, ne unius
hominis intuitu tota nostra natio suspicione, eaque gravi,
notaretur. Id quod tamen ab omnium mentibus longissime
abesse debet. Nam tibi persuadeas eius opiniones et
chimaeras, imo blasphemias et monstra, nobis*
(*a.R.:wiederholt) displicere et abhominationi esse. Sed cur
distulerim, hęc fuit causa. Nam non putabam apud vos
diutius mensurum. At cum videam eum pergere, non potui nec
debui amplius dissimulare. Accedunt dę causę quę me
alioqui satis mea sponte currentem instigant et impellunt.
Una quidem est, quod per literas ad me, diaconum et seniorem
ecclesiolę nostre nuper datas, blasphemias suas plus quam
antea effutivit: pręterquam quod enim omnes nos in errore
ac tenebris esse dicat (cum tamen ecclesia nostra per omnia
cum vestra consentiat) audet velut gigas de sacrosancta
trinitate verba faciens dicere, imo gloriari: turrem hanc a
fundamentis evertam. Altera vero est, quod cum apud vos agat
noster quidam Italus, probus alioqui iuvenis, is, ut
suspicamur, et fere ex eius literis ad civem quendam suum
scriptis compertum habemus, ex eius calice bibit. Nam et
ipse de tripartita quadam chimęra, quam nobis impingit,
mentionem facit. Id vero nobis timorem incutit ne idem cum
aliis iuvenibus vestris faciat. Tuum erit dispicere et
prospicere ne quid hac in re damni ecclesia vestra et
praesertim iuventus patiatur. Nam de vobis ministris et
doctoribus quis vel minimum timorem habere queat vel
debeat?* (*a.R. debbeat.)  Addo quod hęc apud vos mansio
timendum est, ne sicut ipsi maximum favorem conciliat, ita
apud alios non sit maximi damni, ut non habeatur saltem pro
ita pestilento et deplorato; alioqui a vobis non
sustineretur, nedum ab aliquibus laudaretur. Hęc sunt,
quę ad te scribenda in praesentiarum necessaria esse
existimavi; ea tue prudentię ac pietati consideranda
relinquo, et sicut de me, sat scio, omnem candorem tibi
persuadebis, ita dominum ardentissimis votis rogabo, ut
spiritu consilii sui ac fortitudinis velit te regere ac
gubernare. Bene vale, mi Bullingere, et scito me ex animo te
amare et observare. Datum Genevę die  14. novembris.
Tuus Celsus Martinengus.
Doctissimo et piissimo viro, domino Henrico Bullingero apud
Tygurinos ecclesiastę fidelissimo mihi plurimum
observando.                 Tyguri.
