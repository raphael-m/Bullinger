<nr>[41079]</nr>
<ae>John Day an Bullinger.</ae>
London [August 1571].
ZÃ¼rich StA, E II 377, 2584.
Ep.Tig. II, S.110.
Orig. (Aut.)
Salutem tibi, reverende in Christo pater, exopto. Postquam
finem libri tui imprimendi fecerim, quod secundum exemplar
mihi a reverendo in Christo patre doctore Coxo traditum et
ab eo prius summa diligentia emendatum et vere et fideliter
confectum esse confido, idem, fidelissime pastor, voluit, ut
sex vel plures ex eiisdem libris tibi mittendos (si commode
fieri posset) curarem. Quod ut facerem, opportu[n]um inveni
tempus. Praeterea propter operam tuam in illo libro
conficiendo positam (maximum voluntatis tuae in Angliam
tanto intervallo a te disiunctam indicium) ipsi reverendi
patres suis proximis ad te literis dignissimas acturi sunt
gratias. Te interea et universam suam ecclesiam ita dominus
gloriae suo sanctissimo consoletur spiritu, ut eius veritas
promoveatur et antichristi regnum confundatur et prorsus
evertatur. Faxitque Christus dominus, ut plures ex omni
terrarum orbe in hanc curam summo reipublicae christianae
commodo tota mente incumbant omnemque adhibeant operam.
Meum, quaeso, in hoc opere laborem qualemcunque aequi
bonique consulas. Vale, vigilantissime pastor.
Londini mense
Tui
observantissimus Iohannes Daius.
Reverendo in Christo patri d. Henrycho Bullingero seniori.
Tiguri.
