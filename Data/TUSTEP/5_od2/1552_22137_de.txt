<nr>[22137]</nr>
<ae>Graf Georg von Württemberg an Bullinger</ae>
<od>Schaffhausen, 9. Juli 1552.</od>
Zürich StA, E II 363, 143.
Orig. (mit aut. Unterschrift.)
Georg, grave zu Würtemberg unnd zu Mümpelgart etc.
Unnsern grus zuvor, lieber besonder. Euwer schreiben, uns
den achten iulii gethon, haben wir sampth den zeittungen
entpfangen und verstanden, müessen des friedens zu Passaw,
ob er gemacht oder nit, deßgleichen in allen andern des
alnmechtigen schigkung erwarten, zu seinem lob und unser
seelen häil bitten. Sovil den brieff belangt, denn ir bitten
dem alten her Jacoben durch unser diener eynen werden zuͦ
lassen, weren wir uch zuͦ gnaden wol genäigt; ir wissen
aber sonder zweiffel wol, wie wir uns eingezogen, in diser unser
gelägenhäidt mit wenig dienern behelffen müessen, unnd
deren, so wir verschigken khünden, ist einer kurtzlich von
uns abgeschäiden, etlich in disen leüffen sonst hin und
wider verschigkt und eben einer allererst anhäimsch khommen;
seindt teglich gewartig denselben in unvermeidlichen unsern
ehafften, sonderlich diser zeith bei der hand zu haben und
auff erfordern weitther auch abzuvertigen. Zu dem so haben
wir gemelten her Jacoben fürschrifften gn[ädiglich]
mitgethäilt, darauff er sich vernemmen lassen, der
fürschrifft nachzugehn unnd unsern vetter hertzog Christoff
zu suchen, der dann, wie wir bericht, nit zu Thübingen,
sonder hin und wider seiner lieb gelägenhäidt nach in
reisßen unnd ungewüß jetzundt anzutreffen ist. Also ob uns
gleich wol zu thuͦn, ein eigen diener abzuvertigen, were
eß
doch im zweiffel, und bey uns gewüß, das ir eben so wenig
inn disen weg als sonst in acht tagen antwurt wurden haben
mögen. Derwegen wir uch hierinn also diß mals nit zu
wilfaren wüssen. So die kirch, die in acht tagen von her
Jacoben gern antwurtt hette, inn solcher seiner
gelegenhäiten mit imme gedult tragen will, wie wir achtenn
ein christ mit dem andern sol, wöllen wir euwer brieff mit
der ehistenn pottschafft auff Thübingen verschaffen, so er
da zu betretten ist, das er im zukhom. Woltenn wir uch
dessenn wissenn zu habenn auf euwer schreiben
g[nädig]lich nit verhaltenn; dann uch zu gnaden
seindt wir genaigt. Datum Schaffhausenn den  9. iulii anno
etc. 52.
G[eorg] g[rave] z[u] Wyrttemberg etc.
Unnserm lieben besonndernn Heinrich Bullinger, predygern zu
Zürych.
