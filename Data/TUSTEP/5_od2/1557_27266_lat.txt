<nr>[27266]</nr>
<ae>Bullinger an Philipp Melanchthon</ae>
<od>Zürich, 27. Oktober 1557.</od>
<vo>Zürich StA, E II 358, 260. /Aut.Kopie (u.Entwurf E II 346, 326b).
Reverendo viro et omnigena doctrina clarissimo d.
Philippo Melanchtoni, domino suo colendissimo et fratri charissimo H. Bullingerus S. D.
Reverende vir, domine colendissime et frater charissime.
Ternas hisce diebus a tua humanitate literas accepi rebus quibusvis praestantissimis preciosiores et chariores.
Primis significas te meam Apocalypsim benigno accepisse animo ac inspexisse locum de Gog et Magog, mox etiam consideraturum, quomodo seriem totius libri accommodem ad tempora et ad ecclesiae diversa certamina.
Ego vero mihi ipsi non mediocriter gratulor, quod non tantum viro tanto fecerim rem gratam submisso hoc libro, sed etiam
lectorem consequutus sim, qui inter legendum haud dubie ea diligenter observavit, quae videbantur amice amico et fratri esse indicanda.
Oro etiam, te frater charissime, ut libere mihi perscribas de laboribus illis meis tuum iudicium, praesertim de cap.4. et 5., de 9.13.17. et 20.cap.. Nolim tibi alioqui occupatissimo hic ullam exhibere molestiam neque prolixas expecto literas, sed breves dumtaxat, quibus animi tui sententiam paucis explices.
^$De filio meo Heinrycho, de quo vis me tibi
scribere, nil certi habeo, nisi quod Viennam Austriae profectum audio, unde ipsum scriptis literis revoco domum.
Tuae pietati pro beneficiis ipsi praestitis immortales ago gratias.
Posterioribus literis commendabas mihi optimum virum d.
Tilomannum Mumerium Coloniensem, quem qua potui humanitate excepi et quod potui ipsi praestiti cum propter charitatem hospitalitatemque, quam a nobis requirit Christus dominus, tum propter tuam commendationem, quam merito maximi facio.
Dolet autem me non potuisse ampliora in ipsum conferre officia.
Reliqua ipse exponet.
Postremis narras mihi rem sane infelicem, fratres videlicet nostros, collegas tuos deposita apud colloquii praesidem damnatione ecclesiarum nostrarum seiunxisse se a vobis ac discessisse.
Equidem damnatio illa, qua nos illi damnarunt, non admodum res reddit solicitos, ut qui coram domino deo nostro et coram sancta eius ecclesia bene nobis sumus conscii.
Illud magis dolet imprudentia illa sua et pertinacia inflexibili et infoelici maximis certaminibus etiam inter vos ipsi, nisi prohibuerit
dominus, infausta posuisse initia, hostes item nostros et exhilerare et confirmare, infirmas praeterea multorum conscientias sauciare graviter.
Tibi vero ac reliquis fratribus agnoscimus nos multum debere ac agimus vobis gratias immortales, qui nolueritis in nostri nostrarumque ecclesiarum condemnationem exemplo carentem consentire.
Recipimus nos scripturas canonicas omnes et sensum ipsarum catholicum et orthodoxum.
Recipimus symbolum apostolorum, Nicenum quoque atque Athanasii, Constantinopolitanum item, Ephesinum et Chalcedonense.
Execramus omnes haereses et haereticos authoritate scripturarum ab ecclesia damnatos.
Invocamus unum solum deum patrem, per unigenitum filium eius Iesum Christum mediatorem et intercessorem generis humani apud patrem unicum.
Hunc solum adoramus et colimus; ab omni autem superstitione et
idolatria abhorremus.
Omnes homines peccato originis corruptos et damnationi obnoxios esse, sola autem dei gratia per sanguinem Iesu Christi liberari et sanctificari fatemur.
Credimus sola fide, non ullis operibus nos iustificari, sic ut deus peccata nostra nobis non imputet, iustitiam vero filii sui nobis imputet.
Opera vero vere bona nec inutilia nec reprobanda esse dicimus, si a sanctis fiant ex fide, tametsi interim iustificationem eis minime attribuamus.
Coetus sacros, ministerium
legitimum, lectionem sacrarum literarum, preces publicas et privatas, poenitentiam et disciplinam cum catechismo et scholis in ecclesiis nostris retinemus.
Magistratum bonam et nobis necessariam dei ordinationem esse agnoscimus et ab omnibus seditionibus et tumultibus abhorremus.
Coniugium sanctum esse credimus, monachismum vero et omnes immunditias execramus.
Sacramenta Christi, sanctum baptisma  et mysticam domini nostri coenam fatemur esse symbola divina per evangelium annunciatae gratiae et
obsignationes iustitiae fidei, quae et alios habeant fines alias a nobis expositos.
Et quamquam oppugnaverimus hactenus et oppugnemus adhuc <gr>thn artolatreian</gr> et corporalem illam adeoque papisticam praeciosi corporis et sanguinis domini Iesu Christi in pane praesentiam et manducationem promiscuam in coena sacra, nunquam tamen negavimus Christum suis fidelibus legitime coenam celebrantibus esse praesentem, nunquam symbola asseruimus inania atque prophana, nunquam ipsam carnem domini veram
et sanguinem eius verum negavimus verum esse cibum et potum, quae spiritu aliter vera fide percipiantur a sanctis ade vitam aeternam.
Ad haec nunquam eo pervenimus pervicatiae, ut meliora ex scripturis audire et discere et recipere noluerimus.
Et quamvis inter nos et Saxones quosdam quaedam fuerint certamina, sicut libri utrinque aediti testantur, nunquam tamen illis amicitiam et fraternitatem renunciavimus, nunquam illos ut hostes repudiavimus ac persequti sumus.
Quod autem contra ipsos scripsimus, necessitate quadam adacti scripsimus neque in ecclesiis, quibus nos ministrare voluit dominus, vel piae memoriae d.
Lutherum vel
Saxoniae ecclesias aut etiam harum ministros pro concionibus publicis (ita ut apud ipsos contra nos receptum esse audim(us) persequimur, accusamus atque condemnamus.
Honorificum potius eorum mentionem fecimus, cum per opportunitatem datur, ac testamus dolere nobis ex animo, quod contentio illa sacramentaria excitata sit, quam mallemus christiane sopitam, ac si aliud impetrari non possit, illud saltem obtentum optaremus, ut utrinque pax servaretur atque colatur, donec maiora melioraque dederit
dominus.
Quid itaque boni illi fratres damnant in nobis, cur persequuntur amicos suos, cur adiungunt se hostibus communibus? Te per Christum oro, mi domine et frater, ut, cum pro eximiis donis tuis a deo acceptis intelligas, quorsum fratrum nostrorum tendat iniquitas et protervia, tua authoritate, quae apud pios maxima est, interposita piis et sanctis, qui unice hoc a te expectant, exponas palam et diserte, quid in hac contentione sequantur, ne multi per imprudentem zelum se pollunt, dum nihil mali
meritos ac vera asserentes et oderunt et aversantur atque etiam persequuntur.
Non piguit Mosen, magnum in domo dei virum, se afflictis et periclitantibus coniungere fratribus.
Breve restat tempusculum, quo adhuc in hoc saeculo victuri sumus; instat nobis dies illa domini, nec deerit unquam potens et bonus dominus iis, qui recto sunt corde et dominum invocant in veritate etc.
Utinam vero obtineamus, ut te, optime Philippe, priusquam redeas in Saxoniam, videamus Tiguri et amplectamur, ut inquam nos tui amantissimos invisas.
Hoc a te petimus et contendimus votis omnium maximis.
Veni, veni, exoptate frater.
Deducemus te aliquousque versus tuam patriam.
Dominus tueatur te et benedicat vobis omnibus, id quod ab ipso perpetuis precibus postulamus.
Dominus servet vos in medio nationis pravae.
Vive et vale semper felix.
Salutant te fratres et symmystae omnes, Gvaltherus, Wolphius, Bibliander, Martyr, Gessnerus, Lavaterus, Hallerus, Wiccius, Zwinglius, Simlerus, Frisius, Ammianus, Collinus et caeteri omnes.
Commenda nos nostris fratribus collegis tuis d.
Brentio, Pistorio et reliquis omnibus, quos salutabis singulos amicissime.
Tiguri 27. octobris anno 1557.
Dazu beigefügt: "Has literas misi Wormatiam per d.d.
Ioannem Eewych Iuliacensem, doctorem medicinae, Patavio venientem, et per d.
Tilom(annum) Mummerium Coloniensem, qui literas a Philippo attulerat."
