<nr>[24149]</nr>
<ae>Matthias Erb an Bullinger</ae>
<od>Reichenweier, 12. Juli 1554.</od>
Zürich StA, E II 361, 182. / Orig.(Aut.)
Gratia Christi tecum. Ecce fortunę casum mirabilem. Dum
tę redduntur per nuntium, qui nomine parentis Ioannis
Schimidii apud vos egerat, astabat mihi tum alias nuntius,
qui crastino ad vos profecturus rogabat, ut, si quid illuc
expeditum velim, diligenter curaturum. Ago vero tibi gratias
pro fraterna illa sollicitudine, qua angeris meo nomine.
Dominus sua solita clementia, quem tot donis spiritus sancti
obruit, liberet ab omnibus languoribus quę impediunt tuos
labores pro ecclesia dei. Diem domini instare quis dubitet,
quando iniquitas ubundet charitate neglecta et omnium
vitiorum Lerna regnante. Heinius scribę nullos misit
libellos, item et fratres librum De iustificatione non
receperunt; quidam ex fratribus iam emerunt Argentorati. Tu
ergo aut potius Heinius noster videatis, cui sint commissi.
Scriberem nova, sed nihil novum [sub] sole. Omnia bellis
fervent innotuit unum nimirum marchionem Alberthum a
Br[un]schwigio profligatum, Brunschwigium v[ero] duci
Christophoro bellum indixisse, sed negotium per quosdam
principes in aliud tempus dilatum componetur forte. In maio
fuit conventus Saxonicorum theologorum Nauburgi; interfuit
Melanchton. Condemnatus est rursum Schwenckfeldius et
decretum est nunquam vel papistica et Interimistica
recipienda, quum tamen utręque superstition s ilhic
potenter regnent etc.
Cum larvis Osiandri luctantur in Borussia; quidam legati ex
Tubinga missi, inter quos precipuus est doctor Iacobus
Büerlin. Si id primo fecissent serio, melius forte haberet
negotium; principiis obsta etc. Dominus servabit constantes
et vere pietatis cultores. Amen. Multi vocati, pauci electi.
Vale et ora pro me, quod itidem pro te facturus sum. Iterum
vale et parce tumultuario calamo. Richenvillę  12. iulii
1554.
Tuus Erbius.
Ornatissimo pietatis ac eruditionis viro d. Henricho
Bullingero, antistiti Tigurino, fratri in Christo
observando.
