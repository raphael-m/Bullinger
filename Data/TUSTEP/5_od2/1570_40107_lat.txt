<nr>[40107]</nr>
<ae>Tobias Egli an Bullinger.</ae>
<od>Chur, 4. Dezember 1570.</od>
Zürich StA, E II 377, 2488.
Gr. III, S. 230f.
S.  Nuper reverentiae tuae, vir amplissime, causas ostendi
prorogationis nostri huius negocii. Quia vel natalia Christi
accelerant neque ego tot laboribus porro sustinendis
sufficiens ero, et medium, quo utendum censebamus,
remoraretur, ingressus sum senatum amplissimum 1. decembris,
cum ex maioribus et minoribus confluxisset. Hortatus sum, ut
collegam mihi (siquidem ecclesiae cura etiam magistratui 3.
Regum 2. incumbere debeat) fidum, pacificum et sanum
constantemque mihi adiungant; requirere hoc tempus praesens
periculosum, quo minime conveniat oves suo certo pastore
privari; breviter simul iteravi absurditatem opinionis
illius neminem ad bonum adigendum esse, ostendens qualis
fructus tandem hinc inde nasceretur. Mox, egressus ubi
essem, revocarunt et, quem ipsis consulam et suadeam,
rogarunt. Respondi: "Brunnerus reliquit Rhaetiam etc. Nemo
praeterea meo iudicio erit, qui hoc muneris melius
executurus sit praeter unicum Campellum", idque me sine
affectibus privatis conscientiae et salutis etiam meae
testari testimonio. Quid factum? Quidam exspectandum
censuerunt, donec se Gantnerus in generali synodo emendaret,
ubi de controversia disputandum foret. Hos summus et novus
tribunus, homo integer et facundus, excepit: "Quid? Num
fidem nostram iam pridem a maioribus nostris ex sacris
literis defensam et obtentam iterum disputabimus novisque et
dubiis quaestionibus subiiciemus? Num Gantnerus solus
repertus est, qui tenebras in tanta luce discusserit? Absit.
Cogitate vos, quam utile et decorum id vobis sit futurum, si
vestram religionem in dubium vocetis novis disputationibus,
cuius professionem maiores nostri tanto periculo tantaque
diligentia sunt secuti!" Sic autem a me fuit institutus.
Hinc desierunt de Ganthnero aliquid porro proferre; placuit
ergo omnibus novum ministrum eligere. Ubi Ganthnerus, si
ipse excideret, fautoribus suis anxie instillavit, ut Marium
pro Campello, odioso Ingaddinense, eligerent, sciens qualis
esset Marius cuiusque capitis, nempe heterocliti, cuius
gratia saepissime coram omnibus ipsum diffamavit, ut
aliquando, si ipse rursus deponeretur, regressum in istam
ecclesiam haberet sicque nulla unquam pax ecclesiae
afflictae affulgeret. Et certe haec persuasio apud plures
alicuius fuit ponderis; nam totus senatus ob duos istos
plane fuit divisus, et parum abfuisset, quin Marius electus
fuisset praeter omnem exspectationem; ita multi sunt, qui
non salutem, sed destructionem huius ecclesiae (quod solum
apud te dixerim) unice quaerunt. Habuit a suis partibus
Marius 13, Campellus autem 15, ex quibus totus conventus
constabat; sic albus d. Campello fuit lapillus, qui ad
Christi natalitia per senatus literas evocabitur. Nunc
mirifice insaniunt quidam civem Ganthnerum ita esse
degradatum, ut dicam, et nisi Campellus omnibus rusticis
placeat, fore ut reiiciatur. Imo et monstra alunt quidam,
quibus artibus me deponant, quod proditorem et canem mutum
me non praebuerim. Sed faciant, quod possunt, si culpa mea
aliquid admissum et peccatum reppererint dimissione dignum.
Dominus deus optimus maximus hostium suorum animos
contumaces et feroces spiritus frangat adque sui nominis
honestatem clementer spiritu suo convertat. Amen. Habes,
clarissime d., huius tragoediae felicem admodum exitum, nisi
quod homines veritatis et pacis parum amantes quiescere non
possunt et quotidie novi et pravi aliquid moliantur in eos,
qui causis iustis plus caeteris favent, neque dubitandum est
Ganthnerum fictum consortii nostri membrum futurum et de
vindicta, ubiubi potis erit, cogitaturum semper, maxime quod
interdictum sit ei concionandi officium etiam apud pagicos.
Quod cum nuper contra magistratus authoritatem nihilosecius
in pago quodam urbi proximo persequi vellet, utpote qui deo
plus debeat quam magistratui, ut loquitur, denuo a domino
Rhetiense prohibitum fuit. Sic vere arrogans et subdolum
pectus scrobem fraudulentam sibi ipsi fodit. Quid postea sit
secuturum, si d. Campellus sacerdotium novum inierit,
scribam alias; parum enim gratus et iucundus pluribus
advolabit. Haec ad te ocyssime, reverendissime d. pater, ut,
quid rei sit, cognoveris etc. Nullas autem hac septimana abs
te accepi, quod ideo scribo, quod ignorem te scripsisse nec
sperem, siquidem nondum acceperim, atque ideo vel
interceptae vel per incuriam amissae essent.
4. decembris 1570. Curiae.
Tuae dominationi subiectissimus
Th[obias] Ic[onius].
Salutant tuam reverentiam ambo d.d. consules, d. Pontisella
et omnes boni. Salvus sit inter reliquos vestros et
Ernius<f1>Leonhard Erni.<fe>.
Amplissimo viro d.d. Hennricho Bullingero, Tigurinae
ecclesiae antistiti primario, domino suo singulari
observantia colendissimo.
An den erwürdigen und hochgelerten herren Bullinger, pfarrer
zuͦ Zürych zum Grosen Münster.
