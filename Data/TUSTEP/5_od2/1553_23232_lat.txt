<nr>[23232]</nr>
<ae>Bullinger an Heinrich Bullinger d.J.</ae>
<od>Zürich, 17. November 1553.</od>
Zürich  ZB, Ms F 59, 263. / Orig.(Aut.)
S. D.  Pridie demum eas accepi, quas tu 10. octobris dedisti.
Quereris in illis, quod nullas a me accipias; sed mihi
copiosas per filium d. Dasypodii, quas .......
..... te certo accepisse inde colligo, quod dominus tuus,
singularis meus amicus, ad eas respondit, quibus tuas
coniunxeram. Interea nihil occurrebat, quod scriberem.
Identidem tibi inculco, quod plurimum profuturum spero:
quoties colloqui cum patre desideras, lege libellum mea manu
scriptum et tibi abeunti creditum. Ita studia et vitam tuam
institue, ut ex tua eruditione et pietate aliquando capiam
voluptatem, neque vero aliud feceris matri gratius, quae te
salutat. Valemus sic recte satis universi. Post mensem,
certe ante ferias natales, domino et uxori strenam strenam
per te eis dandam mittam, modo fidos recepero nuncios. Si
non antea misero, saltem post festum, non tamen post festum,
ut dici solet, subinsero. Cedet et tibi tua portio. Stude,
oro, frugalitati, pietati, rebus optimis; cave a pravo aut
prophano sodalitio. Tibi et literis vivito, in his omnem
voluptatem quaerito; fructum enim uberrimum et gaudia
voluptates vere plenas aliquando inde hauries. Vive et vale.
Tiguri  17. novembris 1553. Tuas ad priores meas expecto.
Bullingerus.
Inde tuum studium in me diligentiamque aestimabo, si
redeuntem videro omnes et singulas posse et anumerare et
ostendere patris literas toto illo tempore, quo
peregrinabaris, a me scriptas.
Heinrycho Bullingero, dilecto suo filio.
             Argentinae.
