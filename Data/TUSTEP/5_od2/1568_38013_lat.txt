<nr>[38013]</nr>
<ae>Tobias Egli an Bullinger</ae>
<od>Chur, 24. Februar 1568.</od>
Zürich StA, E II  375, 818. / Orig. (Aut.)
Gr. III,  70f.
S.  Etsi non nesciam, vir amplissime paterque colendissime,
me tantis officiis vestris, quibus me immeritum ultro citra
opinionem et exspectationem meam tam uberrime multisque
nominibus affecistis, nunquam respondere posse, ita tamen
omnes amicitias vestras, quoad vita mihi contigerit, memoria
tenebo, ut eas vestri observantia et apud omnes bonos
indesinenter sim praedicaturus et quosvis officiosos
obedientia et animi promptitudine facile sim superaturus.
Dominus Iesus id omne, quod in me (quod infinitum esse scio)
desideratur, multi varia sua gratia abunde sarciat et
recompenset. Amen. Restat, ut paucis te edoceam me salvum
salvam meam familiam attigisse. Profectio satis mihi fausta
fuit; cum in Wesen navem ingrederer ac essem soluturus,
obvii mihi erant nuptiales, quos propediem exspectamus hic.
Inter<gr> Ragad'</gr> et Cicerum occurrit mihi capitaneus
Rodolphus a Salicibus Malansianus. Rogatus, quid rei esset
quaeque nova nunc haberentur, respondit Curiam eo rumore
esse impletam, Condensem nempe ex omni Galliae regno
profligatum et extrusum esse neque quicquam aut loci aut
consilii ei porro superesse. Ego id simpliciter ex alieno
rumore negavi neque quicquam praeter impressam illam rerum
novarum tractationem ostendi. Cum appellerem, obvii mihi
fiunt non pauci, ex quibus constantissime audio omnes bonos
nescio quibus follibus tam falsis rumoribus esse inflatos et
impletos. Postero die incidit in me d. Carolus; is longe
alia retulit et scriptum quoddam obtulit, quod ab amico
quodam Meyenfelda acceperat; attulit autem hoc ipsum pastor
ille, qui nuper a te libros quosdam emendavit, et recta
Berna veniens ex Neocomense quodam, qui 4 menses in castris
Condaeis versatus dicitur, hac hausit. Summa est istarum
literarum Condensem penes se habere et peditatum et
equitatum incredibiliter instructum, 35 signa ex Gasconiis,
5000 sclopetarios, reliquos optime armatos, item ex Gallis
34 signa peditum, 10000 equites Gallos, ex Germanis
equitibus 8000 et 3000 lantzknecht pedites, tormentorum
etiam mediocrem numerum. Circa principium ianuarii tubicines
cum nobilibus non paucis in castra Condensis a rege missi
transiisse petentes Castilioneum intercessorem; 4000 etiam
equites Germanos Spirae et Argentinae et circumcirca
instructos esse et quasi in acie stare, si quando in
auxilium Condensi evocentur; Angliae quoque reginam viros
20000 praesentasse Condensi, et in locis maritimis
exspectare, ut, ubi opus sit, ducantur in Galliam;
marschalcum de Memorancy et d. ab Anville defecisse a rege
cum 500 equitibus, recusantes arma in nobiles Gallos
suscipere etc.   -     Hodie me accedit cum d. Bonetto
Franciscus Michaelis vester Logarnensis, qui Mediolano aut
Venetiis reversus affirmat Roma nunciatum et scriptum esse
pacem esse factam ipsamque reginam in castris Condaeis
conspicatam; papam tumultuare et aegerrime ferre.   -
Quid cum espicopis nostris actum sit, iam pridem
audivisti[s]; sic enim omnino est, ut tum scribebatur.
Archipresbyter Romam dicitur profectus accusaturus alterum
de integro; papam istum sibi habet amicissimum, utpote quo
in Rhetia mut[uum] et familiarissime est usus. Multum ex
veteri necessitudine sibi accessurum pollicetur. Ni
fallimur, novas dabit turbas. Ringuntur enim omnes Salices,
quod ipsi suum incendium restringuere cogantur. Caetera
alias.
Vale, colendissime mi pater. Te Iesus Christus, salvator
noster, aeternum suffulciat, ne suae ecclesiae cum
detrimento deesse unquam possis. Saluta humanissime d.
Ernium<f1>Leonhard Erni.<fe> meum et omnes istic patres et fratres mihi
colendissimos. Vos salutant vicissim d. consul[es] et d.
Pontisella, d. Gantnerus, d. Carolus et nemo non bonus.
Ocyus. Curiae 1568.  24. februarii.
Tui observantissimus Thobias Eglius.
Amplissimo viro d. m. H[einrycho] Bullingero, ecclesiae
Tigurinae antistiti clarissimo, d. patri suo aeternum
colendissimo.                       Zürych.
