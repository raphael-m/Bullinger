<nr>[25046]</nr>
<ae>Georg Frölich an Bullinger</ae>
<od>Gundelfingen, 26. März 1555.</od>
Zürich StA, E II 345, 416. / Orig.(Aut.)
S.  Ad proximas tuas, domine et frater unice dilecte, statim
respondi, inter cętera hęc, quod tua emendatio et
locupletatio Confessionis meę mihi gratissima sit
maximopereque arrideat. Propterea fraterne peto, ut eam
prelo, quamprimum licuerit, submittas, 50 exemplaria meis
sumptibus Lyndoviam destines et precium indicatum brevi
postea percipias. Hęc ideo repeto, ne forte prioribus
meis
interceptis sententię meę incertus esses. Cęterum
cum
hisce diebus ex aula principis domum reverterer, inveni
consensionem vestrarum ecclesiarum per te mihi donatam. Bone
deus, quam hilarem, quam exultabundum me in domino reddidit,
quod omnia vestra scripta ita consentiant, ut cathenę
fortissime instar indissolubilia existant. Nihil sane mihi
gratius esset, quam ut aliquot exemplaria haberem, quę ad
obstruendeum os loquentium iniqua aliis communicem,
pręsertim si Germanicae edita essent; lubens equidem
sumptus pro quinque aut 6 exponerem, quę possent mihi cum
Confessione transmitti. Avide quoque ex te scire desydero,
an vestra Consensio Germanicę reddita sit necne; nam si
adhuc non extaret Germanica translatio, vellem ego operas
meas in id opelli locare.
Res comiciorum sunt adhuc in pristino statu. Lutherani
quęrunt pacem, sub qua religio expresse comprehensa sit,
et videntur vota sua impetrare, dummodo excludantur
Zvingliani et anabaptistę, id quod papales vehementer
urgent, diuque fuerunt in spe se petita consecuturos; video
tamen principes impiam illam exceptionem nondum vel probare
vel admittere.
Trecenti nunc captivi ex Inferiori Germania ducuntur, nullam
aliam ut fertur, ob causam, quam quod veritati sint addicti,
quamquam ductores illorum longe diversum adserant; isti
tradentur exercendis navigiorum operibus; eunt autem nunc
per Italiam ad oras maritimas. Vale, frater et saluta
fratres.
Iacobus Funclius, vir optimus, nuper Laugingę, Augustę
et
Gundelifingę mecum fuit, cui lubens humanitatis offitia
praestitissem, nisi ipsius festinatio abhinc obstitisset.
Raptim ex Gundelfinga, ubi nunc domicilium me habiturum
spero diuturnius; dominus cum miris modis me exercet;
nullibi hactenus a primo perpesso exilio satis certus locus
mihi patuit. Vale iterum et perpetim.  26. marcii anno etc.
55.
Tuus G[eorgius] L[aetus].
Affinis tuus de negotiis suis ne verbum quidem mihi
fęcit;
alias ego pro virili eum apud principem iuvassem; inde
coniectura consequor nulla ipsum opera indiguisse.
Dem frumen und hochgelerten herren Henrichen Bullinger,
trewen der kirchen Christi Zurch vorgeern<f1>Antistes.<fe>, minem gunstigen,
lieben herren unnd frunnde, zu handen.
