<nr>[24064]</nr>
<ae>Johannes a Lasco an Bullinger</ae>
<od>Emden, 6. März 1554.</od>
Zürich StA, E II 347, 476. / Orig.(Aut.)
Nihil dubito, fratres observandissimi, quin magno iampridem
desiderio teneamini audiendi de nobis aliquid, posteaquam
Angliam dissipatis illic nostris ecclesiis reliquissemus.
Sed et vos credere vicissim potestis non minus etiam nobis
fuisse toto hoc interea tempore ad vos scribendi desiderium,
si id facere ullo modo potuissemus, non solum ut vestram pro
nobis sollicitudinem levaremus, quam equidem summam esse pro
vestra pietate non dubitamus, sed ut vestras preces etiam
vestraque suspiria cum tanto ardentius coniuncta habere,
denique et instrui a vobis et confirmari praeterea in
aerumnis et certaminibus nostris potuissemus, quibus nos
dominus deus noster ad filii sui, quod spero, gloriam
probare nonnihil exercereque voluit; illi sit gloria in
saecula. Amen. Quia vero nobis id hactenus non licuit et
nunc se nobis offerret, qui nostras ad vos literas
Argentinam usque perferre posset, neque dubitaremus facile
illinc demum etiam perventuras ad vos esse, facere plane non
potui, quin vos pariter istic omnes per meas hasce literas
tumultuarie quidem, ut tempus tulit, sed interim ex animo
diligenter atque officiose, ut fratres dilectissimos,
salutarem simulque etiam vos de totius nostri Danici
itineris successu ac rationibus omnibus facerem certiores,
ut pariter nobiscum iam demum etiam gratias domino deo
nostro agatis pro divina ipsius in nos benignitate et
misericordia, qui neque in aerumnis neque in certaminibus
nostris nobis defuit unquam, sed nobis potenter astitit
virtutemque suam divinam in nostra tenuitate illustravit.
Mitto autem vobis silvam itineris nostri, usque dum a rege
Daniae dimitteremur, ne dicam propelleremur, in qua
videbitis, ad quem modum nobiscum egerint antagonistae
nostri in doctrina de sacramentis, et facile intelligetis,
quod sit ipsorum ingenium, quae integritas et quid ab illis
sit piis omnibus expectandum. Dominus illis ignoscat et
largiatur per suam gratiam, ut semel aliquando resipiscant.
Reliquum nostri itineris nondum absolvi neque absolvere
possum, donec, qui adhuc alibi sunt dispersi, ad nos
veniant. Martinus Micronius noster cum bona ecclesiae
nostrae dissipatae parte est Wismariae in ducatu
Megapolitano, alii sunt Lubecae, alii Hamburgi, sed brevi
huc* (*a.R.:hanc? (hunc)) venturi  omnes. Ego autem non
constitui, an hic manere velim, sed expectabo, donec nostri
omnes conveniant, qui forte hic meo amplius ministerio non
egebunt; adiungent enim sese huic ecclesiae, quae suos
alioqui ministros habet, ita ut me liberum fore sperem.
Hamburgi pastor quidam, Ioachimus Westphalus, in nos omnes
in genere scripsit libellum mendaciis et maledictis
refertum, in quo interim nihil habetur, quod non ab aliis
dictum sit prius et quidem foelicius etiam. Eum vobis quoque
mitto, si forte vestrum aliquis istic ei respondere velit;
nam mihi nunc re vera non vacat. Vellem tamen illi non tam
propter ipsum quam propter alias, qui ab ipso pendent,
responderi. Emisit praeterea etiam farraginem
interpretationum super verbis coenae collectam ex scriptis
Carolstadii, Zvinglii, Oecolampadii, Petri Martyris, Buceri,
vestrae confessionis adversus Lutherum, Bullingeri, Calvini
et ex meo quoque ad extremum libello; sed huic ego cogito
respondere, si dominus gratiam dederit. Quid quod et hic
post meum abitum admisceri quaedam etiam coeperunt per
quosdam, quae tamen facile, spero, corrigentur. Urgent
Buceranam exhibitionem, quae ne ab ipso quidem Bucero
intelligi potuit, nedum ut solidis ullis vel testimoniis vel
rationibus comprobari possit. Sed de hoc postea plura. Tanta
est molis videlicet tollere prodigiosam istam omnis
papisticae idololatriae parentem imaginationem praesentiae
corporis Christi in ceremonia ipsa et elementis coenae.
Spero tamen brevi futurum, ut ex animis piorum omnium
tollatur omnino. Sunt rursum, qui me a vobis dissentire
putant, eo quod panem et vinum in coena ipsa signa coenae
esse negem, que [vos] symbola esse docetis corporis et
sanguinis Christi, quasi vero non aliud sit coena ipsa,
aliud vero corpus et sanguis Christi, ut, etsi panis et
vinum coenae signa non sint, symbola tamen corporis et
sanguinis Christi esse nihilominus possint. Imo vero, cum
ego doceo distributionem ipsam ac participationem panis in
coena esse signum coenae, simul quoque doceo panem et vinum
in coena esse symbola corporis et sanguinis Christi. Alioqui
distributio ipsa panis ac poculi in coena signum esse non
posset communionis nostrae cum Christo in corpore et
sanguine ipsius, si panis et vinum symbola non essent
corporis et sanguinis Christi. Sed amant venari ac serere
dissidia, ubi nulla sunt, cum ipsi sibi nusquam constent.
Plura iam non possum. Commendo me et dissipatam meam
ecclesiam communibus vestris precibus et vos pariter omnes
opto in domino recte et foeliciter valere. Aemdae Frisiorum
6ta martii anno 1554.
Vester ex animo, quantus est,
Ioannes a Lasco, manu propria.
Fratribus in domino observandissimis ecclesiae Tigurinae
ministris d. Henricho
Bullingero, Conrado Pellicano, Theodoro Bibliandro, Rudolpho
Gvaltero, Conrado Gesnero et aliis ipsorum collegis omnibus
ad manus ipsorum.
