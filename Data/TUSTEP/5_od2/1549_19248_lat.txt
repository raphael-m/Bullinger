<nr>[19248]</nr>
<ae>Die Berner Prediger an die Züricher</ae>
<od>Bern, [14. September] 1549</od>
<vo>Autograph (v. Rümlang geschr. Adr. v. Haller): Zürich StA, EII 337, 418.(Siegel...)</vo>
<dr>Ep. Calv. 1266 (XIII, 391f)<dr>
<re> </re>
<tx>Gratia et Pax a Christo salvatore et domino nostro.
Accepimus rursum, viri ornatissimi et colendissimi fratres,
explicationem et declarationem d. Ioannis calvini, dilectissimi
fratris nostri, de re sacramentaria, quam et vos vestro consensu
haud iniuria comprobatis. Nam quia cuiusdam dissensionis sive
variationis <variariationis> a vestra doctrina insimulatus fuit
a quibusdam, apud quos vestra authoritas illustrior extabat,
iure et pie se apud vos expurgavit, quo offensio tolleretur et
turbatę mentes sedarentur ac pacarentur. Iam vero quia nihil
controversiarum d. Ioannes calvinus adversus nos unquam (quod
sciamus) habuit, neque is de ea compelletur, ideo fratternitatem
et dilectionem synceram cum ipso, neque minus cum D. Guil.
Farello et reliquis eorum fratribus in vinculo pacis indivulse
per Christi gratiam retinere studebimus, quod non aliud gravius
quam turbas et dissidia in Christi negotiis aversemur et
detestemur. Gratulamur itaque vobis et nobis tam egregiorum
fratrum synceritatem et consensionem. Nam quicunque a vobis
dissideret in doctrina, cum eo nos convenire haud possemus.
Proinde et nos istam explicationem D. Ioannis Calvini nostro
calculo et suffragio in solidum unanimiter adprobamus, et piam
rectam sanamque fatemur agnoscimus et laudamus. Hortamur etiam
et precamur ut in hac sententia absque tergiversatione (si quid
hinc aliquando, quod tamen ignoramus, variarint) constanter
persistant, pergant, neque deflectant, quo certe nil optatius
nobis fuerit ob commune ecclesiarum Christi incrementum, ut
omnis simultatum suspicio, quę fortassis nonnullos
imbecilliores turbavit et anxios atque suspensos detinuit,
sublata ex cordibus penitus facessat. Nihil itaque in hac
consensione culpamus, nilreprehendimus, nec quicquam
vituperamus. Sed quod ęditionem attinet, scripsimus vobis prius
cur eam hoc exulcerato tempore non admodum frugiferam censeamus,
quod et papistis liberrimum sit utcunque pia impugnare, ad
quorum vanitates quam liberum nobis sit exactas responsiones
publicare, vobis expendendum relinquimus. At si animus vester
prorsus sic tulerit, ipsam ęditionem vestrę sententię
deferimus et permittimus: tam siquidem abest ut vobis refragari
aut pręscribere attentemus, ut potius vestra exosculemur et
veneremur, persuasi, vos firmioribus suffultos rationibus in hoc
negoio nihil facturos quam quod publicę utilitatis ecclesiarum
Christi referat. Ad hęc quod nos subscribere nequeamnus,
percepistis ex prioribus nostris literis. Neque est ut quicquam
vel de absurdo dogmate vel alia quapiam offensione conqueramur
aut cunctemur, ut nil suspicari debeatis: nam quae nos impediunt
prioribus scriptis significavimus. Nam publici ministerii
personas absque publico etiam consensu quicquam evulgare in re
tam lata, quę ad omnes attineat, haud decebit. Sed si vobis in
publicando pergere collubescat, sicut ad vos tantum spectat, en
nihil morabimur nec impediemus. Per nos, inquam, libere licebit,
neque improbabimus, cupientes hac simplici sed candida nostra
sententia vobis satisfactum, quos semper integriter
amplectabimur et venerabimur per Christum, qui vos in sua gratia
tueri et provehere dignetur: quem etiam mutuis precibus pro
ecclesiarum incremento implorabimus.
^$Valete, colendissimi fratres, atque nos commendatos habete.
^$Bernę anno 1549.
^$Vestri ex animo pastores et lectores Bernensis ecclesię
ministri fratres deditissimi.
<lz>[Adresse ...]: Fidelissimis Christi et ecclesiae ministris
pastoribus et doctoribus ecclesiae Tigurinae dominis et
fratribus nostris venerandis et dilectissimis Zürich.

