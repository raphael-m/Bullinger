<nr>[27117]</nr>
<ae>Celio Secundo Curione an Bullinger</ae>
<od>Basel, 20. Juni 1557</od>
<vo>Autograph: Zürich ZB, Ms. F62, 176.(Siegel...)</vo>
<dr> <dr>
<re> </re>
<tx>C[oelius] S[ecundus] C[urio] per Christum Iesum S. P. D.
^$Tua immortalia beneficia, Bullingere frater et domine
colendissime, non solum agnosco, verum etiam plurimis meis
literis testatus sum et apud omnes praedicavi, non quod
existimarem te hoc expetere, sed mei muneris esse putem grati
animi significationem quavis oblata occasione edere. Neque
est, quod vereare me unquam ista tua in me benevolentia
abusurum aut tuam autoritatem in ullam contentionem vocaturum.
Et tamen scio te talem non esse, qui laboranti pro veritate
fratri ne verbo quidem ferre suppetias velis, cui toties rerum
ipsarum adfueris substantia, fide, benevolentia. Scripsisti ad
me literas; gratias ago, quod meis responderis, oro, ut his
etiam respondere digneris. Elicuit quaedam verba abs te
Vergerius, homo vafer et callidus, non in alium finem, quam ut
de se nomineque suo optime meritum funditus everteret, homo,
qui aliud stans aliud sedens loquitur (ignosce mihi, si
tempestive maxime verum dico), homo alius in Rhetia et
Helvetia, alius in aula, intelligis, quid velim, et inter nos.
Nisi Westphalo respondisset Ochinus, o beatum Ochinum! Quia
respondit Ochinus, homo sincerus, minime fucatus, infellicem
Ochinum, infelices Locarnenses; nam destinatam beneficentiam
principis non accipient. Hic hic Vergerius ait me scripsisse
diserte sine Christo, sine fide, sine religione homines (utar
eius verbo) posse salvari. O impudentiam! Ubi unquam haec
dixi, scripsi, significavi? cur tot et tanta passus sine
caussa, si tamen sine, nisi his omnia perturbaret et, quae
bene dicta sunt, inverteret. An haec ita habeant, quaeso te,
frater, vide pag. 27. 35. et 36.107. 142. 143. 173. 203 et
deinceps atque hos locos cum eo, qui incipit pag. 195 et
deinceps, conferet videbis aperte, an ego sine Christo domino,
sine vero dei cultu cuiquam salutem ascribam. Nam pag. 196
verbis etiam utor Zwinglii, Helveticarum ecclesiarum apostoli;
quem si per omnia sequutus essem, plura  dicere potuissem, ut
sanctum et eruditum virum Rodolphum Gualterum et alios taceam,
sed malui me intra quosdam limites continere et ex mea fide,
non aliorum loqui. Quod ad reliqua eiusdem nostri operis
attinet, duo genera quaestionum tractamus, alterum earum, de
quibus in utramque partem libere disputari potest, alterum
earum, quae sine controversia tenendae. de illis nihil
affirmate ac definite dictum volumus, ut in ipsa praefatione
totius operis et epilogo testati sumus. In cursu autem
disputationis decoro personarum fuit serviendum et strenue
suae cuique partes obeundae, qui quidem mos est dialogorum.
Haec exemplis ostenderem, nisi, ad quem scribo, intelligerem.
Quid igitur opus fuit tot excitare turbas Vergerium, nisi meum
aliquod nomen sibi obstare apud eas gentes, quarum se facit
apostolum, existimaret. Sed pereat Coelii nomen, modo Christi
nomen pure, sine ambitione, sine studio pecuniae et ventris
annuntietur. Sed iam habenas contraho et duo abs te, frater et
domine colendissime, peto, alterum ut, damnaverisne an secus
meam illam tractationem tanquam impiam, ut dicitur, et
haereticam, secundum, an sit haeresis, si quis dicat sine
Christi cognitione (non dico sine Christo) aliquos salutem
adipisci, ad haec duo mihi respondeas, te per deum obsecro,
non ut te in contentionem pertraham, quia contentionibus
maxime abhorreo, sed ut hac in re meae succurras inopię. nam
te disuasisse, consilium dedisse, ne ederem, haec inquam sunt
vetera et de hac re etiam aliquando tibi coram, ut etiam
literis aliquando ex parte feci, satisfaciam. Hoc officii,
quod a te fraterna charitas poscit et flagitat, ne mihi negare
velis, te etiam atque etiam, optime frater, oro. Mea uxor et
liberi quatuor, qui mecum sunt, pro paterna salutatione agunt
gratias et vicissim se totos tuae pietati commendant,
salutamusque omnes tuam uxorem, lectissimam foeminam, et
filias et filios et generos et d. Rodolphum Gualterum,
compatrem tuum mihi longe charissimum.
^$Basileae 20. iunii 1557.
^$Tuus ex animo Coelius S[ecundus] Curio scripsit.
<lz>[Adresse ...]: Clarissimo viro d. henricho Bullingero,
ecclesiae Tigurinę [anti]stiti, domino suo observandissimo.
