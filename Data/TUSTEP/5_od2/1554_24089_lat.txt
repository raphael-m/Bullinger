<nr>[24089]</nr>
<ae>Pier Paolo Vergerio an Bullinger</ae>
<od>Augsburg, 30. März 1554.</od>
Zürich StA, E II 356, 610. / Orig.(Aut.)
Ecce tandem Augustam veni, sed sat video magistratum non
esse laturum, ut diutius hic haeream; neque enim taceo aut
in ocio dego. Si princeps meus aderit, tunc domi eius tutior
sum futurus. Parantur quidem comitia id est hospitia pro
principibus; sed adhuc sunt, qui putant ea non habenda; at
brevi hoc videbimus. Ego Tubingam proxima septimana redibo,
si dominus voluerit. Hic plurimi Sfenkfeldiani, ut nusquam
plures. Evangelium pure praedicatur, et certe bonam operam
navant ministri, praesertim Meccardus, et acriter pugnat
contra hęreses. Multi sunt, qui bene sentiunt de
eucharistia, at dissimulant plerique; putant enim tutiorem
esse alteram viam quod ad carnem. Mortuus est unicus filius
ducis Augusti, electoris, et decumbit ipse periculoso morbo
oppressus. Palam affirmant Brandeburgensem rediisse in
gratiam cum rege Galliarum, quod placet omnibus his, qui
Germ[aniae] libertatem amant.              Tace hoc unum,
quod nunc dicam: in proximo conventu principum actum fuit,
quo pacto esset exequtioni mittenda proscriptio seu bannum
imperiale contra marchionem Brandeburgensem, et re infecta
discessum. At brevi eadem de re alius instituetur conventus.
Tandem perveni ad librum, quem diu quaesivi
cardinalis scilicet Poli Angli pro papatu. Est quidem
impressus Romae, sed nullibi venalis erat et nonnisi firmis
papistis concedebatur. Nullus fuit liber contra nostram
doctrinam scriptus aut callidior aut eloquentior. In 3.
(sunt enim quatuor libri) insertus est ad Caesarem oratio,
qua nos Turcas appellat et nititur persuadere illi, ut armis
contra nos agat. Hanc ego excerptam dedi Augustanis
fratribus, et brevi tota Germanica spargetur; quin imprimam
hanc seorsum ornatam scholiis, itaque paratos bonorum animos
inveniet ille hypocritarum princeps, si ad comitia venerit.
Non multo post curabo totum librum imprimendum cum scholiis
et adiungam libellum Luteri de papatu et Antichristum d.
Rud[olphi] Gvalteri, et quid tu scripseris in 16. Matth[aei]
et ultimum Io[annis] et quid reliqui nostrates, et spero te
visurum omnia, antequam edantur. Vale et salve. Ora pro me
perpetuo laborante et te, Henr[ice] Bullingere, ex animo
diligente. Salvere iubeo omnes fratres.
    Augustae  30. martii 1554.
Vergerius.
[Adr. fehlt.]
