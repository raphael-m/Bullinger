<nr>[39002]</nr>
<ae>Bullinger an Hans Rudolf Bullinger.</ae>
<od>(Zürich), 5. Januar 1569.</od>
Zürich ZB, Ms F 37, 289. / Orig. (Aut.)
Gott mitt uns. Fürgeliepter sun, es ist mir ouch selbs nitt
wol zuͦ sin, das du hin und har rößlist. Den junckheren in
ander wäg zuͦ dienen solt nitt unwillig sin; aber das hin
und har rößlen, da du nüt zuͦ thuͦn hast, mag dir übel
ußgelegt werden, insonders by und von dinen mißgünstigen.
Deß handels halb, den du weist, thuͦ noch, was dir
möglich. Ich hab noch bißhar min bests ouch gethan; acht
nitt, das uns unser trüw yemands schäldten werde. Hinäben
bitt gott, ists sins göttlichen willens, das ers fürdere.
Ich dancken dir umb din halb lamm; hat sich wol geschickt;
dann unsere schwester Lisabeth Fuͤßlin zur stubeten
kummen, die mir fast lieb und werd. Da ist och Heinrych und
sine kummen; habendts nächt mitt einander gässen und
s[chwager] Waltharten ouch darvon geschickt, dinen und
Susanna gedacht etc. Der Luci hats alles in der gevatter
Agathen huß getragen, das ich nüt me hoffet; aber sy
schickts heruff. Er sagt, er wüste nitt, ob im ein haas
worden oder nitt; dann er keinen gebracht. Darff sy ouch
nitt; dann ich dich hievor gebätten und noch, kein kosten
anzuͦrichten. Gott mitt dir, Susanna, Lisenbethli und
Regili. Nitt ein wort uß Franckrych.
Mittwuchen fruͤ vor tag  5. januarij 1569.
Bullinger.
Minem lieben sun Hansen Rodolffen Bullingern, pfarreren
zuͦ Berg.
