<nr>[21019]</nr>
<ae>Bullinger an Johannes Calvin</ae>
<od>Zürich, 19. Januar 1551.</od>
Zürich StA, E II 342, 289. / Orig.(Aut.)
Ep.Calv. 1437 (XIV, 17f)
S. D.  Diu sane intermisi officium scribendi, Calvine domine
et frater in Christo colendissime et dilectissime, sed
interim nihilominus amavi, nec dubito quicquam de tuo erga
nos studio. Scio autem te occupatissimum non posse semper
quod velis. Excusatum ergo te habeo quod nostris nihildum
responderis dudum ad te missis. Qui a vobis ad nos veniunt
referunt omnia vestra bene habere. Auditis et res nostras
dei gratia recte succedere. Oremus dominum ut is nos
tueatur, et semper gloriam suam apud omnes provehat.                    9
Non nescis haud dubie concilium indictum esse ad calendas
maii. Merae sunt artes et proditoriae imposturae imo vis
aperta in singulis relucet verbis. Caeterum quid aliud
exspectes a diabolo et membris eius? Mitto exemplum, si
forte nullum adhuc ad te sit delatum. Quanquam nihil dubitem
illud parum correcte esse descriptum. Vigilandum nobis
diligentissime, orandum ardentissime, laborandum fidelissime
video. Insidiae enim et pericula invalescunt.
Non nescis procul dubio Magdeburgum gravi obsidione, Caesare
sic iubente, propter studium purae religionis cinctum, 20.
decembris domino iuvante solutum triumphasse de hostibus,
capto etiam Georgio duce Mechelburgensi. Sic enim scribunt
amici Neroberga. Interea circum urbes maritimas confluxit
exercitus equitum circiter 3000 et peditum plus minus 16000,
qui occupavit episcopatus Werdensem, Bremensem et
Magdeburgensem. Contra hunc movit nuper Mauritius instructus
Saxonico et Caesareano milite. Cymbricus ille exercitus
videtur impedisse Caesaris consilia et conatum, quominus
vos, Pedemontanam et Helvetiam nunc aggrediatur
debellaturus. Dominus servet nos a malo. Vale in domino
feclicissime, domine et frater amicissime. Salutant te
fratres. Saluta d. Gallasium, d. Farellum nostrum, et alios
fratres omnes. Tiguri  19. ianuarii 1551.
Bullingerus tuus.
Clarissimo viro d. Ioanni Calvino Genevensis ecclesiae fido
pastori domino et fratri suo colendissimo et charissimo.
                            Genff.
