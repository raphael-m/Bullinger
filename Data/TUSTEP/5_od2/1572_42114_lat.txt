<nr>[42114]</nr>
<ae>Tobias Egli an Bullinger.</ae>
<od>Chur, 22. Juli 1572.</od>
Zürich StA, E II 376, 203./Orig. (Aut.)
Graub. III, 356f. Exc.
S. Breviter nunc ago, reverendissime d. pater, eo quod pauca
in actis
consignavi, quae nondum tamen sunt absoluta, ut mittere
possim, et praestat
crastina subcomitia, quae hic celebrabuntur, observare, quae
sine dubio more
aliorum novi aliquid dabunt. Agetur cumprimis de decimis,
quarum ratio longe est
alia, quam imaginamini vos; neque tumultus ille caret vitio
ipsorum Vallis
Tellinae procerum, sicuti proxime abunde cognoscetis ex
responso subditorum, qui
publica authoritate et scriptis planum facient, non
communitatis, sed paucorum
quorundam contra communitatis voluntatem culpam esse.
Legibus patriis est cautum
et statutum, ut, si privatae personae feudas investitas
eiusmodi possederint,
eas a privatis usibus transferri posse ad communitates, si
petierint, neque
minoribus decimis porro locus est in Rhetia, nisi usura
supra humanam memoriam
duraverit, quae certe trecentorum annorum spacio Beccariorum
familiae usurpata
fuit; at tunc Comensi iurisdictioni subiecti erant, cum
legum correctio illa
addita esset. Nunc, cum Rhaetis subiecti sunt in totum,
putant causa remota
removeri etiam effectum. Sed quid ad me haec? Ego nihil hic
ago, nisi quod
familiarem me illis exhibeam, ut rem gestam et decreta, quae
sanciuntur, ex
illis torquere possim.     -      Quod apologiam attinet,
non fuit animus, ut
ipse scriberem, sed ut cum testimonio Trium Foederum senatus
pro me scriberet
sicque mea apologia mitteretur. Satis alioquin istorum
hominum humanitatem
expertus sum; sed quo ore senatus amplissimi apologiam
respuent,  cuius
contemptus non minus in ipsum quam in me redundaret? At
lubenter vestro
consilio, pro quo gratias ago, accquiescam; scietis latronem
etiam, qui audiri
solet in conventibus, Christo praelatum esse. Interim
hominem istum polypum
observabo mihique in multis, non aliis vivam porro. Non
negligam, si vestri
expostularint cum ipso; maiori enim iniuria me affecit nec
raro in oculis est etc.
Vale, colendissime domine.
1572. 22. iulii.
D. Simlero scribam alias, quem salvum cupio una cum caeteris
omnibus.
Curiae.
Tuae dominationi subiectissimus Th[obias] Ic[onius].
Nova illa Belgica omnia tuto recepi, et gratias agimus
sempiternas; at proxime
cum aliis certo remittam. Vale denuo.
Amplissimo viro d. d. Heinricho Bullingero, Tigurinae
ecclesiae antistiti
praeclarissimo, d. suo singulari observantia colendissimo.
Zürich an herr Bullinger.
