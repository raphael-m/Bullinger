<nr>[36128]</nr>
<ae>Bullinger an Hans Rudolf Bullinger</ae>
<od>(Zürich), 12. November 1566.</od>
Zürich ZB, Ms F 37, 434. / Orig. (Aut.)
Gott mitt üch allen. Fürgeliepter sun, dine gesandte memorialia hab ich empfangen, und so du die hast noch by dir, wie
du uff das zädili verzeichnet, so ist imm rächt und manglet mir von den gnaden gottes nüt me. Was dir dann manglete
wyter, laß michs wüssen, sol dir werden. In Acta hab ich nüt über die zwei erste bletter; nimpt mich wunder, wohin das
alles kummen sye. Laß mich wüssen, welche bletter du habist etc. Wyter schripst mir nüt, was der lachs kostet, der dem
herren worden; dann ich wil nitt, daß du deß schaden habist, das du nitt verhönt hast. Umb uns stadt es jetzund von
gotts gnaden wol; aber Heinrych hat uns übel erschreckt; dann er fast kranck xin. Doctor wolff sagt, es werend principia
pestis; aber von gnaden gotts ist es jetzund mitt imm guͦt, sunder er ist gar widerumb uff. Unsers Josues Hans Jacob hat
sich vorgestern ouch geleit; hoff aber, es sie imm wie hievor. uͦlrichli und Niclausen in Josie huß sind och fast kranck
gelägen, aber wider uff kummen. Sunst ist es gar still. Gott verlyhe uns sin sägen und erhallte dich und din huß. Gruuͤß
uns Susannan und Elßbethili, die dienst, Bryda, schwäger und din schweger vogt zuͦ Rinow. Es grußt üch all unser
volck.
Datum zinstags nach Martini 1566.
Bullinger der allt.
Ich hab nun sampstag die miltzadern uffgethan; ist ettwas millter worden, bin sin aber noch nitt gar ab. Gott machs nach
sinem willen.              Michel Schwytzer<f1>Michael Schwyzer.<fe> imm torf hat sich geleit, ist vast kranck. Also der zuͦ Kylchberg h. Hans
R'uͦdolff] Stumpff; besseret sich aber mitt imm. Der guͦt fromm Waser scherer in Niderdorff ist der tagen och
gestorben; ist groß schaad etc.
Minem fürgeliebten sun Hansen Rodolffen Bullingern, predicanten zuͦ Berg.
