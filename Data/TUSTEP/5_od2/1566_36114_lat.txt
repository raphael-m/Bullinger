<nr>[36114]</nr>
<ae>Johannes Haller an Bullinger</ae>
<od>Bern, 23. September 1566.</od>
ZÃ¼rich StA, E II 370a, 306. / Orig. (Aut.)
S. Plaustrum literarum abs te expecto, colendissime domine compater, praesertim vero, ut scribas, an ea acceperis, quae
nomine senioris Zehenderae non ita pridem ad te misi; sollicitum enim me ea res tenet, donec, an acceperis necne,
intelligam. Ego paucula alias nunc habebam; quae quoniam literis ad Gvaltherum nostrum scriptis ingessi, non est, ut
eadem in tuis repetam, cum sciam omnia vobis esse communia. Has tamen ad te quoque scribere volui, ut me cura liberares
et ego meo non deessem officio.                 De Gentilis exitu nuper scripsi. Audimus aliquos ecclesiae nostrae ob id
factum male loqui, qui si suos haereticos combussissent, non opus erat post mortem erutos cremare. Te rogamus, ut,
sicubi se occasio offerat, magistratus nostri et ecclesiae nostrae factique huius patrocinium suscipias.
Bene vale. Salutant te omnes nostri, nominatim vero consul Steigerus, Diesbachius, quaestores, Zehenderi, socer item,
mater et uxor.
Bernae  23. septembris 1566.
Tuus ut semper Iohannes Hallerus.
Clarissimo viro d. Heinrycho Bullingero, Tigurinae ecclesiae pastori fidelissimo, domino meo et compatri summa mihi
observantia colendo.
