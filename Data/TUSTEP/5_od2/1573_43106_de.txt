<nr>[43106]</nr>
<ae>Johannes Hug an Bullinger.</ae>
<od>(Glarus), 12. August 1573.</od>
Zürich StA, E II 377, 2563. / Orig. (Aut.)
Min gruͦtz und willigen dienst zuͦvor, getrüwer, lieber
herr gfatter. Uff hütt
dato diß brieffs kumpt ein schryben vom herren ambasadorum
von Solaturn durch
einen löuffer, deß inhalts, wie mir her stadhalter Häßi
anzeigt, es sigi ein
fryden in Franckrich uffgricht und gmachet, insonders
zwüschen Roschella,
Montoba und sunst noch einner anderen statt, die er mir uff
der stett nütt
nämmen kont. Was aber für artickel deß frydens gestelt, wolt
er mir nütt sagen;
allein zeigt er an, das das schryben innhielte, es hette den
künig verursachet
ein fryden anzenämmen, diewil yr majestät gsähen, das dyser
krieg beden
religionen zuͦ großem nachteil gedienet habe. Vilicht hand
yr deß ein beßeren
bricht und zevor baß, weder ich hie anzeigen könne,
verstanden. Noch hab ich diß
bester meinung üch wollen ze wüßen thuͦn. Eüweri zyttungen
uß Franckrich und
Nyderland sampt euwerem früntlichen schryben hab ich
empfangen, hab hütt acht
tag üwerem lieben sun h. Heinrychen geschryben, sölle üch
das anzeigen und
früntlichen dancken. Dancken üch ouch noch und bitt üch,
wellent uns allwäg
trülich bevolhen haben. Es gruͤßt üch und die üweren min
hußfrow und all min volck.
Gegäben in yl uff der nacht deß 12. augusti anno 1573.
Johannes Hugo tuus.
Dem frommen, erwirdigen, wolgelerten herren m. Heinrychen
Bullingern zuͦ Zürich,
minem getrüwen, lieben herren und gfattern.
