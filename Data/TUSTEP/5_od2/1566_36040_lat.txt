<nr>[36040]</nr>
<ae>Bullinger an Johannes Fabricius</ae>
<od>(Zürich), 15. März 1566.</od>
Zürich StA, E II 373, 619f. / Orig. (Aut.)
Gr. II, 682f. Exc.
S. D.  Nihil omnino nunc, quod scribam, habeo; nihil vel ex Gallia vel ex Germania Augusta accipio, nisi quod miles in
Italiam ducendus colligitur in Germania a comite Archio, Ladrono Alberto, Empseo etc. Alii aiunt Maximilianum nolle, ut
vacuetur Germania militibus ducanturque (ducendi in Hungariam) in Italiam. Quid sit, nescio; ubi certi aliquid habuero,
scribam. Mitto 12 ex[em]pla sumptibus magistratus vobis parata, distribuite vos illa, prout caussae putatis profuturum.
Ex publicis literis reliqua intelligetis.
Dum literas complicaturus et obsignaturus eram, en Clarona ad me per Beldium tuae mittuntur; legi nec sine dolore. Quod
inscriptionem aut subscriptionem attinet, spero te nihil habere, quod conqueraris; ita enim scripsi, ut tuis in literis
scribere iussisti. Quodsi aliquid mutatum cupis, significa in tempore; nam recudetur paucos post dies. Quod infelix
dissidium attinet episcopale, quid consilii dem, non habeo. Si ea media reciperent adversarii, quae in consultatione
proponuntur, tollerabilis esset res; sed vereor tale nihil ipsos recepturos. Wenn ir sy in den banden hättend, möchtend
ir inen schier nitt me zuͦmuͦten. Quemadmodum vero horum hominum mores mihi noti sunt, ita metuo illos pertinaciter
inhaesuros proposito iuri und das sy äben mitt rächt wöllind die sach ußgemacht haben. Plausibilis caussa: qui enim
stare noluerit iuri, omnes habebit sibi infensos et hostes. Scio, quid amplissimae reipublicae Tigurinae evenerit semel
et iterum. Difficile impetrabitur a nostris vel aliis evangelicis Urbibus, ut scribant 2 Foederibus ac petant ab eis, ne
iure agatur etc. Rursus, si iure agitur, metuo privilegia, quibus vos nitimini, ut inania reiicienda. Scio iam hoc
quoque: non vobis dumtaxat frenum sic imponi, sed et capistrum nobis quoque parari. ideo mature monueram, et quidem,
cuius ex instinctu, nosti, si recte meministi: utilissimum fore, si Domus Dei curaret alia 2 Foedera sibi in hac caussa
devincere. Sed hoc obtineri non potuit; caussas scis. Quid ergo nunc consulam, ignoro. Dominum orabo, ut is se
in[terponat]. Interim, si tollerabili transactione res comp[oneretur], qua et religioni et libertati caveretur,
existimo, [esset] minime aspernandum. Consultationem Beldio misi. Prius monui et iam repeto: si Domus Dei aliquid fieri
velit a nostris, hoc non per tuas privatas literas et meam expositionem esse indicandum. Non prodest caussae, si per te
vel me haec tententur. Scribat unus et alter in magistratu constitutus ad d. consulem et privatim moneat, quid facto
opus sit.     -       Et iam nunc redeo a consule M[ullnero], cui tuas tradidi literas, et caussam tuam ei commendavi;
simul exposui vel recitavi ea, quae tu ad me etc. Placeret illi transactio tollerabilis, et in hoc mavult vos laborare
totos quam bellum experiri. De literis scribendis ad 2 Foedera, ne iure hoc negotium terminent, dixit ille quoque, quod
antea monui, nullam esse spem.       -      Literas cum chartis Italicis misi ad Zieglerum.
Iam vale. Dominus benedicat tibi et servet te a malo. Saluta consules et fratres.
15. martii 1566.
Tuus ex animo totus.
Fessus sum iam usque scribendo Augustam, Heydelbergam, Martburgum, Bernam, Genevam etc.
Praestantissimo viro d. Ioanni Fabritio, Curiensis ecclesiae ministro fideli, domino et fratri meo colendo et
dilecto.
