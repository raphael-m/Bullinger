<nr>[43084]</nr>
<ae>Bullinger an Tobias Egli.</ae>
<od>Zürich, 5. Juni 1573.</od>
Zürich StA, E II 342a, 710. / Orig. (Aut.)
Graub. III, 426f. R.
S.  Tuas ultimo maii datas per hunc tabellionem accepi, ex
quibus intellexi
vestros respondisse ad propositionem ac potulata et
responsionem misisse ad
legatos Helvetiorum Badae in comitiis congregatos. Cuperem
autem, si ullo modo
fieri posset et tibi grave non esset, describi mihi
responsionem vestrorum et ad
me mitti, itidem responsionem legatorum Helvetiorum, quam
nunc ad vos mittere
intelligo. Summam responsionis vestrae questor Thomannus ore
retulit d. Hallero,
qui eius aliquid mihi exposuit; mallem ipsammet habere.
Quantum vero intelligo
literas tuas datas ad quaestorem Thomannum nondum accepit,
priusquam ad comitia
descenderit Helvetica; an postea acceperit, nescio. Cum tuae
literae mhi
offerrentur, in quibus te ais scribere quaestori, nihil tale
eis coniunctum
erat, ut plane nesciam, quid cum his sit factum. Recte vero
dicitur festinando
nihil recte fieri; dum enim festinarem ultimas meas ad te
literas transmittere,
oblitus sum imponere fragmentum tuarum, quo tibi fidem
facerem me nemini
communicasse et ex illis nihil tibi oriturum periculi; nunc
vero his imposui et
rogo, ne aegre feras. Plus enim, quam vellem, seni obrepit
oblivio; divexor item
multis rebus aliis, ut in expediendis rebus infelicior sim;
quin imo ita mihi
vires frangi sentio, ut percupiam mature liberari a domino,
cuius interim voluntas semper fiat etc.
Novi nihil nunc adfertur neque ex Gallia neque ex Belgio aut
Germania. Nuper
dicebatur regnum Granatae in Hispania rursus defecisse a
rege et expetere
Turcarum dominium; an verum hoc sit, facile non dixero.
Sunt, qui affirment
etiam papam in pactione cum Turca comprehensum, addunt et
Hispanum, qui cogitent
nobis bellum inferre; ego, quid tuto credam, dubito. Dominum
oro, ut nobis sit
clemens et propitius. In hoc vale cum universa tua familia
et fratribus,
symmystis et amicis. Exempla mitto 3, tibi unum, d. Willio
unum, d. Campello unum.
Boni consulite iterumque omnes valete.
Tiguri  5. iunii 1573.
        Bullingerus tuus.
Minem lieben herren und guͦten fründt h. Thobia Egli,
pfarreren by S.Martin
zuͦ Chur.
