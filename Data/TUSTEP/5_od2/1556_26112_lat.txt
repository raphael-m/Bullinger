<nr>[26112]</nr>
<ae>Wilhelm Farel an Bullinger</ae>
<od>Neuenburg, 27. Mai 1556</od>
<vo>Autograph: Zürich Ms. F 62, 243.(Siegel...)</vo>
<dr>Ep. Calv. 2468 (XVI, 175ff.).<dr>
<re> </re>
<tx>S. Tuae charitatis plenę et quam gratissimę literae
serius licet redditę, et aureum tuum munus, liber ille te
dignus et valde necessarius, et si quid est frontis in
adversariis retundens eorum impudentiam et ad meliorem revocans
mentem, me ita recrearunt et sancto gaudio perfuderunt, ut
altius hęrens dolor de opere Ochini, quem ego propter Christum
et evangelium diligo, remissus fuerit. Sed alius superveniens
multum me anxit, nimirum transitus sancti senis, qui mirgrans ad
Dominum tam insignem cursum absolvit, ita pacis et
ędificationis studiosus, ut ad hoc unum natus et factus esset.
Utinam omnes, qui vel magnis pręditi sunt donis, ea essent
mente et animo qua pius hic fuit et perrexit semper. Amicum
semper habui a primo colloquio et, non dubito, ad extremum
spiritum. Mors huius refricuit transitum Oecolampadii, Buceri,
Capitonis, ut non taceam Zynglium: sed quid Gryneum commemorem
et alios quos habui amicos, qui ad metam pervenerunt nobis in
cursu difficili relictis. Ut mire placet pietas, ita unice
delector ingeniis promptis ad pacem et quibus contingit studio
ferri ad concordiam. Alia fero ut possum, sed refugit animus
veluti aliquid hostile et inimicum respuens, cum videam
dissidium, quod pene sopitum erat, in Dania imprudenter
excitatum. nam videndum cum quibus nobis est negotium, quaque
ratione sit agendum ut omnes ędificemus. Irritabiles provocare,
ridere eos qui vix sana loquentes et amantes ferunt, et ultro
currentes instigare, quid aliud est quam turbas movere? Motus
hic nobis peperit oppugnationem pię consensionis, quę amice
edita, neminem ut provocarat ad bellum, ita pacata pergebat.
Verum furor corripiens Wesphalum, quem compescat Dominus et
corrigat, et ut ecclesias turbat ita corpore hic turbet ut ad se
redeat. Responsum est turbatori, neque aliquis ex responso
prodiit in harenam, pręter eum qui turbare coeperat, siquidem
probe erat armata responsio ne temere a quovis impeteretur, nisi
prorsus amente, qualem aiunt Wesphalum, si is satis suis id non
testetur scriptis. Sed est quod merito eum pudeat descendisse in
harenam<f1>Adagia 1, 9, 83 (ASD II/2 396, Nr. 883).<fe>, siquidem exceptus fuit ut par erat, et nemo non videt
ita confossum esse ut nihil supersit, quamvis sese movere
videatur. Hic Ochinus, quem ut diligo ita sane odi rationem qua
pergit in suo libro, totus patet hosti: arma quibus sese tueri
deberet cadere sinit et tradidit hosti, et viam victo et
decumbenti aperit surgendi et triumphandi de tali antagonista,
ludit in re seria et causam prodit adversario. Utinam tu de
libro eo tacuisses, et nunquam eius editio apparuisset,
potissimum istic. Rapuit me liber tuus qui causam pure tuetur:
hostem non vincere ut perdat, sed quam amicissime salvum et
sanum cupit, et studet habere amicum, et quum importunior hostis
mentiatur recte sentientes hęreticos, idque temere, neque
quicquam probet, quam tu apposite, citra invidiam, summa cum
modestia et lenitate indicas in quot hęreses pertrahat crassa
prophana et a vero alienissima adversarii opinio, quam contraria
sit fidei, agis solidis scripturis, et indicas ecclesiam ab
initio aliter sensisse, et orthodoxos scriptores, et quanto
intemperantius fertur adversarius, tanto tu sobrior es in veris
notis quas inurere illi potes pro confictis ab eo. Et ut ingenue
dicam quod sentio, hanc viam unam puto qua agendum est cum illis
qui domestici sunt adversarii, cum quibus longe aliter sunt
conserendę manus quam cum his qui foris sunt, quibuscum nollem
pium aliquem agere, ut habet Ochini liber. Sed nolo meum tam
exile iudicium tanti fieri, ut omnibus anteponatur, sed meo
more, ut apud Bucerum solebam, ita apud te facio, sperans
quicquid ad te scribo mihi fraudi non futurum, ut turbę aliquid
excitetur. Plus enim satis habemus. non enim ex iis sum qui
datis clanculariis literis improbos armant et firmant in insanis
suis sententiis contra pios.
^$Lubens legi quae affers de non expetendo colloquio, nec est
quod nostrum pars refugiat, quum satis pateat, ubi omnes qui
evangelizant id expeterent, vix eos qui pręsunt id permissuros,
siquidem, quantum coniicio, in iis quę sunt Christi et
ecclesię, plus timent aliquid cum aliis conferre quam
potestatem quam habent summam in alios transferre, et potius in
iis quę sunt potestatis cum aliis conferrent quam in iis quę
ad Christi regnum faciunt. Tam tenent, norunt et amant sanctorum
communionem, et ita se sub uno capite Christo cum aliis
agnoscunt et membra eiusdem corporis, ut non tantum commune
habeant cum illis quam habent cum infidelibus super iis quę
terrę sunt. Verum ubi omnes assentirentur, nescio an altera
pars sit descensura quę sola autoritate humana nos vult
oppressos, sequique tenebras opinionis humanę et non lucem
claram veritatis divinę, quam qui male agit refugit. Tamen
quicquid afferas, licet te in Domino magni faciam tuaque sancta
consilia non damnem, tamen persto longe satius esse coram verbis
agere quam procul scriptis, et ut prędicationem pręfero
lectioni, plusque auditorem proficere quam lectorem, ita
tractationem amicam a piis factam coram pluris facio quam quod
scriptis fit. Nam aliter alia vi pergitur? cum? agis cum eo quem
avocare studes coram verbis, quę tantum pręsentes cum quibus
[agis] audiunt, quam scriptis, quę non ille tantum sed quivis
est lecturus, ubi aliorum non minus rationem habes quam eius ad
quem scribis. Quod si literis tantum ageretur privatis, illic
videretur plus rationis esse: sed quis non videt potius rem
fieri per ipsum autorem et principem quam per vicarium? Literę
quid aliud sunt quam vicarię ad absentes vocis quę
pręsentibus loquitur et ut experientia docet ita res ipsa
loquitur: licet sit invenire qui infantes et pene muti sunt
lingua, qui scriptis optime et quicquid volunt exprimunt. Sed id
raro rarius est. Ubi cum vafris et qui nihil captant quam verbis
irretire homines, et res est periculi plena, ibi scriptis agere
meditatis omnibus est tutius, sed in tam clara luce, ubi de iis
quae sunt pietatis agitur, quis dubitet Deum nos edocturum, qui
os et sapientiam recepit se daturum, cui omnes adversarii non
possint contradicere? Sane aderit et vincet si hoc dederit.
Utinam tam essemus vicini colloquio, et omnia tam essent
expedita, quam sumus procul et impedita sunt omnia ne habeatur.
Sed sunt omnia in manu Domini, quem precor ut id det, non ut
tibi adverser, sed ut id quod tecum ardentius desidero
assequamur, pacem et veram ecclesiarum concordiam.
^$In qua utinam ita laborassent omens, ut tu in tuo sancto libro
de quo tibi ingentes ago gratias, habiturus semper maximam cum
referre non possim: et ecclesię nomine tibi gratulor, teque
quęso ita pergas cupioque ne ita indulgeas amori et
commendationi eorum qui tecum sunt, ut inde quę per te Dominus
agit eleventur. Nam nisi totus fallor, sicut ex animo cuperem,
tua ista libri commendatio Ochini detrahet gratię libri tui et
fructui incommodabit quem magnum speramus. Faxit Christus ut sit
quam maximus. Ignosce si te liberius convenio: nam cum te colam
in Domino, quam maxime opto ut sine ulla offensione plurimum
servias ecclesiarum ędificationi.
^$Quereris merito de Germania. Principes sibi a Cęsare metuunt
et plus fumo evanido tribuunt quam omnipotenti et ęterno
numini. Sed quid de pastoribus tam elumbibus et quibus nihil est
pectoris, animi et virtutis, qui ventos tantum observant, ut
sunt non pauci? Quid populus non tantum ebrius vino, ut quam
maxima pars perpetuo est, sed aliis et multis vitiis? Videmus
ut? quod stat adhuc et quod superest in verbo, gratia tantum et
solo favore D[omini] stare et superesse: quod si conservetur
eodem fiet favore, nec dubito quin servet multos D[ominus].
Antichristus et sui ingentes concipiunt spes lętiores de ruina
anglica, sibique pollicentur etiam maiora de aliis. Sed frustra.
Non enim feret D[ominus] tantam ipsorum arrogantiam contumelias
et id genus eo pervenire et crescere quo ter miseri contendunt.
Percutiat Deus, zelotes/zelotos? suę glorię sęvam illam
Athaliam: quę tam improba evertit et demolita est instauret
Christus. Gallia supra spem ardet et crescit in verbo. Nisi
D[ominus] cor regis immutet, aliaque ratione pergant qui
pręsunt quam hactenus, erit talis persecutio qualis nunquam
audita fuit. Ordine pergunt pii et purius in verbo quam unquam,
plusque cavent et fugiunt omnes abominationes, ita demum ut
quicquid Satanam commovere potest et eos qui Antichristo
adherent fiat. Tantum id deest quod non tam aperte quam optamus
et fieri debet. Precemur ardentissimis precibus D[ominum] ut
clementer et potenter suos tueatur, sed eos potissimum qui
apertissime Christum profitentur, tum prędicando, tum audiendo,
ut nonnulli sunt de quibus arbitror te audivisse: inter quos
sunt duo ex illis quos miser profligavit indignus qui vel eos
intueatur. Aperiat illi D[ominus] oculos. Illi inquam duo servi
Christi, qui ecclesias habent tam frequentes ut pręter Calvinum
superet nemo, imo accedat. Quam debemus eos D[omino] commendare,
et alios qui cum illis laborant et plebem. Siquidem totum quod
illic geritur plenum est admirandi miraculi. Agamus gratis
D[omino] super tam insigni et inaudita gratia, quam confirmet,
adaugeat et perficiat Christus.
^$Sed quo progredior, mi Bullingere optime? mei immemor nimis
abutor tua humanitate. Boni quęso consule. Tardissimus fui,
quia nemo occurrit ad respondendum tuis literis, et nunc te
obtundo supra modum. Sed hęc trade alicui ex tuis, qui ocii
tantum habeat ut legere possit. Et cum te amicum habuerim et
Pellicanum, tu quantum me diligebas ama et adde defuncti in me
affectum, et ego respondere tuę in me haritati adnitar.
^$Vale quam optime. Te servet D[ominus] ministeriumque tuum
benedictione celesti ditet, et tecum adsit tuis synergis, quos
opto non minus tibi sancte coniunctos quam fuit pius ille senex.
Collega te salutat. Pręfectus noster ex animo excepit
salutationem tuo nomine, omniaque fausta tibi optat. Accepi de
vere pio consule Habio quam laboret, non tantum ut istic vere
regnet Christus, verum etiam ubique. D[ominus] multos eiusmodi
det, quem opto salvum.
^$Neocomi 27. Maii 1556.
^$Tuus ex animo Farellus.
<lz>[Adresse ...]:Prestantissimo vereque eximio Christi servo
Heinricho Bullingero quam fidelissimo pastori ecclesię Tigurine
pacis et ędificationis ecclesiarum quam studiosissimo fratri et
symmystę observando.
