<nr>[25006]</nr>
<ae>Johannes Calvin an Bullinger</ae>
<od>Genf, 13. Januar 1555.</od>
Zürich StA, E II 337, 628. / Orig.
Ep.Calv. 2082 (XV, 378f)
S.  Vestrum consilium mihi probatum est. Nam literis ultro
citroque missitandis multum temporis fuisset consumptum, et
multi in re integra fuissent morosiores, quos spero ęquos
et morigeros fore. Itaque libellum typographo statim
excudendum dedi. Cęterum, nisi culpam pręstatis,
invidia
non carebit hęc festinatio. Sed ubi vestra authoritas
intercesserit, mihi nemo erit molestus. Pręsertim apud
fratres Bernenses vos instare necesse est, nisi me sinistris
omnium sermonibus et tandem clamoribus et turbis expositum
vultis. In Rhętis, Sangallensibus et Schaffusinis nihil
negotii vobis fore suspicor. Sulcerum metuo ne retineat
Saxonum gratia. Sunt tamen satis validę rationes quę
ecclesiam illam, nisi prorsus obliviscatur sui, nobis
concilient. Scripsi omnibus eadem forma, cuius nunum ad vos
exemplar mitto, ne quid oriatur zelotypiae, si forte inter
se communicent. Fasciculos singulis ut reddendos cures
supervacuum est rogare. Nihil enim tibi oneris iniungo quod
non ultro postulaveris. Quanquam autem Basiliensibus magis
vicini erant Milhusini, quia tamen mihi ignoti sunt eius
urbis pastores, nec mihi dubium erat quin apud eos plurimum
valeret addita a vobis commendatio, hanc quoque provinciam
tibi relinquere visum est.
Locarnensium fratrum causa merito et te et nos omnes
acerbissimo moerore vulneravit. Primum ipsos a suis patronis
deseri turpe fuit, sed hoc maius flagitium quod evangelii
professores eiusdem fidei socios ad perfidam abnegationem
suo nomine revocari sustinent.  Atqui longe pręstabat
pios
fratres carnificinę decies exponere. Prępostera enim
clementia est, ut vitę hominum parcatur, ludibrio
exponere
sacram dei veritatem. Et adeo non pudet istos sui dedecoris
ut aliorum virtutem prope convitiis frangere conentur.
Utinam brevi audiam, qua decet severitate a vestris repulsos
esse, ut tandem aliquid sentire incipiant. Nimis enim
stupidos esse oportet qui necdum tanto flagitio moventur.
Miseros fratres aliqua saltem consolatione levare cuperem,
ut intelligerent aliquam nobis sui esse curam: nisi quod
ignotus est eorum status propter locorum distantiam, et vos
sedulo his partibus defunctos esse non dubito.
Vale, pręstantissime vir et mihi ex animo colende frater.
Dominus te et collegas regere et tueri pergat, sanctum zelum
vestrum benedicat, ut per vos triumphet de perfidis istis
Pilatis, dum flagellant Christum, ut a cruce eximant,
gravitatem vestram iniuste notant contumacię nomine. Domi
uxorem, generos et filias saluta. Genevę idibus ianuarii
1555.
Ioannes Calvinus tuus.
Eximię pietatis et doctrinę viro d. Henricho
Bullingero,
ecclesię Tigurinę fido pastori, fratri observandissimo
et charissimo symmystę.
