<nr>[34113]</nr>
<ae>Johannes Haller an Bullinger</ae>
<od>Bern, 22. Juli 1564.</od>
Zürich StA, E II 370a, 328. / Orig.
(Aut.)
S. In proximis, quas Birwylam misi, quid usque ad 18. diem huius mensis in causa nostra Sabaudica actum sit, scripsi.
Ea die senatus iterum frequens convenit
una cum diacosiis, et totum illud negotium diligenter perpensum et ventilatum est.
Vicit tandem illa sententia, ut, si dux Sabaudię capita transactionis
Nividunensis recipere velit, nostros quoque eadem recepturos.
Expectatur itaque illius responsum, quod ad 25. diem huius mensis hic dare debet.
Nostri eadem die
respondebunt Cameraci.
  Genevenses interea valde conqueruntur et se prodi illa clamitant, cum tamen in illa etiam ipsis de pace provisum sit.
Sed quia non
omnia pro ipsorum arbitrio et ex illorum praescripto fiunt nec fieri possunt, nos et nostros devovent.
Faxit dominus, ut omnia tandem bonum finem sortiantur!
Rex Lugduno discessit propter luem illic grassantem.
Ferunt eum in Delphinatu nunc agere non procul a Valentia in loco, quem vocant Cremeau.
Aiunt etiam
Navarrę reginam ab aula discessisse et fideles principes omnes.
Vanus, ut audio, fuit rumor ille de occupata civitate Abawylensi ab amiraldo.
Lugduni post
abitum regis evangelium publice iterum docetur, et ecclesiae restituuntur.
De militibus illis Germanis, qui in Italiam profecti sunt, nihildum audimus, quo
tendant; si tu quid de his certi habes, nobis significa.
      In Holandia et Inferiori Germania audimus graves oriri tumultus et rem non procul abesse a
seditione et intestino bello.
De his tamen vos puto habere certiora.
Pestis in agro nostro infra Solodorum grassari quoque incipit.
Audimus Sultzerum Basileae ea etiam laborare, necdum nobis constat, quomodo habeat.
Praeterita hac nocte apud nos apoplexia obiit d.
Petrus Cyro, vetus urbis nostrae archigrammataeus, vir doctus ut integer.
Alias quod nunc scribam non habeo,
nisi quod te domino commendo; is te diu nobis et ecclesię servet incolumem.
Salutant te amici et fratres omnes, consules ambo, Mülinen, Diesbach, Grafenriet, socer, Zehenderi etc.
mater denique et uxor mea.
Saluta tuos omnes nostro
nomine.
Bernae  22. iulii 1564.
I[ohannes] Hallerus tuus.
Clarissimo viro d.
Heinrycho Bullingero, domino et compatri summa mihi semper observantia colendo.
Tiguri.
