<nr>[24016]</nr>
<ae>Georg Frölich an Bullinger</ae>
<od>Lauingen, 16. Januar 1554</od>
Zürich StA, E II 346, 287. / Orig.(Aut.)
S. D.  Ionas meus scabie obductus et urinę detentione
pressus ęger domum rediit. Ego illum ut degenerem et plane
deploratum excepi; quid cum eo tandem acturus sim, nondum
scio. Sumptus, quos Tiguri tam utiles quam inutiles fecit
brevi, aut ipse aut per certum quempiam hominem solvam, oro,
ut creditores moram parvulam admittant; nunc defuit
tabellarius, cui pecunię fidendę fuerint. Tibi vero
atque genero, viro optimo, gratias habeo plurimas pro
correptione circa filium, licet frustra, facta. Dominus enim
illius malitia plus me quam ipsum flagellat, cuius gratiam
mecum enixe implorabis, ut eum in viam reducat. Amen. Ante
Ionae adventum scripsisti ad me; sed literę tandem longe
post ad me pervenerunt. Cupiebas inter cętera, ut
negotium
vertendi sermones tuos de sacramentis in Decadibus tuis
susciperem, id quod, etsi sim occupatissimus, lubens
facerem. Verum quia magistratus Augustanus meam mihi
suppellectilem librorum cum tuis aliorumque nostrę
aetatis
virorum doctissimorum epistolis vi retinet nec sermones tui
in manibus meis sint, morem gerere impedior, siquidem mihi
cum Augustanis ratione conditionis et pacti pristini
vehemens nunc expostulatio et decertatio est. Adeo porro
inique mecum egerunt, ut et salarium constitutum et
promeritum numerare renuant; propterea coactus fui principis
nostri Ottonis Henrichi opem implorare. Magistros per
internuntios me in urbem revocat promittens honorificam
functionem et mercedem bonam; verum cum ego sat sciam id ab
ipsis callide et impie fieri, malo mihi ipsi meisque
frugaliter vivere quam cum aliis rempublicam male
administrare.
Res imperii peius nunquam ab initio usque sui ortus habuere
ac nunc; pars hęret a Cęsare, pars a rege Ferdinando,
pars a Gallo, pars ex se ipsa pendet. Percutiuntur fędera
contra fędera inter ordines tam ratione religionis quam
morum adeo dispares, ut citius ignem cum aqua quam illos
invicem coire crędas. Mala igitur Germaniae tantum abest
ut decrescant, ut mihi impossibile videatur sic rem posse
diutius subsistere. Salutem ex me dicito toti pietatis
coronę. Vale. Celeriter            ex Lauginga  16.
ianuarii 1554.
Tuus Georgius Laetus a Lömnitz, principis
Palatini a consiliis.
Dem fromen unnd hochgelerten herren Hennrichen Bullinger,
vorgeer<f1>Antistes.<fe> der kilchn tzu Zurch etc., minem insonders lieben
herrn unnd frunnde, ze handen.
