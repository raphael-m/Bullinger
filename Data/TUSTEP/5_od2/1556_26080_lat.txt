<nr>[26080]</nr>
<ae>Johannes Calvin an Bullinger</ae>
<od>Genf, 22. April 1556</od>
<vo>Autograph: Genf 107a, 134.(Siegel...)</vo>
<dr>Ep. Calv. 2436 (XVI, 116f)<dr>
<re>Â </re>
<tx>S. Redditae mihi sunt, venerande frater, tuae suavissimae
literae, et simul Westphali refutatio, de qua tibi gratias ago
duplici nomine, et ob laborem publice omnibus piis impensum, et
quia me hoc amoris testimonio dignatus sis. De foedere nihil
scribo, quia dubii pendemus: sed es nuncio eventum intelliges.
Utinam eiusmodi sit, qui communem nobis laetitiam afferat. Si
repudient vicini quod nunc demum offertur, non iam morositatem
suam, non fastidium, non contemptum nostri, sed implacabile
odium prodent.
^$Tantam in Austria et Bavaria boni seminis copiam, quamvis ad
tempus suffocata maneat, Dominus exstingui non sinet. Praesagiis
interim ostendit, se indomitam mundi contumaciam velle subigere.
Si a nobis incipiat digni sumus in quos severe animadvertat. Sed
rogandus erit, ut pro paterna clementia nobis ignoscat. Dominus
Ioannes a Lasco sibi conventum aliquem promittit, de quo nihil
spero, non modo quia satagendi fervor saepe mentes obcaecat, sed
quia Vergerius, homo futilis, ut video, praecipuus est actionis
autor. Si quid tamen erit, simul ac tibi erit denunciatum, nihil
dubito paratum fore. Hoc semper erit nobis praestandum, ne
colloquia respuendo lucem videamur fugere. Quia nunc ad
lectionem me hora vocat, finem huic epistolae faciam. Vale
igitur, eximie vir et frater mihi plurimum semper colende.
Salutabis diligenter symmystas. Doluit, ut par erat, vestrum
collegium morte sancti viri Pellicani fuisse imminutum. Dominus
nos ad se feliciter colligat. Te interea familiamque et reliquos
omnes tueatur et gubernet perpetuo.
^$Genevae 22. Aprilis 1556.
^$Ioannes Calvinus tuus.
<lz>[Adresse ...]: Ornatissimo viro D. Henricho Bullingero,
ecclesiae Tigurinae fido pastori, fratri et symmystae
colendissimo
