<nr>[19070]</nr>
<ae>Franciscus Dryander (Francisco de Enzinas) an Bullinger</ae>
<od>Cambridge, 25. März 1549</od>
<vo>Autograph: Zürich StA, E II 369, 75</vo>
<dr>Zur. lett. III, S. 348ff. / Ep. Tig. III, S. 230f.</dr>
<re> </re>
<tx>
S.D. Paulo ante, quam Argentinam relinquerem, significavi tibi de meo instituto
et profectione. Interea non scripsi, quoniam non habui commoditatem mittendi
literas et maximam partem temporis consumpsi peregrinando, quae res fuit mihi
sane permolesta, donec tandem post longam iactationem fixi sedes in hac
universitate, ubi professionem habeo Graecarum literarum, in qua conor praestare
mediocrem diligentiam et fidem. Cum igitur haberem aliquam respirationem et
commoditas mihi daretur mittendi literas per eos, qui ad mercatum
Francofordiensem proficiscuntur, volui ad te scribere, ut veterem amicitiam
nostram renovarem et tibi argumentum rescribendi praeberem. Sum quidem a vobis
corpore seiunctus magno locorum intervallo, sed animo, studiis et religionis
sententia sum profecto coniunctissimus.
Nam ut praetermittam religionis doctrinam, in qua excellitis, laudem
integritatis et fidei semper vobis tribui et, ubiubi sum, non desino praedicare
et eas virtutes in multis aliis gentibus requiro. Arbitror autem non sine certo
numinis consilio nos in istum angulum esse reiectos, ut ad temporis aliquod
spacium tuti maneremus ab insidiis, quas nobis tendebant tyranni, etiam cum
essemus Basileae. Sed in manu dei sumus, qui potest ubicunque servare suos,
nosque illi hanc obedientiam debemus praestare, ut perpetuo simus parati ad hinc
emigrandum, quoties a duce nostro fuerimus evocati. De statu autem publico
istius regni sic habe: finita esse publica commitia, in quibus communi ordinum
decreto audio esse condemnatum atque etiam capite truncatum praefectum maris,
domini protectoris fratrem, qui multis modis deprehensus dicitur in crimine
diminutae maiestatis. In negotio religionis audio quoque factam esse
reformationem laudabilem, quae nondum venit in lucem, sed propediem dicitur
ventura. In pervulgatis hominum sermonibus circumfertur abrogatam esse missam et
concessum usum coniugii sacerdotibus. Quae duo capita arbitror esse praecipua in
tota reformatione, quae non hoc agit, ut opinor, ut informet integrum corpus
doctrinae christianae ac de singulis articulis certam et firmam sententiam sine
ambiguitate explicet, sed in hoc tota versatur, ut ministerium templorum recte
instituatur.
Audio fuisse habitam inter episcopos magnam disceptationem de
trans[s]ubstantiatione, quae omnia tanquam Eleusinia sacra in abdito acta sunt,
quoniam erat nephas haec tanta mysteria communicare prophanis hominibus. Puto
autem non reprehendendo consilio ab eis aliqua esse puerilia relicta, ne
offendatur populus nimia novitate, quae tamen ipsa frivola paulo post emendari
poterunt. Sed nihil certi pronuncio, donec res mihi omnino constet. Cum primum
aeditus fuerit in lucem libellus, si Latinus erit, mittam ad te, sin aliter,
scribam de singulis articulis certiora. Haec poteris significare domino Hoppero,
ad quem scribam modo, si tempus permittet; cuperem autem eum prastare officium
patriae debitum graviter in hoc tempore laboranti inopia bonorum concionatorum,
et in vocatione omnium maxima opem ferre ecclesiis hominis est non solum ingenii
praestantis, sed heroici quoque pectoris, quod puto eum facere posse cum
dignitate.
Salutem meis verbis dices domino Pellicano et reliquis fratribus, quorum
precibus cupio deo commendari totum vitae meae cursum. Bene vale.
^$Cantabrigiae 25. Martii 1549.
</tx>
<un>Tuus ex animo Franciscus Dryander.</tx>
<lz>[Adresse:] Clarissimo viro domino Henricho Bullingero, verbi dei ministro
fidelissimo. Tiguri.
