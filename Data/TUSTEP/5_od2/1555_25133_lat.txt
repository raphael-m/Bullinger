<nr>[25133]</nr>
<ae>Dietrich Bitter an Bullinger</ae>
<od>Köln,  31. August 1555.</od>
Zürich StA, E II  361, 112. / Orig.(Aut.)

Gratia et pax a domino. Literas tuas, ornatissime et mihi
semper colendissime amice et frater, a venerabili et
illustri mea domina traditas qua hilaritate aceptaverim, vix
credideris. In quibus principio recte divinasti, quod
dominam meam Spiram usque deduxerim. Verum quod ob suborta
quedam improvisa negotia cogebar illinc recta rursum
descendere. Si id prescivissem, in comitando me paulo
prestitissem difficiliorem; nam speraveram me illam
deducturum usque Engen in Hegaw, a qua deinde constitutum
erat invisendi te veterem meum syncerissimum amicum, et quia
tunc ut nunc etiam nundine autumnales Franckfordienses
instabant, cum bibliopolis vestris Franckfordiam et illuc
redeundi Coloniam. Quod autem me immerentem apud eandem
dominam tantopere commendaveris, habeo immortales gratias;
ipsa enim literas ad se datas pellegendas prebuit et ita,
qua possint tuto literę ad te hinc transferri,
communicavit. Peto igitur, ut tuis pollicitis in scribendo
ad me literis frequentioribus prestetur fides; ego viceversa
idem facere sedulo conabor. Item ut tui laboris aliquid, in
quo oblecter (quia presentia negatur) habeam, nam clanculum
habere, quis prohibebit? Adhuc enim habeo quedam tuorum
opusculorum olim dono mihi transmissorum eaque, dum vixero,
venerabor. Ex quibus, que in Acta apostolica conscripseris,
postquam ornate ligata fuerant, suffurata esse adhuc hodie
dolet. Mihi credas, optime frater, tuum nomen apud nostrates
non omnino incelebre; nam delectantur mirum in modum
nonnulli studiosorum et doctiorum quoque tuis monumentis,
tametsi theologastris quibusdam anxie  reluctantibus, quos
hic non minus quam apud vestrates Quinquepagicos habes
hostes. Ego etiam minime ęstimationis homo dudum conieci
me in non exiguum discrimen tempore nuperrime defuncti
reverendissimi episcopi Coloniensis eo, quod protestantium
hic contra capitulum et clerum Coloniensem publicis egerim
notarium exequens intrepide publicationes mandatorum,
appellatoriorum etc. ad instantiam protestantium
impetratorum in personas capitulares et in valvis palam
multorum mihi concilians indignationem. Sed deo protegente
adhuc incolumis evasi  malevolis, quamvis multa mala et
noxia minitantur, quia etiam me absente domina mea illustri
et interim turbare frustra conati sunt. Quid vero in ipsam
dominam moliti sint, de eo tibi palam constare non ambigo.
Quod herum seu avunculum meum Lysium tantopere apud
illustrem dominam predicaveris, mirum quam illi rem gratam
feceris; domina enim mea pluribus inter convivandum
presentibus hoc illi retulit. Idem adhuc est superstes et
incolumis. Si vacaverit, velim, ut illum familiariter tuis
scriptis vel leviter salutes etc. Nam illud procul dubio
iactanter pluribus ostendet, quod benevolentie olim in te
collate non immemor eum tam procul scriptis inviseris. Est
enim me iudice vir omni veneratione dignus, etiamsi mihi non
consanguineus, tametsi nonnullis abusibus dediticior, non
tamen usque adeo ut quondam. Ego illi antea duplici nomine
invisus, cum ob ductam uxorem, tum ob id, quod suis placitis
non ubivis assentiri potuerim.
Novarum vero rerum nunc apud nos pene nihil est, nisi quod
et Colonia quosdam preclaros cives habet, qui in votis
habent, ut studia cum pietate debitis honoribus excolantur,
qui ob id ultroneis carceribus sese dediderunt, cum alioqui
iure nostrorum civium tuto civitatem exire potuissent;
quorum unius opusculum, quod ei hanc turbam concitavit, his
scriptis apposui. Mearum rerum si insuper brevibus certior
esse cupis, vetus illud meum iugum ludi Ursulani nondum
excussi vivens mea, ut datur, sorte contentus, donec optimus
maxima me sempiterna quiete beet. Secundam ante septennium
instigante domina mea duxi uxorem, que me domino benedicente
tribus donavit filiis et duabus filiabus; filie adhuc
superstites cum uno filiorum iam agente quintum annum. Hunc
Lysius e sacro fonte levavit, estque illi nomen inditum
Theoderichus. Ex priori matrimonio habeo adhuc unicam
filiam, filiis quatuor in domino in ipsa tenera etate
defunctis. Eadem filia cuidam prediviti invitis amicis et me
suo ipsius malo nupsit; est enim is non modo scortator et
lusor, sed etiam eximius heluo et bonorum suorum
dilapidator. Intra pauculos annos plus mille ducatos
inutiliter consumpsit; petimus illi a domino saniorem
mentem. Illustris mea domina, quam  merito ob benefitia in
me collata semper amplector et colo, iussit, ut suo nomine
tibi pacem et omne bonum imprecarer, mire predicans tuam
humanitatem et benevolentiam sibi exhibitas. Quodsi frater
tuus d. Ioannes adhuc vixerit, iubeas illum me intuitu
plurimum valere; similiter et Rodolphum Gvalterum, qui per
te me salutavit; quis tam hic sit, excidit, si non is est,
quem olim discedens grammaticis rudimentis imbuendum
commisisti. His paucis in Christo valebis. Scriptum Colonie
ultima augusti anno nostri salutis 1555.

Tue celsitudinis fautor Theodorichus Bitter
Guipperfordianus, ludi ursulani moderator.

Optimo simul ac eruditissimo viro domino Henricho Bullinger,
apud Tiguros ecclesiasti fidelissimo meoque amico
integerrimo.

