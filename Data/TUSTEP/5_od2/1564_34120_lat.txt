<nr>[34120]</nr>
<ae>Johannes Ostrorog an Bullinger</ae>
<od>Genf, 30. Juli 1564.</od>
ZÃ¼rich StA, E II 377, 2407.
Wotschke, S. 224f.
Orig.
(Aut.)
Cum acciperem litteras ex patria ad me missas, vir reverende, reperi etiam litteras fraterna manu signatas tuoque nomini inscriptas.
Nolui itaque committere,
quin meas fraternis adiungerem teque nostri amantissimum de praesenti rerum mearum statu certiorem redderem.
Qui quidem satis est iniquus externo et domestico
hoste nos torquente.
Intus in civitate pestilentiae metus, foris hostis rabiosus et nihil non consiliorum in huius urbis perniciem depromens.
Tu igitur, vir
clarissime, precibus tuis et mihi et fratribus nostris non desis, quod te facere iam pridem confido.
Plura ad te, vir clarissime, non possum, cum in tam
perturbato rerum mearum statu nihil possim oculis tuis iudicioque dignum mittere.
Vale etiam atque etiam in domino meque tui observantissimum paterna benevolentia complectaris.
Datae Geneva  30. iulii 1564.
Tui colendissimus Johannes ab Ostrorog.
Reverendo viro pietate et doctrina singulari praedito d.
Heinricho Bullingero, ecclesiae Tigurinae pastori vigilantissimo, patri in Christo singulari
observantia colendo.
