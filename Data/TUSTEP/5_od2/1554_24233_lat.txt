<nr>[24233]</nr>
<ae>Franz Hotman an Bullinger</ae>
<od>Genf, 12. November 1554.</od>
Zürich StA, E II 356, 118.
Franciscus Hotmanus S.
Recte mones me de Iulio, quare magnam tibi pro istoc in me
beneficio habeo gratiam. Opinor alia effugisse, quę tamen
adhuc neque quisquam admonuit neque ego observavi. Dominus
libellum nostrum habet in manibus, reprehensorum libidini,
si volet, obiiciet; scripsi tamen eum ego animo ecclesiam
iuvandi et . . . . .
. . .  eram Molinęi nostri causam defendendi. Si mihi
tales dominus castigatores daret multos, qualem te, mi
pater, sum nactus, id mihi et honori permagno esset et
voluptati. Verum si Ruffus respondeat aut alius aliquis
mercenarius patronus Romanę tyrannidis, vereor, ut multa
neque inscite neque perperam dicta turpissime calumnientur.
Adhuc tamen de Ruffo verbum nullum, nisi quod illum aiunt in
multorum odium apud nostrates incurrisse, pręsertim in
eorum, qui suas calumnias ex libello nostro didicerunt.
Do[minum] Molinęum vehementer miror tam celeriter
Tubingeam deserere. Eodem, quo tuas literas accepi die,
epistolam quoque ab eo mihi dominus Calvinus misit, in qua
se ferre non posse dicebat Tubingensium ubiquitatem, quod
verbum nunquam antea fando mihi auditum erat. Dominus istas
monstrosas opiniones hominum extinguat, quae dissidiorum in
ecclesia dei sementem faciunt sane perniciosam. Scripsi
eidem Molinęo, et quod spero tibi non molestum fore, si
humanitate tua libere usus ero, meas ad te literas misi, ut,
si facultas sit, eas alicui tuto committas; nam neque hic
copia est ullorum, neque, quorsum mittendę sint
literę,
certo scio. Bene vale, mi pater et domine colendissime.
Dominus Iesus tibi spiritum suum sanctum quotidie magis ac
magis adaugeat et ecclesię suę incolumem quam
diutissime conservet. Genevę pridie idus novembris.
Clarissimo viro domino Heinricho Bullingero, ministro
ecclesię Tigurinensis, parenti meo observando.
                                             Tiguri.
