<nr>[42036]</nr>
<ae>Bullinger an Hans Rudolf Bullinger.</ae>
<od>Zürich, 14. März 1572.</od>
Zürich ZB, Ms F 37, 250. / Orig. (Aut.)
Gott mitt uns, fürgeliepter sun, es nimpt mich wunder, das
du mir so lang nüt
embotten noch geschriben, ouch uff den brieff, die schuld
zuͦ Nuͤrenberg und
Baltassarn belangend, nüt geantwortet hast. Was ich gewüsser
nüwer zytung hab uß
Franckrych, ab der Pfaltz, uß dem Niderland und von Chur,
hab ich dem Heinrychen
gäben, die abzuͦschriben; hoff, er habs gethan; dann ich
diser tagen so muͤd
worden bin mitt brieffschriben uff Franckfurt, das ich kum
ouch disen brieff
schrib an dich, und bedarff dines diensts, das du mir diß
packetly gen
Schaffhusen fertigist an den jungen j. Ber. [Ben.?] Stocker [Stokar, Stockar] und
darzuͦ thuͤgist minen
gruͦß und ein kleins luͤgli, embietest imm, du habists
in dinem huß wol 3
wuchen gehept und vergässen imm zuͦ schicken; jetzt
schickists imm mitt
anbietung diner diensten und miner. Dann der guͦt jung man
hat mir diser tagen
zuͦ geschriben und fast gedanckt umb mine buͤchli; die
habe imm sin schwester
f[row] Ursula von Chamm geschickt, die ich iren gäben, imm
zuͦ schicken,
und ist mir aber nitt zuͦ wüssen, das ich iren üzüd gäben;
hallt es darfuͤr,
es sye ein hofflich höuschen. Da ich nun ouch nitt gern
wöllte, das ers darfür
hätte, so ich andere von Schaffhusen geeret, sinen hätte
vergässen hätte. Dorumb
kumm mir du zuͦ hilff mit einem hofflichen lügli, das
nieman nüt schadet, und laß mich wüssen, wie es gangen sye.
Umb uns stadt es zimlich wol; alein hab ich immerdar groß
nodt amm harn und dann
fuͤr und fuͤr vil und übel zyt; gott gäbe gnad. Gruͤß
uns Susana und
kinder; das bäß Annli Wirt hat ein meitili geboren und stadt
wol umb es. Felix
ist widerumb uff Straßburg gen wandlen, fart mit
Froschowern.
Datum frytags 14. martij by guͦttem wätter. Gott sye
gelopt, anno 1572. Alles volck gruͤst üch.
Bullinger.
Minem lieben sun Hansen Rodolffen Bullingern, pfarreren
zuͦ Berg.
