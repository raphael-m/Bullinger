<nr>[26113]</nr>
<ae>Bullinger an Pankraz von Freyberg</ae>
<od>Zürich, 28. Mai 1556</od>
<vo>Autograph: Zürich StA, E II 338, 1536-39.(GleichzeitigKopie)(Siegel...)</vo>
<dr> <dr>
<re> </re>
<tx>Min willig dienst und alles guͦts bevoran, edler,
eerenvester, insonders günstiger herr. Min lieber herr und
mittbruͦder h. Rudolff Funk hatt mich diser tagen uß uwer
eerenvest schriben bericht, wie die mines radts begäre, ob
etlich canonicat zu Passauw, Saltzburg etc. uwer eerenvest sonen
Alexandro und Vespasiano zuͦgestellt wurdint, uwer erenvest
dieselben anemen moŁge. Diewil ich nun U. E. in disem und allem
dem, das mir müglich ist, zuͦ dienen geneigt bin, langt an U. E.
min früntlich bitt, minen radt der gstallt anzuͦnemen, wie er
beschicht, gar einfalter, getrüwer, christenlicher meinung. So
ich U. E. radten sol nach der wellt, ist es gniesslich, das die
duͦmherrenpfruͦnden angenomen werdint. Dann U. E. son one arbeit
und besonderen kosten zuͦ der grosten herlikeit und rychtag,
auch hinder den anmuͦtigosten wollust des fleischs komen mogent,
wiewol mithinzuͦ alle vernunfftigen und ernsthafften lüt, die
glichwol dem evangelio nach zur zit nütt anhengig sind, nitt vil
uff solchen duͦmherren halten, alls die sy gemeinlich
gotsjunkheren heissent, und ob sy glichwol usserlich inen vil
eeren bewisent mitt neigen, hochen titlen und vil kramantzens,
verachtend doch, ja hassent sy solche personen im hertzen
dermassen, das, wo inen anloß wirt, sy den bosen groll ires
hertzens ußstossent. Desshalben, was sy reverentz den
geistlichen genampten anthuͦnd, eintweders uß forcht oder
hoffnung eins besseren geniesses thuͦnd, eintweders uß forcht
oder hoffnung eins besseren geniesses thuͦnd. Sol ich aber üwer
E. radten nach gott und eewiger warheit, eer und selikeit, sag
ich einfallt, das U. E. sich keinswägs von jemands uberal solle
bereden lassen, das sy ire geliepte kinder in den gfaren stand
versteke; dann die alten stifftungen sind anfangs beschechen zuͦ
guͦt und uffenthalt der christenlichen kylchen, namlich das uß
den vergabeten guͤtern allezit christenliche und gleerte, auch
gotsforchtige guͦgs wandels menner zuͦ dieneren und leereren der
kylchen, darzuͦ der kylchen arme dürfftige erhalten wurdint etc.
Sölicher bruch aber der stifftguͤteren wirt diser zit für
kätzerisch gar nach von denen gehalten, die vil mer nach irem
muͦtwillen dann nach der warheit ire sachen fürtrukent. Und so
U. E. soŁn allß gelert werind, das sy das wort gottes rin
predigen oder die helgen biblischen gschrifft in der kylch zuͦ
Passauw oder Saltzburg oder Aychstett etc. ußlegen und vorläsen
mochtent, und also der kylchenguͤtern rächtmessig gnoß werint,
wurdent sy von den capitlen derselben enden keinswegs angenomen
und nach vil minder alls arme der kylchen betrachtet. Es wurde
auch E. E. das letst under solchem schin selbs weder begären
noch beschechen lassen. Darumb, wenn sy gegenwirtiger zit von
den gedachten domstifften wurdent angenomen, wurdent sy gar uff
papstische wis uffgenomen, entweders das sy nach der ordnung der
romischen kylchen ire horas canonicas soltent läsen und für
lebendige und todte bätten, oder alls arme dürfftige edellüt da
soltend uffenthalten werden. Aber dises letste stuk ist ein
furwelben deren, die under einem zitlichen schin die
kylchenguͤter in iren gwalt bringen wellent. Ich weiss auch nitt
ob der anzug mitt gemeinem, rechten verstand der kylchenguͤteren
bestan kan, es syge dann sach, das besondere stifftungen, fry
wältlich fur den adel gemacht sygint. Sollend sy aber verdienen
ire canonicat, das sy ire horas singint und für läbendige unnd
todte im fägfür bittind, weißt nunmer U. E. gruntlich wol, das
solichs in vil wäg dem helgen evangelio Christi Jesu zuͦwider
ist. Wir läsend vilmer in dem evangelio Matthęi, das der herr
gsprochen hatt: "Ir glichsner, es hatt wol von uch Jsaias
gwyssagt und gsprochen: diß volk nachet sich zuͦ mir mitt sinem
mund und eeret mich mitt sinen läffzen; aber ir herz ist feer
von ir. Aber vergeblich dienent sy mir, diewil sy leerend
leeren, die menschen gebott sind," Matth. 15. cap. Und widerumb
Matthei am 23. cap. spricht der herr: "Wee üch gschrifftglerten
und phariseeren, ir glichßner, die ir der witwen hüser fressend
und wendent für lange gebett; darumb werdent ir dister schwerer
verdamnuß empfahen." Derhalben U. E. wol verstan kont, das sy
ire geliepte kinder in sollche gstifft nitt one verletzung
gottes und iren selbs, auch iren kinden sälikeit verstossen kan.
^$Ich gschwig hie, das sy mitt glüpten und eiden mitt der zit
verbunden werdent zuͦ vil ungotlichen dingen, das sy auch
hernach, wenn sy zuͦ irem alter komend von wägen der angenomnen
canonicaten zuͦ der helgen ee nitt mer komen mogend, hiemitt
aber zuͦ schantlicher huͤry getrungen werdent, von welcher der
hl. Paulus schribende sagt, das kein huͤrer werde komen in das
himelrych. Ich geschwig hie des ellends mitt den uneelichen
knden, deren zum teil U. E. großvatter gnempt wurde etc. Wenn
dann U. E. geliebte sone von einer sind in die ander durch das
grecht gricht gottes gesturzt (davor gott syge) solltent werden,
ist wol ze sorgen, sy wurdint U. E. irem herren vatter und allen
denen, die inen zuͦ disem unseligen stand geholffen, wenig dank
sagen. Darzuͦ ist die groß und gfaare sorg darbi, das nach dem
U. E. ir eigen fleisch und bluͦt zuͦ der abgottery (dann mitt
gotlichem wort mag kuntpar gmacht werden, das uff den gstifften
gott widerwertige abgottery vilfaltig geuͤpt wirt) verpflicht
hette, das der geist des widerwillens wider das h. evangelium in
U. E. komen mochte und U. E. trungen, den schnöden, abgottischen
pfaffenstand zuͦ vertadigen. Und diewyl die hochen dumpfaffen
diser wellt kinder, gschwind und listig sind, ist glaublich, das
sy U. E. solche canonicaten antragint, das U. E. dester minder
wider die pfaffen und ire mißbruch reden könne, alls die ire
eignen kinder zuͦ inen verpflicht und in disen ellenden orden
begäben hatt. Welich alles und derenglichen vil me U. E. baß
ermessen dann ich beschriben kan.
^$So man dann auch besicht die wältlichen und geistlichen rächt,
befindt es sich, an etlichen ordten, das auch dieselben U. E.
nütt radtent, U. E. sone uff die gstifft zuͦ verstellen. Dann in
Novellis Constitut. 3 ordnet der keiser Iustinianus, das der
patriarch und priester gotts zuͦ Constantinopel gefflißen
insächen tuͤgint, das das inkomen der kylchen nütt uß fürbitt
und durch gunst der menschen verlichen, auch denen nütt geben
werde, die sunst zuͦ läben habent, und das sy alles zuͦ
gotseligen gebrüchen verordnint etc. In den geistlichen rächten
aber stat ein canon, genomen uß dem h. Hieronymus ad Damasum, 1
quest. 2. clericos: Man sol die cleriken uß der kylchen guͦt
behalten; welche aber von in selbs zuͦ läben habend und aber
das, das der armen ist, annemind und niessent, begand sy warlich
damitt ein gottsraub, und durch den mißbruch solcher guͤteren
ässend und trinkent sy inen selbs das gericht" etc.
^$Das aber so vil und hoche personen wider dise gotliche,
wälltliche und geistliche rächte das kylchenguͦt besitzend und
so jemerlich mißbruchent, macht ir sach nüt dest besser, auch sy
selbs an seel und lyb nit dester glukhafftiger, ja ouch die
Turggen nüt dest schwecher. Gott welle sich unser erbarmen und
den hochen personen solche gemuͤter verlihen, die dem h.
evangelio Jesu Christi rächt glaubint und ir mißbrüch hinlegint
und ußruerint, damitt gotts zorn über unser sünd und besonders
über den grossen gottsraub abgestellt und sin gnad erlangt
werde. So dann jetzund auch durch gotts gnad und erlüchtung vil
fromer, heiliger und glerter lüten ouch by üch in Bayern uff ein
evangelische reformation tringent und U. E. ir geliepte sön in
die mißbrüch und abgottery, darwider menklich schrygt,
verstossen solte, mag U. E. ermessen, wie schwerlich sy sich vor
gott versünden und by allen eeren, gotsforchtigen lüten
verkleineren wurde. Welche vor der zit der erkantnuß der warheit
mit unwissenheit in den unradt geradten sind und iren mangel
bekennend, habent etwas entschuldigung vor der wellt und sind
würdig, das sy in der reformation wol und früntlich betrachtet
werdint. Welche sich aber in so klarem liecht sich verstekent in
dise finsternuß, habent wenig entschuldigung weder vor gott nach
vor den menschen. Gott der allmechtig, rych und barmhertzig,
läpt noch und gipt uns richlich, was wir bedorffen, der wirt U.
E. begnaden, das sy ire geliepte son und kinder one und usser
solchen mittlen mitt eeren wol und glucklich ufferziechen mögen
wirt. Der welle iren hierinn und in allem andern anligen
vätterlich verlichen, amen.
^$Warinn ich U. E. gedienen kan, bin ich willig, befilch mich
alle zit U. E. früntlicher gunst und liebe. Gott erhalte U. E.
alle zit in sinen gnaden.
^$Datum Zurych deß 28. tags may anno 1556.
^$U. E. guͦtwilliger alle zit Heinrich Bullinger, diener etc.
<lz>[Adresse ...]: (f. 1535a unten) Dem edlen, eerenvesten
herren Pangratzen von Freyberg etc., bayerischem hoffmarschalch,
sinem günstigen herren.
