<nr>[24160]</nr>
<ae>Charles du Moulin an Bullinger</ae>
<od>Tübingen, 31. Juli 1554.</od>
Zürich ZB, Ms F 62, 366. / Orig.(Aut.)
Salve, pater in Christo venerande. Idem certamen pro familia
ex illa Aegypto eruenda sum ingressus, in quo eram, annus
est, et literas ante 15 dies Casellas ad hunc finem misi, ut
serio et cautius agatur, ut ante 3 menses landgravius suis
literis mihi promisit. Hodie recepi literas domini Ioannis
Sleidani ex Argentina, quibus ait Helvetios in eo plurimum
mihi commodare posse pro sua ad regem authoritate et gratia.
Hoc equidem ante 20.mensis tentare coeperam Bernam adiens;
sed audivi tum illos offensos regi Gallo. Quare alia coepi
consilia, quae hactenus non processerunt. Ea sola causa fuit
Argentinae (qua receptus fueram) relinquende, quod non
profuit. Nihil apud dominos Helvetios tentare vellem, nisi
prius ex tuo consilio, si ita tibi videretur. Multae etiam
aliae graves causae accederunt. Hinc etiam magis sum inter
infestas ar es quam in ecclesia; nolo enim communicare, tum
ne consensiam schismati, tum ne sanctas vestras ecclesias
(quibus communicavi et quo cum semper spiritu maneo)
aliquatenus reprobem. Consensi communicare, si relinquatur
ubiquitatis error et vestrae ecclesiae sanctae agnoscantur
remoto schismate, et non alias, ut etiam ipsi duci scripsi
manu propria. Tamen, si vellem desistere a papatu
oppugnando, etiamsi nunquam templum accederem, quasi nullius
religionis essent, facile agerem. Non tamen insulto papatui,
nisi quando hoc meum officium exigit, ut quando in senatu
scholae proponuntur papisticae vel quando volunt promovere
doctores et magistros authoritate apostolica. Tum palam
insurgo, ut feci 9. maii et 24. huius mensis. Bis contra me
protestati sunt de omni damno universitatis, nec tamen
desisto, ut etiam scripsi principi, qui nihil respondit nec
me impedit, sed nec assistit. Volebam nuper conducere
habitationem; sed mihi denegatum est ratione expressa, quod
impugno papatum. Pluries etiam ante 5 et 4 menses scripsit
princeps, ut mihi locaretur domus propria, nec defuerunt;
sed semper invenerunt causificationes, ut me excluderent,
nec paritum principi. Qua de re saepius etiam acerbe questus
sum literis meis ad aulam et nihil promovi. Tandem calendis
huius mensis respondit princeps se non posse mihi providere
de domo propria etiam a me conducenda. Est quidem inopia,
sed non tanta quoad me primarium professorem iuris, nisi
timerent alii, ne scholares et multos traherem in sententiam
meam contra schisma, alii ne papatus magis opprimeretur, nec
male coniiciunt.
In tot mala incidi, dum laboro ad familiae ereptionem; alias
masissem Argentinae vel Marpurgi. Ante tres menses scripsi
uxori, ut, si fors emergat, Rhenum ne transeat; tum enim
sumptibus meis esse Genevae vel Neocomi quam hic cum magnis
stipendiis. Rogo per Christum, ut, si consilio tuo monere
possis, ne omittas. Ille Ioannes Tufanus praeceptor collegii
Narbonae Parisiis (de quo tibi pro puero patricio
scripseram) iam a pascha liquit Parisios. Uxor mea filium
meum posuit in collegio Haricuriae, ubi pulcherrimus aer.
Sed loco Tufani successit dominus Ribosus paedagogus
filiorum domini Ramboulleti, nobilis nobis faventis maxime,
vel Mercerius Hebraice doctus, ambo Narbonenses et pii, ut
mihi narravit unus mathematicus, qui nupe[r] e Parisiis huc
venit. Vale. Gratia et pax domini tibi semper adsit; tuis et
ecclesiae tuae precibus me et negocium illud pium et mihi
arduum commendo. Salutari desidero dominum Bibliandrum,
cuius Esdra valde delector, venerandum dominum Pellicanum,
d. Zvinglium, generum tuum dominum Lavaterum et alios.
Tubingę ultima iullii 1554.
Tuus et observantissimus Carolus Molinaeus manu propria,
quia nemini de predictis hic fidere ausus sum.
Vereor, ne schismatici rumorem sinistrum de me iam
sparserint ad principes, ad quos nuper pro familiae
liberatione scripsi.
Francofordiae Ioannes Murellus Hispanus, quondam antiquus
Sorbonicus mihi apprime notus, qui ante decem annos
Sorbonicam (me impugnante) egre defendebat, postea
conversus, deinde Anglia pulsus, a 18. aprilis Gallice
concionatur.
Si reddat mihi dominus filios, docebo eos non solum
iurisprudentiam excellentissime, sed etiam apertissima media
impugnandi et papatus et dicti schismatis; ut auditoribus
idem praestarem, veneram academiam; sed dum domus negatur,
maiori parte frustror; plus enim docerem domestic.......
(quum aliud non agam).
Typographos hic allicere volui, et fuerunt duo parati; sed
omnia meo solius sumptu curan[da] fuissent, nec academia nec
alius iuvare voluit.
Pientissimo ecclesiae Christi doctori domino Heinrico
Bullingero, ecclesiae Tigurinae pastori fidelissimo.
                                             Tiguri.
