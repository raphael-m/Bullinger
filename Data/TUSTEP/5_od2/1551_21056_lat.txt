<nr>[21056]</nr>
<ae>Oswald Myconius an Bullinger</ae>
<od>Basel, 12. März 1551.</od>
Zürich StA, E II 336a, 322. / Orig.(Aut.)
Ep.Calv. 1465 (XIV, 76f) Exc.
S.  Vivam epistolam remitto. Plura dicere quam ego scribere
valebit; adeo sunt manus lassę, caput ex longo morbo
debile, ex quo nondum integre revalui. Placet, quod Iacobum
ita commendas, ut receperitis in stipendiatum; semper
expectavi talem futurum, ut de quo patria gavisura esset;
facite, ut ita retineatis. Tibi vero gratias ago immortales
pro tot ac tantis beneficiis, quibus me adficis perpetuo; de
rependendo desperare cogor, et dominum rogo, ut is pro me
remuneratorem agat. In Decade nihildum legi, Consensionem
legi; hic dolet, ut et antea doluit, quod ecclesia nostra
tanquam ad veritatem non pertinens contempta est. Parvitas
nostra potuit contemni; fervor ad veritatem non debuit, nec
potuit, imo potuit, quia sic evenit. Sed hac de re satis,
quia, quod factum est, infectum reddi non potest.<f1>Adagia, 2, 3, 72 (ASD II-3 290-292, Nr. 1272).<fe>
De concilio fertur ex Augusta, quod principes debeant
adducere suos concionatores; libertatem eis fore disputandi
pro veritate, tuta futura omnia usque ad reditum cuiusvis.
Ego vero: "Et qui sunt illi principes, qui ita debent?" Vel
enim sunt papistę vel Interimistę. Quales igitur
adducturi sunt, maxime Interimistę, nisi perturbatores,
et
qui hostibus, ut cum quibus colludent, voluptati erunt? Sunt
alia multa, quę dicuntur, sed vana. Quid enim veri in
pietatis negocio ex Cęsare et principibus, qui simul
versantur? Papatum volunt salvum, praeterea nihil, ut et
ipsi queant esse salvi, non circa animas, sed circa corpus.
De Magdeburgo referet Iacobus oro, quę habemus comperta.
Pluribus agam, postquam dominus vegetiorem me reddat. Vale
in domino cum tuis et omnibus piis fratribus. Basileę
12. martii anno 1551.
Tuus Osvaldus Myconius.
Iacobum habeto, ut habes, quam commendatissimum.
D. Heinricho Bullingero doctissimo, in domino suo.
