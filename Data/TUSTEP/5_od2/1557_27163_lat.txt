<nr>[27163]</nr>
<ae>Johannes Oporin an Bullinger</ae>
<od>
Basel, 10. August 1557.
<vo>Zürich ZB, Ms F 62, 432. Orig.
(Aut.)
S. Mitto ad te praefationem cum titulo Apocalypseos; indicem ad calcem operis poni curavimus et in eo excudendo adhuc hęremus; finietur tamen et is, ut spero, proxima septimana.
In caeteris, quae iam pridem coepta fuerunt, aegre nos explicari ad proximas calendas septembres posse video; adeo multa praeter opinionem supersunt, et tempus nimis breve est reliquum.
Volui itaque inprimis absolvendę Apocalypsi vacare, ut cuius lectionem praesenti rerum statui praecipue et utilem et necessariam
putarem.
De Cantuariensi libro quid actum sit, ex ipso Froschoueri nepote melius intelligis; dixit enim is se cum ipsomet Foxo de eo acturum.
Non prohibita est a nostris eius editio, sed semel atque iterum sollicitanti pro ea ipso Foxo apud Sulcerum nostrum nondum impetrari licuit, ut permitteretur.
Adeo ad colloquium illud Wormaciense tanquam corvi hiantes pendent neque tranquillitati rerum conducturum putant, si hoc praesertim tempore ita hac in re insanientibus adversariis quicquam eius
argumenti a nostris proferatur in medium.
Ego vero longe alia in sententia essem, quanto magis illi insaniunt, tanto nobis magis competere, ne laboranti causae desimus, sed eo artius obsistendum, et si ullo unquam tempore utile fuisset scriptum illud edi, hoc tam exacerbato seculo ita virus suum improbe spargentibus in nos adversariis et utilissimum id fore et summe necessarium putarim.
Atque utinam in eo excudendo mihi etiam versari liceat aut qualicunque opera mea id, ut per alium quemvis
fiat, promovere; ita enim me de republica christiana non mediocriter meriturum sperarim.
Bene vale et de mea erga te fide atque observantia in perpetuum dubitare noli.
Orationes, cum primum potero, vel simul omnes tres vel tertiam seorsim excudam, pro qua mihi dono data ingentes, quantas omnino par est, gratias ago.
Resalutant te officiose d. Borrhaus, Iunius, Lycosthenes.
Sulcero literas tuas nondum potui ostendere.
Sed et d. Foxus atque Balaeus plurimum se tibi uterque commendant.
Iterum vale.
Basileae 10. augusti 1557.
Ioan[nes] Oporinus tuus ex animo.
Optimo atque doctissimo viro d.
Henrico Bullingero, Tigurinę ecclesię pastori vigilantissimo, domino et amico suo plurimum colendo.
^$Tiguri.
