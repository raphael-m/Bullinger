<nr>[24164]</nr>
<ae>Gereon Sailer an Bullinger</ae>
<od>Augsburg, 8. August 1554.</od>
Zürich StA, E II 345, 393. / Orig.(Aut.)
Etsi multa, que ad te scriberem, habebam, ornatissime vir,
non potui tamen, quod maxime volui, recensere et de multis
et gravibus rebus animi sententiam exponere. Nuntius enim
in platea mihi obviam factus iamiam abiturus erat. Scribam
prima occasione mihi oblata verbosissime.
Gallorum rex in Brabantia magna victorię fecit
fundamenta,
sed rem feliciter inchoatam non admodum et ex omni parte
prudenter absolvit. Heri circa horam 6tam postmeridianam duo
Hispani per equos celeres ex Italia ad Cęsarem celerrime
properarunt, qui iactarunt gloriosius Strotii, hoc est Galli
exercitum esse dissipatum, cęsum et prostratum, quare
Cęsari se apportaturos victorum signorum letissimum
nuntium. Quod si ita est, satius fuisset non committere
signa quam cum periculo turpiter deserere. Nostri Lutherani
nihil in ore habent quam schwermeros; iam enim ex professo
quidam Petrus rem sacramentariam tractat.
D. Gesneri librum quotidie expecto, ut eo habito
privilegium impetrem. Hunc cum aliis vestrę ecclesię
et scholę columnis ex animo cupio esse incolumes.
Maximilianum iterum recepi, quamvis habueram hominem probum
et doctum, quem Argentoratenses miserunt; huic alia
conditione curabo consultum. Maximilianus [in] biennium
addixit suam operam; difficile enim esset omni anno tantas
et tam sumptuosas facere mutationes. Vale, mi Bullingere, et
Gereonem tibi per omnia devotum ama. Si quid apud vos lectu
dignum prodiit, rogo, ut meo aere ad me veniat. Augustae
ocyssime  8. augusti anno etc. 54.
Geryon tuus.
Ornatissimo atque doctissimo viro d. Henricho Bullingero,
Tigurinę ecclesię episcopo dignissimo, domino et amico
observandissimo.                Tiguri.
