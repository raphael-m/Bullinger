<nr>[39025]</nr>
<ae>Bullinger an Tobias Egli.</ae>
<od>Zürich, 15. April 1569.</od>
Zürich StA, E II 342a, 580. / Orig. (Aut.)
Graub. III, 149 R.
Gott mitt üch! Was ich sid ostern und zuͦ ostern empfangen
hab, das schicken ich üch hie yngeschlossen. Hienäben aber
wil ich üch nitt verhallten, das der herr legat zuͦ
Solenthurn uff sinem fürgäben, das Conde todt und alles
verloren, beständig verharrt und fürgipt, dorum dise
gägenwirtige zytung für ein nichtige nullitet ußschrypt.
Dorumb ist mir nitt zuͦ wüssen, welches das rächt oder
unrächt sye; muͤssend also nochmalen der zyt erwarten, was
die bringt. Zeig üch dis dorumb an, das ir dise zytung
dister gewarsamlicher gebruchind und och noch des gewüssen
erwartind.
Von S.Gallen hab ich schryben, 11. aprilis luthend: "Wir
habend hie für war gehept, das Conde umbkummen und sin volck
zertrent; aber jetzund vernämend wir anders, das es vil
anders ergangen, in 20 000 man zuͦ beiden syten und der
sig dem Conde bliben." Nächt wirt mir schryben von
Heydelberg, darinn kurtz in yl also geschriben: "Der printz
von Conde ist hie zwen tag geschlagen und todt gewesen;
jetzund wirt er widerumb läbendig mitt grossem sig" etc.
Also zwaren wirt mir zuͦgeschriben; was nun war ald unwar,
wirt zyt, wie obgemelt, offnen, wirt sich ouch nitt lang me
verbergen mögen. Ich bitten gott, das er gnädicklich an dem
jämerlichen bluͦtvergiessen wölle ein vernuͤgen haben,
friden senden und allenthalben gemuͤte gäben, die friden
liebind, unfriden hassind; dann sunst geschriben stadt:
"Dissipa, domine, gentem, quae bella vult." Hiemitt sind
gott befolhen sampt üwerm huß. Gruͤssend mir mir* (* a.R.:
....  mine?) herren burgermeister, herren Carolum,
Pontisell, Ganthnern und alle unsere fründ. Ich bitten,
habend ir glägenheit, ir wöllind desse ettwas och in minem
namen zuͦschriben j[unkher] Fridrychen von Salis und inn
in minem namen früntlich gruͤssen sampt sinem sun
j[unkher] Hansen. Gott mitt üch!
Datum Zürych frytag nach dem heiligen ostertag, in yl, 1569.
H[einrych] Bullinger der ellter.
Ornatissimo viro d. Tobiae Eglio, Curiensis ecclesiae fideli
pastori, domino meo colendo et fratri charissimo.
                                 Chur.
