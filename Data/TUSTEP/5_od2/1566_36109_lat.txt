<nr>[36109]</nr>
<ae>Theodor Beza an Bullinger</ae>
<od>Genf, 3. September (1566).</od>
Zürich StA, E II 364, 107-110. 102-106.
Ep.Tig. II, S. 75ff.
Missa huc sunt, mi pater, exemplaria literarum utriusque principis Landgravii, quae spem faciunt fore ut Erfurdiensia
illa comitia non procedant; quod utinam eveniat! Quod autem addunt et nos satis sciebamus, cautum esse nimirum Augustae
de peregrinis ecclesiis non damnandis, quoniam video ab illis astute factum, qui sic effici posse putarunt, ut non
interveniremus (id enim in primis norunt consiliis suis officere), id, inquam, non multum me exhilarat. Obsecro enim, si
damnabitur nostrarum ecclesiarum doctrina, idque sub Zvinglianismi et Calvinismi nominibus, et sive per nostrum siver
per illustrissimi principis latus confodiatur veritas, nonne eodem res recidit? Sed age exspectemus quod dabit dominus,
qui utinam efficiat, ut ipsum pro nobis excubare hic quoque sentiamus!
De rebus nostris nihil prorsus habeo novi quod scribam. In Gallia videtur ecclesiarum pax a rerum Flandricarum exitu
pendere; quod plane miserum est. Nam certe illam agendi rationem probare nullo modo possum; et quamvis laeta videantur
initia, tamen tristissimum et funestissimum exitum videor mihi iam prospicere, nisi dominus imprudentiae quoque illorum
benedicat. Quod ad te scriptum fuit de quibusdam ex magistratu caesis et urbe occupata, commentitium est, si vera sunt
quae abhinc biduum accepimus literis 12[mo] huius mensis scriptis, nempe nulli prorsus, ne sacrifico quidem adhuc factam
iniuriam, nullum idolum a nostris eversum; interesse tantum innumerabilem turbam concionibus quae extra urbes sub dio
habeantur, et incredibilem esse audiendi verbi sitim. Commendemus igitur haec quoque domini providentiae.
Iam venio ad Anglicanum negotium, quod ut nobis tristissimum fuit audire, ita libenter optassem fieri posse, ut ista
maxima molestia careres: sed quid agas? Miseri fratres consolationem, consilium, preces ab iis ecclesiis petunt, quarum
olim charitate sunt recreati, et nunc quoque se recreandos sperant. Morosuli sunt nonnulli, fateor; sed in tantis
miseriis difficile est modum tenere, et quum scopus illorum sit optimus, condonandam arbitror hanc importunitatem. Ex
iis quae sigillatim ex hoc nostro fratre audies, quorum etiam exmplar hic apud me reliquit, cognosces, neque unquam
illinc eiectum fuisse papatum, sed ad regiam maiestatem potius translatum; neque nunc aliud captari, quam ut sensim
restituantur quae utcunque fuerant instaurata. Putavi aliquando de pileis tantum et nescio quibus externis agi; sed
postea longe aliam esse controversiam intellexi, et nunc palam video, non sine incredibili animi dolore, qui utinam mihi
uni proprius et peculiaris esset! Primum, quum externa vocatio, praeeunte iusto doctrinae et morum examine, non ab uno
aliquo, sed a fratrum saltem coetu facta, sit ecclesiastici ministerii veluti basis et fundamentum, quid turpius, quid
immoderatius ista episcoporum licentia, ut non vocatos sed ultro accedentes pro arbitrio immatriculent; mox nullo
assignato loco tamquam idoneos vel ad inserviendum (ut vocant) vel ad docendum approbent; ac tandem, quum vacant ista
ministeria, pro libitu hos vel illos, tradita certo pretio scheda et accepto duabus de rebus iureiurando, (una regiam
maiestatem pro supremo post Christum Anglicanae ecclesiae capite agnituros; altera leges regni et inprimis praeclarum
illum reformationis librum ritusque omnes ita secuturos, ut nihil prorsus improbent,) quibus libuit ecclesiis assignent?
Si de disciplina ecclesiastica quaeritur, quaenam tandem illic est, ubi, non aliter quam sub papatu, loco presbyterii
legitime delecti suos decanos, cancellarios, archidiaconos, officiales habent, qui pro arbitrio et ut in foro civili
fieri solet, ex iure tamen canonico, excommunicationem pronuntie[n]t etiam ob pecuniarias et eius generis lites; quam
sententiam postea, ut iudex suo apparitori, sic dominus episcopus vel eius officialis ministro legendam in ecclesia
transmittat, tantisper scilicet valituram, donec cum iudice transegerint? Eadem enim est plerumque absolutionis quae
excommunicationis ratio. Quantulum autem absunt a lege coelibatus, qui uxores sine expressa reginae venia et d. episcopi
et duorum quorundam iustitiariorum pacis assensu ducere, ductas autem vel in collegiis vel intra cathedralium
ecclesiarum septa, ut impuras nimirum sive ut vitetur offendiculum, alere prohibentur? Quid quod papistis non tantum
beneficiorum reditus, sed etiam ipsa ecclesiastica munera relicta sunt, praestito tantum reformationis servandae
iureiurando, adeo ut plerisque et indoctis et verae religionis in corde infensissimis hostibus pii fratres plerumque
subsint, eorumque iurisdictionem subire teneantur?
Quid quod publice veneunt in metropolitani curia dispensationes nonresidentiae, pluralitatis beneficiorum, ciborum
delectus, matrimonii extra constituta tempora celebrandi, beneficii etiam in pueritia obtinendi, ceteraque id genus,
quibus ne ipsa quidem Roma turpius et indignius quicquam habet? Quid quod baptismus ipsis mulierculis in casu (quem
vocant) necessitatis permittitur? Et quasi ista cum aliis quibusdam nihilo melioribus non sufficerent, ecce! iam pauculi
illi puri evangelii doctores alii quidem exauthorantur, alii vero in carceres etiam detruduntur, nisi illa omnia se
inviolabiliter approbaturos iurent, ut neque verbo neque scriptis contradicere liceat, ac tandem etiam pileis quadratis,
collipendiis, su[per]pelliciis, casulis et caeteris id genus sacerdotes Baalis referant. Neque hic est miseriarum finis,
sed illud quoque expresse cautum est, ut quicquid regiae maiestati, adhibito vel solo Cantuarensi, in ecclesia ritibus
instituere, mutare, tollere libuerit, firmum statim et ratum habeatur.
Hic est igitur Anglicanarum ecclesiarum status, valde, ut mihi videtur, miserabilis, atque adeo plane intolerabilis.
Pauculi autem illi duplex consilium a nobis flagitant: unum, qua tandem ratione regina et episcopi possint officii
admoneri? alterum, quid ipsis interea bona conscientia liceat? Quod ad prius illud attinet, videtur quidem hoc malum
soli iam deo medicabile; sed tamen experiendum aliquid arbitror potius, quam patiendum ut tantum aedificium silentio
prorsus corruat. Duplicem autem viam hic invenio; unam nobis quidem asperiorem, illis vero multo, ut mihi quidem
videtur, commodiorem; alteram vero leniorem, sed non ita compendiosam. Vestra una ecclesia est, mi pater, cuius
authoritate tum regina, tum episcopi illi permoveri posse videantur: illa quidem, ut secum expendat quatenus et quo
sensu dicantur reginae nutrices ecclesiae; isti vero, ut sicut olim Augustus de reddenda republica cogitavit, ita ipsi
ecclesiam a maioribus suis oppressam tandem restituant. Nam quod ad hanc ecclesiam attinet, velim scias ita esse illi
reginae exosam, ut propterea ne levissimo quidem verbo sibi gratum esse mearum annotationum munus significarit. Causa
huius odii duplex est: una, quod nimium severi et rigidi habeamur, quod iis maxime displicet, qui reprehendi metuunt;
altera, quod olim, inscientibus tamen nobis, vivente adhuc Maria, editi sint duo libelli Anglicano sermone, unus
adversus foeminarum imperium a d. Cnoxo, alter de iure magistratus a d. Gudmanno scriptus. Uterque, quum quid
continerent intellexissemus, nobis quoque displicuit, ac proinde prohibitus est venire. Sed illa nihilominus conceptam
opinionem fovet. Itaque si dignam hanc causam esse statuis quae a nobis suscipiatur, haec commodissima et fratribus
utilissima ratio esse videretur, ut magistratus vestri si non authoritate, saltem permissu vel conniventia, deligeretur
ex vestro coetu, qui in Angliam hanc ipsam ob causam proficiscens omnibus istis malis coram remedium apud reginam et
episcopos quaereret. Heroicum sane esset hoc factum, vestra civitate dignum et deo longe, arbitror, gratissimum, etiamsi
non succederet prorsus ex animi sententia. Via per Galliam plana est penitus et brevis, quum hinc usque in Dieppensem
Normanniae portum, unde secundo vento decem horis in Angliam traiiciunt, undecim diebus facillime possit perveniri.
Salutarentur et confirmarentur per vias Gallicae ecclesiae plurimae. Inviseretur Amirallius cum Andeloto fratre, uterque
in ipso itinere occurrens. Nec difficile esset fratrem unum et alterum ex doctioribus et cordatioribus legationis
comites, si opus fuerit, impetrare, qui suam operam vestro legato adiungerent. Si et nos aliquid hic posse iudicaveris,
id est huius ecclesiae literas, nulla erit in nobis mora. Nosti hunc fuisse veteris ecclesiae morem, ut etiam non vocati
accurrerent tamen ad incendia extinguenda, et multos exorientes tumultus hac ratione in plurimis provinciis fuisse
compositos. Nec dubito, quin pia et charitatis plena haec legatio sit reginae ipsi et piis saltem episcopis valde
placitura, quos audio studiose idoneam occasionem captare, una cum magni sigilli custode, viro syncero et religioso.
Favent etiam multi ex nobilitate; multi ex reliquis ordinibus suspirant. Omnes istos probabile est, si externis quoque
ecclesiis salutem suam tantae curae esse viderint, animum sumpturos, ut apud regiam maiestatem fortius instent, donec
illam flexerint. Tempus quoque valde op[p]ortunum est, quum illic instent comitia, in quibus certum est fore ut de his
omnibus rebus agatur. Dicam etiam aliquid amplius bona cum tua venia, mi pater. Si non displicebit vobis hoc consilium,
unus d. G[u]alt[h]erus ad hoc curandum, administrandum, conficiendum negotium ita videtur modis omnibus appositus, ut
pene, si ipsum delegeritis, ipsa veluti dei voce illuc ad recreandos miserrimos fratres, denique ad servandum illud
regnum, missus videatur.
Haec una via est promptissima, quantum ego quidem iudico, nec ita magni sumptus aut laboris. Sin vero hoc non placet,
saltem literas graviter et copiose scribendas tum ad regiam maiestatem, tum ad episcopos arbitror, ut sui muneris et
officii commonefiant, quum praesertim illos videas literis tuis contra voluntatem tuam ad augendum hoc malum abuti.
Scripseram ego de hoc argumento ad Londinensem episcopum, quarum literarum exemplum tibi, si opus erit, frater hic
noster suppeditabit. Audieram enim iam tum aliquid rerum istarum, ac proinde malui episcopos a quibus fovetur hoc malum
urgere, quam fratribus quicquam consilii dare, quum praesertim hoc a vobis factum non dubitarem. Vestras autem literas,
si vobis ita videbitur, vel signis nostris appositis comprobabimus, vel aliis eiusdem prorsus argumenti confirmabimus:
adeo non dubitamus, quin sitis quod rectum et aequum est scripturi.
Venio ad alterum huius consultationis caput: possintne fratres interea his legibus bona conscientia in ministerio
perseverare? Quominus vero illos ad perseverandum exhorter, neque illae omnes corruptelae neque leges de pileis et
vestibus faciunt, quum e contrario vel ob hoc ipsum oporteat sedulos ipsos esse in eiusmodi omnibus paulatim ex animis
hominum evellendis et verbi divini gladio amputandis. Sed multa hic me movent in contrariam partem, quamvis tristissimum
sit in tanta desolatione, quanta iam illic est, miseras oviculas lupis mox ingressuris relinquere. Aliud enim est
quaedam tolerare quae mutare non possis, aliud iam sublata resumere certo cum plurimorum offendiculo. Scis autem Petrum
a Paulo non aliam ob causam coram reprehensum, quam quod unis infirmis sic consuleret, ut alios interea subverteret; nec
mihi videtur hoc de quo nunc agimus dissimile. Imo existimo minus etiam multo habere istos legislatores quod praetexant,
quam Petrum, non idcirco tantum quia traditiones humanas iniquum est cum divinis institutis comparare, sed multo magis
quia nullus erat qui receptis ritibus offenderetur; puta quod communis panis in coena adhiberetur, quod frangeretur
panis, non autem placentula ori ingereretur, quod nulla esset genuflexio nec crucis consignatio, quod ad Iesu nomen non
assurgeretur, quod denique ministri quamvis communi, decenti tamen pileo et veste uterentur. Fictitium igitur est
offendiculum, cui remedium quęritur; quum contra innumerabilium conscientia ista mutatione offendatur, quorum tamen
adeo ratio nulla habetur, ut etiam propterea bonis suis pastoribus priventur. Quid ergo hic agant pastores? Deinde quum
ex illis quae adeo urgentur, neglectis iis quae praecipua sunt, multa sint quae propter adiunctam opinionem cultus
animis multorum adhuc insidentem potius abominanda sint, quam inter res medias numeranda, quaeque adeo sint ad veteres
superstitiones sine dubio populum revocatura; an haec rursus in usum revocare ministri ipsi bona conscientia poterunt?
Sed aliud est multo etiam his omnibus gravius. Quum teneantur ministri quoscunque espicopo vel eius officiali libuerit
excommunicare et rursus pro absolutis habere; quum ex aliorum nutu omnia cogantur administrare in suis ecclesiis, et,
quod omnium gravissimum est, non alia lege ad ministerium docendi admittantur, quam si iurent se toti illi reformationi,
id est intolerabilibus illis corruptelis, nec scripto nec verbis repugnaturos; adeoque se, quicquid reginae et
Cantuariensi placuerit mutare, tollere, addere, pro firmo et rato habituros,   -     quis hanc conditionem bona
conscientia subierit? Quid igitur? Certe non deserunt ecclesias, qui vel eiiciuntur, vel, quod sese et greges suos
perdere iubeantur, parere nolunt.
Valde tamen optaverim, mi pater, haec caeteraque omnia prius isthic expendi et sententiam vestram nobis significari,
quam quicquam hac de re ad illos scribamus, quoniam utrinque periculosae sint abyssi. Si quid tamen medii consilii hic
inveniri potest, est fortassis huiusmodi, ut qui iam sunt eiecti in proximis comitiis audientiam petant; qua impetrata
quam humillime ostendant, se rebellos non esse, verum propter conscientiam ad tempus cedere maluisse, quam turbas
excitare; et deinde quae mala hinc consecutura sint, reverenter et placide ostendant. Si res bene cesserit, laudabunt
dominum: sin minus, excutiant pulverem pedum suorum. Nam, ut dixi, qua conscientia possint illo iureiurando sese
obligare, nos quidem non videmus. Qui vero adhuc manent in ministerio, illis suaserim, ut adhibita protestatione modesta
coram episcopo, et plebe diligenter praemonita, ne ista ad superstitionem rapiant, in ministerio perseverent tantisper
dum res in comitiis decidatur. Si decisio tolerabilis erit, pergent in officio quamdiu licebit; sin pergant episcopi
male agere vel male agentibus assentiri, tum ego suaderem, ut fortiter corripiant correptione dignos, et potius sese ad
crucem comparent, quam vel contra officium faciant, vel ministerium deserant.
Haec habui de his rebus longe molestissimis. Utinam mihi quidem liceret privato meo ministerio sic defungi, ut alius
quivis ista curaret! Nec enim ignoro, qua iam pridem suspicione laborem apud eos qui me parum norunt. Sed tuebor me
conscientiae testimonio, et fratres deo favente pergam, si non consilio, quod utinam nunquam quisquam requireret, saltem
precibus iuvare. Sol[l]icitus responsum tuum expecto. Bene vale, mi pater. Dominus Iesus te, si ullo unquam tempore,
multis ecclesiis necessarium servet, et tibi magis ac magis benedicat. Fratres omnes et collegas velim ut et meo et
totius nostri coetus nomine diligenter salutes. Iterum vale. Genevae, 3 septembris.
Tuus Beza.
Ecce! hoc momento literas accipimus Lugduno, quae significant se acceptis per cursores literis Antverpiae datis 23 et 27
augusti, tumultum a puerulis adversus sacrificulum quendam exortum eo usque efferbuisse, ut omnia idola eversa illic
sint et missa profligata, neminem tamen illo unico sacrificulo excepto caesum. Ita iam tenetur urbs a nostris, si modo
hi nostri sunt, occupata. Haec sunt, nisi falsus sim vates, tantorum malorum initia, quanta nondum vidimus. Misereatur
suorum dominus!
[Adresse fehlt.]
