<nr>[24177]</nr>
<ae>Gereon Sailer an Bullinger</ae>
<od>Augsburg, 28. August 1554.</od>
Zürich StA, E II 346, 292. / Orig.(Aut.)
S.  Quod hactenus nihil responderim literis tuis mihi
acceptissimis, doctissime et pientissime Bullingere, non
meę vel socordię vel occupationibus, quibus etsi
nunquam
careo, tamen me ab scribendi ad amicum officio non avocant,
sed tabellariorum inopię erit imputandum. Nescio qui
fiat,
ut Argentinam, Venetias, Lugdunum et ad alia remotissima
loca facilius sit impetrare nuncios, per quos meas
transmittam, quam Tigurum. Quare danda mihi erit opera, ut
aliquem modum Constantię investigem, quo saepius ad te
scribere liceat; id enim valde opto propter multa et
pręcipue propter novam tyrannidem Lutheranorum, qui
partim
sevire partim papismo hamum adaptare satagunt, quamvis longe
aliud se prestituros clamitent. Quecunque mihi et portatu
fere impossibilia, ea leviora fiunt, quando illa in amici,
qui hac in re mederi affectibus meis et prodesse causę
possit, sinum effundam.
Nuper communibus votis et in omnibus parrochiis cenę
negocium tractatum fuit et de reali presentia, quam mordicus
arripiunt, omnium eadem mens et vox fuit, adeo ut, si quis
realem illam, quantitativam et corporalem non credat, eum
indignum cęna dominica censeant. Ob id diligenter hortati
sunt, ne quis aliter sentiens ad altare, ita vocant mensam
domini, accedat, quoniam iudicium sibi sumat, et ne quis
esset reliquum, quod ad hanc impudentissimam fabulam
pertinerent, quidam hortati sunt, ut flecterent an e panem
genua, ut non tantum transsubstantiationem per identicam
illam predicationem: Hoc est corpus meum, revocarent, sed
ut etiam idololatriam illam adorationem adprobarent per
genuum flexionem. Proinde, ne quis panem in manus sumat,
sedulo iubent putantes dignitatem ministrrorum ex hoc
pendere, quod in attrectandis sacre rei signis illis liceat,
quod populo negatum sit. Verum discrimen parum urgent, quo
populus ministros censeri iubet qui bene pręsunt,
presbiteri duplici honore digni sunt. Magna igitur stultitia
id ipsum, quod veteres vetuere, ut, cum vitare potueris,
ultro accersas et attrahas, ut Ciceronis verbis utar, utque,
cum domi fere vivam sed apud divites avaricia et omni genere
luxus redundantes, apud viduas cervorum in septembri more
turgentes et prurientes, co........tantes et solius cęnae
carnalis dignitate suam authoritatem metientes se populo
pręponant, se reddunt contemptissimos. Populus non ad
eorum verba, sed iuxta hoc, quod quisque alta mente habet
repostum, coenam domini visitat.
Sed de modo presentię discors eos est concordia. Quidam
inter eos cum, alii in, tertia sub, et ita maior pars,
corpus Christi cum prepositionibus et in prędicamento
qualitatis edendum exhibent; pauci de quantitate loquuntur,
sed tamen non desunt, qui circumscriptive et deffinitive
perpendunt. At vix unus inter nostros, cum ceteri
dialectices sint imperiti, paucissimi, qui substantiam
attingunt et quantitatem, predicationes intelligunt. Quid
namque materiam et formam pertendit, de qua non sunt
solliciti, quia rem apud imperitos agunt.
De baptismo d. Gallus, olim Maidenburgensis, iam
Ratisponensis episcopus, miram excitavit Neuburgensibus
tragoediam, quam Camarinam ante eum movit Ionas in
deformatione, volui dicere reformatione ecclesię
Ratisponensis. Nam parrochos aliquos vocavit, cum quibus
contulit, sintne pueri rebaptisandi, qui antea non toti sunt
immersi aquis, sed tantum adspersi. Idem Gallus clam
ministris verbi scripsit ad principem Otthonem Heinrichum,
cui post . . . . . . . . ministrorum famam obtulit suam
operam. Sed princeps ab unguibus estimavit leonem et cum
talem iudicavit, qualis revera est neque istius opera uti
voluit.
Quidam ex nostris superioribus diebus media quadam via dixit
se ingressurum in declarando evangelio de leprosis, nempe
quod nolit reiicere confessionem ut schvermeri neque eam
adprobare in singulorum peccatorum enumeratione ut
papistę
sed tamen confitendum, ut assequantur absolutionem privatam,
quam dicit esse ad salutem necessariam. Adiiecit, si quis
corporalem in coena corporis Christi presentiam neget,
eundem negare omnipotentiam dei.
Quorsum hęc omnia, mi Bullingere, nisi ut pedetentim
revocemus et ratihabeamus conscientiarum tyrannidem, laqueos
iniiciamus populo dei, qui eum liberum ab huiusmodi
carnificina suo sanguine videt. Non opus est linceis oculis,
cum lippis et tonsoribus facile sit videre<f1>^#/+Horaz,^#/- Sat., 1, 7, 3 (u.a.?).<fe>, quorsum hec tam
putida tendant. Hec ideo scribo, ut cum bonis et piis
consultem, quomodo iam crescenti tyrannidi sit contraeundum.
Audio enim Illiricum et revera scio eum plusquam Claudiana
movere tonitrua contra svermeros et apertis tibiis insectari
Brentium, quod non admodum voluerit sevire in sacramentarios
et quod denuo curarit sopire logomachiam Osiandricam.
Scripsit quidam ad me Illiricum Wittenbergensium nomine cum
hasta et scuto in illo libello pugnare contra svermeros. Non
promovebitur evangelium, donec illorum ora obturentur, qui
male inter signum et signatum distinguunt. Ach, quam vellem
interiisse dudum sacramentorum vocem et in locum
successisse, ut vere deberet, signum.
Mitto ad te schedam et rogo, ut in comparandis quocunque
aere et quantumvis magnis expensis  libris in ea notatis,
meo nomine sis occupatus; ultimi libelli cupio tria
exemplaria et, si fieri poterit, plura.
Calepinus novus Genevę prostat; huius duo expecto
exemplaria, reliquorum singulorum unum tantum. Quicquid pro
libris, pro vectura item, pro enumeratione eorum, quorum
opera uteris, exposueris, hoc gratissimo animo rependam.
Maximilianus tum venit, quando iam alium et quidem doctum
miserant Argentoratenses; sed Maximilianum retinui et alteri
conditionem se dignam et pinguem impetravi. Stultus
Maximiliani parens filium labore et sollicitudine, me vero
immodicis expensis oneravit. Sed tractabo Maximilianum
liberaliter. Ago tibi et reliquis et scholae et verbi
ministris ingentes gracias, rependam etiam, si potero,
singulis. Addixit se mihi Maximilianus biennium etc.
Raphaelis mei innocentię primum fuit valde molestum
Gallorum supercilium; sed iam didicit pati illorum
insolentiam. Is me diligenter monuit in literis ad me suis,
ut Gesneri rem habeam commendatam. Te atque alios viros
optimos officiose et humillime suo nomine salutarem.
Gesnerus, quam primum fieri poterit, ad me mittat exemplar,
priusquam opus prodeat. Fuggerus suam pollicetur operam in
privilegio sollicitando, sed frustra omnia, nisi antea
Cęsariani habeant exemplar. Nihil intermittam, quo istius
rem promovere potero.
Dominus a Freiberg, quocum iam aliquot dies Monachii
commoratus sum, te amat valde et mittit hasce ad te literas.
Vale, mi Bullingere, et me in amicorum album repone, nam non
licet plura. Tabellarius enim illico abibit. Gallus
cunctando multa amisit, que cum maximo discrimine vix
recuperabit; pergendo multo maiora pręstitisset. Iterum
vale. Augustę  28. augusti anno etc. 54.
G[ereon] t[uus].
Rogo, ut in amore respondeas citius neque graveris seriis
tuis occupationibus tantillum suffurari, ut quandoque ad me
scribas.
(Adr. 294, aufgeklebt):  Doctissimo atque pientissimo viro
d. d. Hainricho Bullingero, Tigurinę ecclesię
episcopo, d. et amico colendissimo.
