<nr>[40074]</nr>
<ae>Johannes Haller an Bullinger.</ae>
<od>Bern, 11. August 1570.</od>
Zürich StA, E II  370, 428. / Orig. (Aut.)
S. Quamvis a genero nihildum certi habeam de rebus
Lausanensibus, heri tamen in coena a domino Steigero
intellexi iam Rotuli, ubi ille dominatur, etiam pestem
ingruisse et Lausannam usque pervasisse. Itaque Felicem
adhuc mecum retineo, donec certius aliquid inde cognovero
aut vos aliud statuatis. Interea operam do, ut et in
publicis praelectionibus sit frequens et domi etiam tempus
suum non male terat. Ab eodem etiam et Gravenrieto intellexi
pacem omnino in Galliis esse factam; affirmant undequaque
hoc afferri. Conditiones autem adhuc ignorantur, nisi quod
aiunt amiralium in officium et dignitates omnes esse
restitutum et pro dominiis, quę habet in ducatu
Burgundię, Rochellam cum adiuncta provintia illi esse
datam, ita ut duplo aut triplo nunc sit ditior factus, quam
fuerit antea. In reliquis regem non velle ab omnibus sciri,
quae promiserit aut concesserit; tempus et rerum
<gr>praxin</gr> ostensura esse illud. Nuptias regis
praecipuam esse causam pacis receptae. Ego quamvis ob ista
gaudeam, nihil tamen adhuc credo, quoad videam Gallos
nostros agminatim discedere; id ut fiat brevi, dominum oro.
Ferunt etiam in Inferiori Germania propter novas regis
nuptias indultum esse omnibus, quotquot hactenus contra
regem peccaverint, et ibi reginam splendidissime esse
excipiendam. Aliud iam non habeo, nisi quod illi ipsi, a
quibus haec habeo, tibi plurimum salutis adscribunt; hoc
facit etiam socer, uxor et Ludovicus Zehenderus senior, qui
his diebus praefectus Interlacensis factus est, summus
amicus et affinis noster.
Bernae  11. augusti 1570.
I[ohannes] H[allerus] tuus, quem nosti.
Clarissimo viro domino Heinrycho Bullingero, Tigurinę
ecclesiae pastori fidelissimo, domino meo honorando et
compatri charissimo.
