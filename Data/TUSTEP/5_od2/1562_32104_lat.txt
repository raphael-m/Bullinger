<nr>[32104]</nr>
<ae>Bullinger an Johannes Calvin</ae>
<od>(Zürich), 19. Juni 1562.</od>
<vo>Zürich StA, E II 342a, 436. / Orig.
(Aut.)
Ep.Calv. 3808 (XIX, 463f)
S. D. Desideratissimas tuas, domine honorande, domine colendissime et frater charissime, accepi per clarissimum virum d.
Ioannem Budaeum, fratrem charissimum.
Doleo vehementer innoxium cruorem sanctorum in Gallia tanta effundi copia et oro dominum, ut ecclesiae suae misereatur effundatque iram suam super eos, qui nomen eius non invocant.
Gaudeo rursus nostros alicubi iuvari a domino, quem indesinenter rogo, ut iusto auxilio liberet nos a malo hostiumque copias fundat et atterat, si eorum misereri
et eos convertere non vult.
De iis, quae in mandatis das, copiose de singulis colloquutus sum cum d.
Budaeo, qui referet.
Breviter: faciam summa fide et diligentia, quod possum.
Literas Herculi a Salice inscriptas hodie curavi diligenter misique Curiam Rhetorum.
Non negligetis Rhetos; si necesse sit, militem peritum et benevolum dare poterunt; sed in tempore, et priusquam desperatae et dissipatae sint nostrorum res, agendum cum illis.
Postquam fortuna inclinare coeperit, languescunt animi eorum quoque, qui antea rebus
nondum infortunatis alacres erant.
Ad Hallvylerum scripsi item hodie diligenter; sed et ad d.
Nicolaum Diesbach eadem de re scripsi Bernam per Budaeum hortans, ut Hallvylerum urgeat; est illi iunctus affinitate.
Peto a Hallvylero, ut, si quid possit, totum ad te negotium perscribat.
Literas vero Condensis et amirallii hodie curavi deferre Badam ad comitia Helvetiorum.
Legatos nostros adhortatus sum, ut impediant, quantum possunt, profectionem.
Impediverunt hucusque; iam vero dicuntur passim expandisse vexilla et cras profecturos,
quod eis pessime cedat, dominum oro.
Vigilate, vigilate de Lugduno; prima cura est.
Lugdunum cupiunt recuperare; sunt ea de re multa et varia consilia.
Ideo non libenter legi baronem, praefectum Lugduni, profectum esse Valentiam; ea de re nuper etiam ad te  scripsi.
Vigilate; Lugdunum iam spe devorarunt.
Dominus protegat et servet Lugdunum! Oremus absque intermissione dominum, ut nos servet; multa enim et magna instant pericula.
Simus tamen fortes in domino.
In hoc vale una cum fratribus et symmystis omnibus; nostri omnes vos, te inprimis, salutant.
Si quando ad Bezam scripturus es, saluta illum omnium nostrum nomine.
Dominus ei benedicat et liberet ipsum a malo! Iterum iterumque vale.
19. iunii 1562.
Caetera Budaeus.
                                            Tuus ex animo Bullingerus.
Dicet de literis Ioan[nis] Frideri[ci] Saxonis ad senatum huius urbis missis.
Clarissimo viro d.
Ioanni Calvino, Genevensis ecclesiae pastori fidelissimo, domino meo colendo et fratri charissimo.
^$Genff.
