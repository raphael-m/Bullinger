<nr>[43107]</nr>
<ae>Johannes Hug an Bullinger.</ae>
<od>Glarus, 13. August 1573.</od>
Zürich StA, E II 377, 2564. / Orig. (Aut.)
S. Als ich üch, lieber herr und gfatter nehermal ein
substantz deß schrybens von
Solothurn kurtz zuͦgeschryben, also wirt mir sid der
brieff durch herren
landschryber Elmer. Den hab ich in yl abgeschryben, und
diewil ich one gfärt
bottschafft fand, hie zuͦgeschickt, damit yr üch darinn
ersähen und üwer
bedencken darüber machen könnint. Es hilfft gott
wunderbarlich denen, die uff
inn hoffent, wider aller mentschen vermuͦtten; dan wen
glych dyser fryden nütt
nützt, so gibt er doch denen, die jetz lang geengstiget
sind, a wenig lufft, das
sy sich widerum erholen und mit provant und allerley
munition dest baß widerumb
versähen mögint. Dan wol ze gedencken, so sy acht witzig
sind, so werdent sy dem
künig und gwisischen huffen nütt truwen. Gott well, das es
ein guͦtter und
bestendiger fryden sige. Hette er den vorigen fryden
gehalten, muͤßt er jetz
nütt durch sin schryben bekennen, das er die besten und
fürnämsten siner
dieneren vor der Rochellen verloren hette; wer ouch wol und
großes jamer erspart
worden. So yr der articklen des frydes ettwas grund
überkomen, so mitteilents
uns, und ouch so yr ettwas uß Nyderlanden hetten.
Es hatt mir hütt houptman Fridlin Schuͦler angezeigt, es
habe einer von Salis uß
den Pünten mitt imm gredt, er wüße wol, das künig uß
Franckrych und künig
Philippus uß Hispania sich mitt einanderen vertragen und
verbunden, und habint
sy bed den herzogen von Sophoy zuͦ einem obersten general
houptman gemacht über
yren züg. War sy aber den, so er angan wurdi, wellint
bruchen, hatt er imm nitt
können sagen und gredt, es werdint dasselbig die herren noch
nütt einem yeden
offnen, und in gmant, er sölle mitt imm gen Turin ritten; so
welle er imm bim
herzogen umb ein hüpsche gab und guͦtte bstallung darzuͦ
verhelffen etc. Er aber
habe imm semlichs abgeschlagen und anzeigt, er welle uff
sine herren warten.
Allso sind die pratiken wunderbarlich, das imm zwyflet, was
doch dyser fryden
mittbringen werde. Gott wende es alles zuͦ guͦttem.
Amen.
Es gruͤßt üch h. landschryber Elmel, min hußfrow und all
min volck.
Datum zuͦ Glarus den 13. augusti anno 1573.
E[wer] a[lzit] w[illiger] J'ohannes Hugo zuͦ Glarus.
Es laßt üch h. houptman Schuͦler sin gruͦtz und
früntlichen dienst anzeigen mitt
pytt, wellent uns berichten, ob künig uß Hispania tod sin
sölli; dan es habe imm
vogt Hößlin angezeigt, es sige ein schryben kummen, das
sinen tod anzeige. Item,
ob yr nütt vernämment, ob Casimirus sin züg wieder hab
lassen zerlouffen, den
man gsagt sige in großer rüstung an reysigen und
fuͦßknechten; item, ob man nütt
von tütschen fürsten höri und von yrem richstag, den sy in
Saxen habint. Er
welle üch hernach ouch, wo er konni, dienen. Ist grad zuͦ
mir kummen, als ich dysen brieff zuͦschließen wellen etc.
Dem erwirdigen, wolgelerten und getrüwen herren m.
Heinrychen Bullingern,
pfarrern zum Großen Münster zuͦ Zürich, minem lieben
herren und gfatteren, zuͦ antowrten.
