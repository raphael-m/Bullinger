<nr>[18146]</nr>
<ae>Johannes Gast an Bullinger</ae>
<od>Basel, Juni 1548</od>
<vo>Autograph: Zürich StA, E II 366, 176 (Siegel....)
<dr>Ungedruckt</dr>
<re>Regest</re>
<tx>S. in domino. Ad binas literas tuas respondeo.
Sultzerum cum Beato vestro excidisse ab officio non mirum;
novi enim illorum ingenia. Sultzerus apud nos agit, consilia
varia tractat de consequenda aliqua conditione; doctoris
nimirum titulum suscipiet, si illum adsequi potest, quod
tamen haud credo, quod illum indepturus sit, cum nondum
compleverit lectiones theologicas iuxta constitutiones
academię nostrę. Et quidam candidati theologię apud
nos sunt, quibus denegatur titulus, etsi compleverint (ut
vocant). Beatus Argentinam descendit cum uxore et liberis
ecclesiae curam fortassis priorem habiturus; sic isti
homines non amittunt ecclesias, nisi certas habeant sedes,
si fugiendum esset. Tales apostolos nostro habemus tempore.
Mitto praeterea libros, quos toties a me flagitasti. Verum
heus tu, quam segnes facti sumus in defendenda religione
nostra vera et antiqua. Lutherani taciturniores sunt quam
pisces, papistae audaciores, quam unquam fuere. Legisti
librum concionatoris Augustani de misse officio, quo conatur
persuadere omnibus nos insanire, falsa de sacrificio
missę scripsisse. Ubi iam sunt defensores veritatis?
Lutherani nihil audent, quia timent potestatem Caesaris, et
nos in Helvetia etiam tacebimus, qui sanguine nostro testati
sumus nos veritatem habere? O tempora, o mores! Quid tu
agis, quid scribis, cur cessas in tam sancto negotio? Habes
ingenium, habes doctrinam, habes cognitionem rerum omnium,
et permittes tales contra Christi veritatem triumphare? Quid
Theodorus noster agit? dormitatne? Ne dicas: periculo non
carebit iis hominibus respondere, aut: Quid ad nos, quę
illi scribunt? Sumus pastores Helveticis ecclesiis solummodo
praefecti? Veritas perpetuo habuit hostes et habitura est.
Tu igitur delibera cum fratribus, ne hostes evangelii
perpetuo seducant simplices. Augustani non audent scribere,
etsi clament contra oppressores veritatis. Iam videmus, quid
Interim illud pepererit: hoc est, omne malum invehet in
ecclesiam catholicam, errores revocabit, superstitionibus
fenestram aperiet omnibus et maiores excitabit, quam unquam
fuerunt.
^$De Argentina nihil certi audimus. Bucerus nihil scribit
neque alii fratres. Sevenus in carcerem coniectus est
propter Gallię regem; reliqui mussitant neque audent
libere quicquam dicere. Barones de Bütsch et Henneberg et
alii, qui evangelio adhęrent, coguntur ferre militem
absumentem omnia.
^$Dominus avertat a nobis hanc pestem. Amen.
^$Basileę 1548 mense Iunio.
<un>T(uus) Gastius raptim.
<lz>[Adresse] Doctissimo viro D. Heinrycho Bullingero,
Tigurinae ecclesię pastori vigilantissimo, amico suo
syncero. Zurich.
