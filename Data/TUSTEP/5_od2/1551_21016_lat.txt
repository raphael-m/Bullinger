<nr>[21016]</nr>
<ae>Johannes Gast an Bullinger</ae>
<od>Basel, 17. Januar 1551.</od>
Zürich StA, E II 366, 148. / Orig.(Aut.)
S. in domino. Precor tibi et tuis felicem et faustum annum
et incrementum fidei christianę. Amen. Accepit uxor mea
munus ab uxore tua missum; si ita in rependendis officiis
pergere constituisti, dives ero et insignis mercator, cui
fortuna ingentes dabit brevi divitias; sed desinam te
deinceps gravare, ne plus oneris adferam quam emolumenti
conferam.
Curavi literas, et reliquas etiam curabo diligentissimo
nacto fideli tabellario, cui literę tuto dandae sint.
A domino Schertlino accipies nova et de statu illius exacte
omnia. Admones illum diligenter; nam dedit mihi literas
legendas, quo regem suum admoneat de variis rebus, quę
nunc temporis aguntur per monarchas.
Dedi praeterea literas tuas d. Myconio, qui graviter
decumbit nec potuit eas legere, neque volui aperire. Dominus
illi assistat sua cum gratia. Mirum illo aegrotante omnia,
quę nostram ecclesiam adficiunt, cumulatissime nos
obruere. Sed de his suo tempore.
Aiunt maritimas civitates habere in armis 24'000 pedites et
4000 equites, bellica instrumenta multa. Dominus fortes
illis det manus, corda fortiora et domini spiritum
principalem, quo omnibus hostibus Christi resistant, etsi
terrore maximo concutior, quomodo* (* a.R.: quoniam?)
Christus suum evangelium nolit per arma plantare, sed per
sanguinem, attamen spero dominum tandem respecturum ad suum
populum miserrime adflictum et a bestia Romana oppressum.
Vale.
Basileae  17. ianuarii 1551.
T[uus] G[astius].
Domino Heinrycho Bullingero, pastori Tigurinae ecclesiae
vigilantissimo, praeceptori suo perpetuo colendo.
                       Zurich.
