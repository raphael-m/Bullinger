<nr>[28009]</nr>
<ae>Bullinger an Johannes Calvin</ae>
<od>Zürich, 12. Januar 1558.</od>
Zürich StA, E II 346, 387. 387b.
/Aut.
Entw.
/inser.ebenda 392(8.Mai 1558)
Ep.Calv.2791(XVI,15f)
S. D. Calvino.
Faxit Christus ut hic annus nobis felicissimus sit totus.
Gratulor vobis reparatum foedus et amicitiam veterem innovatam cum vicinis et veteribus amicis.
Recte ille monebat, sacius esse vicinos et veteres amicos retinere quam his praeteritis novos ex longinquo sibi comparare velle.
Et quidem docuit hoc nos colloquium quoque Wormaciense.
Melius erit initam nostram amicitiam et consensionem synceram retinere, quam apud eos novam quaerere, qui nostram amicitiam non modo nihili
faciunt, sed et nos ut hostes condemnant.
Scis colloquium esse finitum.
Scis nos esse damnatos.
Principio quidem a furiosis illis Saxonibus, qui oblata praesidi damnatione nostrarum ecclesiarum relictis symmystis mox ab initio colloquii domum redierunt.
Illi ipsi nominatim Zvinglium damnarunt, nominatim ei iunxerunt Osiandrum, Schwenckfeldium etc.
Moderatiores, ut Philippus, Brentius, Iacobus Andreae, Pistorius, Dillerus et caeteri, obstitere initio symmystis illis suis et iniquum putarunt non
auditos damnare.
Mox tamen, cum viderent colloquium haerere hic nec progredi velle, 21. octobris oblata ipsi quoque protestatione praesidi nominatim condemnarunt Zvinglium, et quidem solum: reliquos nominatim non expresserunt, quia Osiandro Brentius favet, Philippus facile regitur ab aliis.
Habemus ergo nunc declarationem Philippi, quid nunc sentiat de eucharistia.
Si protestationem illam nondum vidisti, mittemus illam ad te.
Post oblatam illam protestationem papistae in colloquio pertinatius
quam antea progredi noluerunt (vol?). Habuerunt enim quod voluerunt (et quaesierunt) ( - )fehlt 387b.) Hactenus in tot comitiis non potuit impetrari a principibus evangelicis ut ipsi nominatim voluerint damnare Zvinglium.
At hoc iam confectum dederunt docti principum, forte minus circumspecti.
Neque vero hoc contenti fuerunt.
Nam priusquam discesserint Wormacia conscripto consensu profitentur, se non mutare neque unquam mutaturos esse quod semel professi sunt in confessione Augustana.
Atque hoc
est quod saepissime dixi: si conveniatur millies in colloquium cum istis hominibus, regula et formula consensionis erit confessio Augustana, cui qui non subscripserit exclusus manebit.
Hoc iam vulgato scripto confirmarunt.
Amemus ergo nos mutuum: profiteamur et ipsi quod verum esse scimus, relinquentes illis quod omnino sibi relinqui volunt atque contendunt intactum.
Non deerit nobis dominus.
Vale.
Tiguri 12. ianuarii 1558.
(ohne Adresse.)
