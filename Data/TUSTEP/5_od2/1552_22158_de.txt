<nr>[22158]</nr>
<ae>Gervasius Schuler an Bullinger</ae>
<od>Lenzburg, 17. August 1552.</od>
Zürich ZB, Ms F 62, 482. / Orig.(Aut.)
Gott mitt dir, früntlicher lieber pruder. Din nächstes
schryben, an mich gethon, hab ich mitt freud und leyd
endpfangen, das du mich nach diner lieb gegen mir so
truwlich gewarnet hast und das die lieben kilchen dußen so
übel betrübt und angefochten werden. Ich sich, das man dem
gemeynen schaden nitt mitt der zuͦgehörigen artzny
begegnen
wyll; dorumb ist alle muͤg und arbeyt vergebens. Das
evangelium stinckt die welt an; sy ist sin gar maßleydig
worden. Ouch eins theyls der diener des worts haben wenig
doruff; so ist wenig yffer bey ihnen, kein ernst, keyn
anligen gegenwertiger trübsal, wore bekantnuß der sünden,
gloubriche gehorsame am wort des herren, beßerung des
läbens, hertzlichs vertruwen auff gott, angstlichs gepett,
wäre das recht mittel der gegenwertigen noth zuͦ helffen.
Ich schryge täglich daruff nach mir gebner gnaden, aber ich
syche so wenig frucht und volg, das mich vetrüßt zu läben.
Ich laden große fyndschafft uff mich, sonderlich by den
umligenden stoltzen predicanten. By dem allem gybt mir doch
gott ein frölichs hertz und guͦtes gewyßen, diewyl ich
weyß,
das myn herr und gott, dorzuͦ sin ewige worheyt mitt mir
doran schuldig ist. Nutz, lieber pruder. Gott, unßer frund,
schutz und schirm, dorüber krümmen sich der tüfel mitt allem
synem heer. Ich hoffe deß herren zukunfft, deren warte ich
mitt allen gloubigenn; ich gang uff dem wäg dißer
bilgerfart, die schänkel sind noch nitt muͤd, das hertz
ist noch unverdroßen, dan ich weyß, das mir an der statt
gottes das thor noch offen stath. Ich hab mynen tochterman
gen Ravensburg geschickt, alle sachen grüntlich zuͦ
erfaren,
und das die herren von Ravensburg mynen geneygten wyllen
hierinne verstünden; dann sy mir sidhär noch ein mal
geschryben hand, mynen anders nitt begert, dann das ich ire
kilchen zu besehen zu ihnen keme und sy sich irer
gelegenheyt nach mitt mir erspracheten. Diewyl aber allerley
geschrey furging, wolt ich doch zu irem wolgefallen mynen
tochterman (größeren kosten zu vermyden) zu ihnen schicken.
Des wart ich alle tag; was er mir bringt, wyll ich dich mitt
erstem, wie billich, wißen lohn. Der burgenmeyster Funck
hatt unfruntlich mitt mir gehandlet, loß ich stohn, byß ich
der tagen eynest zu dir kommen, witter dorvon zu reden. Man
sagt, die fursten knättem im surteyg ein fryden zu bachen;
gerath es wol, ist so vyl deßter beßer. Uff hut dato ist ein
houbtman by unß zu Lentzburg, nympt knecht an dem kunig uß
Franckrich. Andere knecht, so by dem kunig xin, kommen
wyder. In summa, es ist alles vollen arbetsäligkeyt. Der
lieb almechtig gott belöhne dir din große truw, so du mir,
dinem alten frund erzeygest. Gruß mir din liebe husfrow und
das gantz hußgesind.
Geben zuͦ Lentzburg den  17. augsten 1552. Es grußt dich
der
von Dießbach, der schuldheyß und Hammanus, myn lieber
gefatter landschryber; der ist nun byß und die sechst woch
kranck, hoff aber besserung.
Din lieber alter fründ Gervasius Schuler etc.
Dem fromen, getruwen und gottsgelerten herren meyster
Heynrich Bullinger, furnempster diener den kilchen zu Zurch,
mynem furgeliepten herren und alten frund etc.
