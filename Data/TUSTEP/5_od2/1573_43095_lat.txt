<nr>[43095]</nr>
<ae>Jean de Bellièvre sr. de Hautefort an Bullinger.</ae>
<od>Solothurn, 2. Juli 1573.</od>
Zürich ZB, Ms Briefe 2^#'o, "Bellievre", n^#'o 7. Original,
Signatur autograph.
...... Pluribus nuper de rebus conferre tecum proposueram,
sed ubi te calculo
teneari sensi, veritus sum ne, si diutius detinerem,
affectae iam valetudini tuae officerem.
Inter alia in animo habebam tibi exprimere quam mihi
placuisset vestri senatus
factum, quem vetuisse audiveram ne quis procacissimam illam
Satanae nomine ad
regem Gallorum epistolam in ditione vestra venderet, emeret,
haberetve.
Subinde rogare volebam ut dares operam quo idem statueretur
de alio famoso
libello cui Latine est titulus de Furoribus Gallicis, quem
ego affirmare tibi
possum Tiguri promercalem esse Germanico saltem idiomate. Is
tametsi paulo
modestioribus verbis conceptus sit, nihilo tamen minus est
contumeliosus in
maiestatem regiam, principesque Galliae viros, sed multo
maiore astu. Nam ea
quae palam et sub omnium oculis actitata sunt quam
simplicissime narrat, ut ad
ea quorum probationem nullam habere potest, fidem sibi
adstruat, rerumque
nostrarum ignaris facilius imponat. Qua ratione res turpes
atque invidiosas
nonnullis viris optimis per summam imposturam affingit.
Eodem libello, quo
Hispanium in nos commoveat, summa vi demonstrare nititur nos
immisisse Auraices principes in agrum Belgicum.
Est praeterea alius libellus cui titulus est Responsio ad
orationem habitam
nuper in consilio Helvetiorum etc., eiusdem farinae, nisi
quod longe
contumeliosior est in regiam maiestatem, principesque
Galliae viros. Fratrem
vero meum tam crebris tamque procacibus atque indignis
conviciis insectatur ut nihil supra.
Audio praeterea alium librum longe perniciosissimum
conscriptum esse, quem
author Genevae excudendum curabat, sed prohibitus est a
magistratu, verito ne ea
res nimiam invidiam civitati suae conflaret. Eius libri
argumentum est, licere
subditis principis seu magistratus iugum excutere si ille
non iuste imperet,
quod totum aptare nititur rebus Gallicis. Nihil attinet ut
quid sit vitii in hoc
axiomate demonstrem apud te qui pro excellenti doctrina
atque pietate optime
omnium nosti quam hoc sit christianae mansuetudini
contrarium; scio enim quam
tibi semper displicuerint tribunitiae uti vocas huiusmodi
conciones, quamque
semper detestatus sis hanc privatorum in magistratum
petulantiam.
Illud vero te admonere visum est omnes huiusmodi famosos
libellos Basileae
excudi, qua in re aequum facere non videntur, cum foedus
illis sit cum Gallorum
rege, quam plurimaque ab eo eiusque regno beneficia accipere
soleant. Nec tamen
propterea cum nuper Basileae fui, haec apud magistratum
expostulare volui, ne
forte eorum pudorem perstringerem, multoque minus apud
catholicos conquestus sum
qui indignissime pro eo ac res meretur tulissent. Sed tamen
eum qui nuper
legatus erat in Badenae conventu clam admonui uti postmodum
caveret ne tale quid
amplius in sua civitate admitteretur, quod nulli rei usui
esset neque usquam in
bene constitutis rebus publicis ferri solet, possetque illis
invidiam conflare
summam, atque etiam creare periculum. Nondum tamen illos vel
monitis vel
precibus meis satisfecisse video, quod mihi per molestum
est. Nam si pergant,
cogar quamvis invitissimus ex officii mei necessitate ad
alios querelas meas
deferre. Tu quaeso, optime Bulinger, pro tua prudentia hac
me molestia libera.
Bene vale et me uti fratrem amasti ama. Soloduri, die 2.
mensis iulii 1573.
Tui amantissimus et observantissimus
J. Bellievre
Clarissimo et humanissimo viro d. Bullingero ecclesiae
Tigurinae doctori   Tiguri.
