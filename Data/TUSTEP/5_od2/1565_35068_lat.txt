<nr>[35068]</nr>
<ae>Johannes Lasicki an Bullinger</ae>
<od>Paris, 8. Juli 1565.</od>
Zürich StA, E II 367, 382.
Wotschke, S. 243f.
Gratiam et pacem perpetuam a deo patre.
Miseram ad te, doctissime Bullingere, Geneva litteras, quibus ad tuas responderam, quas tu quo animo acceperis nescio, vereor autem, ne minus benevole, quam ego
velim.
Quod si quid in eis abs me scriptum erat, quod tibi, homini gravissimo ac prudentissimo, stomachum moveret, abiice, quęso te, ex animo tuo, mi pater,
omnem eiusmodi, si modo que fuit, offensionem et me tua benevolentia gestientem tanquam pater filium complectere.
Amavi Castalionis pietatem, at eius dogmata,
que ille fortassis cum Ochino communia habebat, non amavi neque semel disputanti restiti.
Sum etenim dei beneficio pacis ac unitatis christiane quam
studiosissimus, quam hodie qui novis nec priscae ecclesiae notis placitis violant, Christi corpus violant ac frangunt.
Porro quicunque eiusmodi est, gravem me
semper experietur adversarium, nam nos ad pacem vocavit [Christ]us.
Turpe vero est, quotidiana fidei professione et catholicam ecclesiam et sanctorum
communionem confiteri, neque tamen velle sensum fidei suae huic communioni subiicere, quae sane iam esse desinit<gr>koinwnia</gr>, si sententiarum fuerit
diversitas.
Quod utinam et vestri ubiquitarii et nostri tritheitae recte expenderent, quorum ego haereses tam exsecror, ut iam pene dolore contabuerim.
Brentiani a vobis iam confutati sunt neque a vobis solum, sed ab uiniverso etiam orbe christiano et olim et hodie damnati.
At restant illi refutandi, qui tam
impudenter divinam illam naturam divellunt ac dissecant, contra quorum audaciam vestrum imploramus auxilium.
Nam sicut a vobis clarioris fidei dei voluntate
initia hausimus, ita incrementa atque confirmationes eiusdem ab iisdem magnopere expectamus.
Vos autem, que vestra est pietas, supplicibus et infimis opitulari
par est, omnes enim unum corpus sumus in domino, sed eiusdem corporis membrorum officia diversa, qua de re existimo ad te aliquid meum Threcium.
Ego iam multos
menses litteras a patr[ia] expecto.
Est autem mihi commune hospicium cum Guilelmo Stuccio, Tigurino iuvene litterarum studiosissimo.
Vixit autem una nobiscum
quidam Rostochiensis secte Brentiane, quo homine nihil unquam vidi nec audivi absurdius, dignus, qui in terris perpetuo oberret, cum Christum servatorem nostrum
in caelum conscendisse neget.
Video exortos homines caelum terrae permiscentes.
Sed de his pluribus nec lubet nec libet ad te, virum doctissimum.
Commendo me
tibi tanquam patri benevolentissimo, te autem cum tuo grege Christo summo pastori.
Parisiis  8. iulii 1565.
Tui tanquam reverendi patris observantissimus
Iohannes Lasiciuis Polonus.
Intus sunt litterae a Petro Ramo ad d.
Gesnerum.
Praestantissimo theologo d.
Hen[rico] Bullingero, ecclesiae Christi pastori diligentissimo, tanquam patri observando.
Tiguri.
