<nr>[29037]</nr>
<ae>Bullinger an Johann Wilhelm von Laubenberg</ae>
<od>Zürich, 3. März 1559.</od>
<vo>Zürich StA, E II 371, 742. / Orig.
(Aut.)
Kopie v. Heinr. Bullinger jun.
Literas tuas vir generose et domine colende scriptas 27. octobris anni praeteriti hoc demum anno sub finem februarii accepi una cum libellis Germanicis pluribus Schvenkfeldii et quibusdam Latinis Cratoaldi<f1>Valentin Krautwald.<fe>.
Ubi interim delituerint tempore tanto plane ignoro.
Pro libellis autem et icone Schvenckfeldii missis gratias ago ac gratitudinis ergo libellum hunc meum superioribus diebus a me editum remitto.
Petis, ut libellos istos omnes legam et discutiam.
Ego vero privatis et publicis negotiis ita sum
oppressus, ut nihil hic polliceri queam.
Mittuntur aliunde et quidem quottidie libri plures, quibus legendis plures non sufficerent, nedum ego fractus alioqui diutinis laboribus, qui quod non possum praestare postulantibus salva et incolumi functione mea, ad quam vocatus sum, nihil me vel contra deum vel contra charitatem peccare arbitror.
Clarissimum virum d.d. Vadianum beatae memoriae nihil mutasse de sua sententia contra Svenkfeldium asserta certus sum, ut qui familiarius eo sum usus quam tu, pace tua dixerim, vel ullus alius. Libros eius hac de causa scriptos cum Latinos tum Germanicos (nullum enim nos hic scripsimus, sicut falso de nobis fertur) non ut philosophicos, sed vere theologicos esse fatentur mecum omnes, qui discernere possunt iuste inter theologiam et philosophiam.
Haec aegre respondere potui per mea negocia; ne tamen nihil responderem, paucula haec exarare volui.
Quae ut boni consulas oro; dominum quoque oro, ut tibi et universo orbi oculos aperiat ad videndum et
faciendum ea, quae sunt voluntatis ipsius, et ut nostri omnium misereatur.
Vale.
Tiguri 3. martii anno 1559.
                         Heinrychus Bullingerus, ecclesiae Tigurinae minister.
Generoso viro d.
Ioanni Wilhelmo a Laubenberg agenti in Wagegg, domino suo colendo S. D.
