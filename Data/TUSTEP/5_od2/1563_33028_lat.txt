<nr>[33028]</nr>
<ae>Bullinger an Johannes Calvin</ae>
<od>Zürich, 12. März 1563.</od>
Gotha 407, 757. / Orig.
(Aut.)
Ep.Calv. 3915 (XIX, 667f)
S. D. Tristes nos reddunt Helvetici aliquot milites, qui hac
septimana venerunt ex castris Guysianis et pro certo referunt,
postquam admiraldus relicta Aurelia abiit in Normandiam ad
Anglos, Guysium omnes post ipsum pontes deiecisse atque ita illum
prohibuisse ab Aurelia, quam interim obsederit, magnis tormentis
concusserit, tandem et ceperit captis paucis aliquot, liberatis
captivis et caesis ad unum fidelibus omnibus.
Quanquam vero
meliora sperem, terret me tamen exemplum Rothomagi.
Mallem
profecto mori quam audire Aureliam, in qua sunt tot sancti, ab
isto lupo irrumpi.
Proinde si nos amas, mature scribito, quid sit
actum Aureliae.
Dum haec scribo, Curia adferuntur literae.
Verba ex his nunc
refero: "Capitaneus Karolin narrat mihi cardinalem Tridentinum
furiis correptum catenis constringi duabus.
Et dum haec narraret,
astabat summus tribunus noster, cui hodie nomine civitatis
negotium fuit cum nostro episcopo, qui affirmabat episcopum
Curiensem eadem referre.
Addiderunt pontificem aegrotare
graviter, ut non longe absit a morte." Caeterum Augustinus
Maynardus  7. martii Clavenna scribit ad Fabritium pontificem
constituisse capitaneum ecclesiae ducem Sabaudiae, quo nomine
quotannis ei redeunt scutorum 60 000, cardinalem Lotharingium
Oenipontem<f1>Innsbruck.<fe> ad imperatorem profectum, Venetos gravem movere in
fideles persequutionem, Ulyssis comitis bona omnia esse
confiscata etc.
Haec brevibus consignare et ad te mittere volui.
Constanter item scribitur Turcam contra Hispanos classem
instruere etc..
Vale et, quam potes mature, scribito, quid fiat Aureliae.
Salvus
sit Ionvillaeus una cum Budaeo fratre et aliis piis.
Tiguri  12. martii 1563.
Salutant te symmystae.
Bullingerus tuus.
Addidi Apologiae meae compendium verae religionis, quod Germanice
scripsi, gener meus Latinum fecit, non ut inde erudiaris, sed
duntaxat, ut gustum aliquem habeas illius mei operis.
Vale
iterum.
Clarissimo viro d.
Ioanni Calvino, fidelissimo Genevensis
ecclesiae pastori, domino meo honorando et fratri carissimo.
Genff.
