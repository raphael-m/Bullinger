<nr>[38118]</nr>
<ae>Bullinger an Tobias Egli.</ae>
<od>Zürich, 15. Oktober 1568.</od>
Zürich StA, E II 342a, 543. / Orig. (Aut.)
Graub. III,  125f. R.
S. D.  Nuper arbitror me aberasse, dum scribebam me tibi
charta inclusa significare et communicare, quae accepissem
variis ex locis allata Francoforto. Dum enim postera varia
scripta recolligo et reposco, invenio chartam in mensa inter
literas et acervum literarum, quam tibi mittere
destinaveram; habes ergo ea[n]dem hic inclusam, quamvis iam
illa obsoleta sint. Tuas accepi et legi ultimas horrui ad
historiam caedis patratae; verum credo dominum ita revelasse
sicarium illum, ne pluribus nocere possit. Huiusmodi
tragoedias in domibus suis merito agi cernunt, qui bella
innoxiis struunt absque conscientia. Dominus convertat eos!
Badae vehementer ab incoeptis desistere 7 Cantones adhortati
sunt urbes evangelicae, sed citra fructum. Dictum est eis,
ne nostros secum abducant, et in Urbibus evangelicis ist's
verbotten bym höchsten. Certum est 13. octobris totam
communitatem Claronensem convenisse et statuisse unanimi
decreto, ne qui in hanc militiam proficiscantur. Sic
attestati sunt apud me, qui in coetu fuere, et ipse amannus
Beldius. Et quoniam Schaffhusiani quoque suos revocant ex
Gallia et prohibuerunt, ne quis nunc proficiscatur, venit eo
superioribus diebus legatus Bellevreus obsecrans, ut militem
dent; sed noluit ei respondere senatus dilationem petens.
Ergo, quid responsum sit, non dixero. Omnes bene sperare
iube[n]t, das sy by irem verbott blyben werdint. Utut fiat,
impia est militia. Nunc de novo affertur fama ex Luceria
novas copias conscribendas a 5 Pagis pro Hispaniarum rege;
sic practicis effectum Rollii Uraniensis et Angusolae. Quod
si verum est, volent isti homines totam exhaurire Helvetiam
et prodere hostibus. Vehementer ergo eis existimarem, si
saperemus, resistendum. Sed domini iudicia forte sic
progrediuntur.
Nova praeter ea, quae ultimo scripsi, non habeo ulla, nisi
quod modo mihi Sangallensis retulit, qui Geneva venit,
vidisse se multos sclopetarios Montbelgardum proficisci, ut
ibi congregentur copiae, ad quas veniat dux Wolffgangus
Palatinus Bipontinus cum 5000 nigrorum equitum et peditibus
3000, qui recta in Galliam ad Condeum* (*a.R.: Condeu)
violenta profectione contendant. Venerunt heri quoque sub
vesperam duo nobiles Heydelberga, qui referunt Bipontinum
equites et pedites collegisse plurimos et festinanter
tendere in Galliam; rursus Rhyngrafium et marchionem
Philippum Badensem colligere 3000 equitum regi Galliae, sed
vix invenire. Sic illi. Video gravem dei iram impendere orbi
et eo graviorem, quo minus observatur a nobis. Hortandi ergo
omnes ad fidem, preces et poenitentiam. Plura iam non
possum; biduo enim hoc toto non egressus domum decubui;
meliora spero. Negotia et curae enecant me. Dominus adsit
nobis. Mitto literas a te postulatas; plures non inveni.
Bene vale et ora pro me dominum. Saluta consules et amicos
nostros ordine omnes, etiam Friderychum a Salice, cum quo
communica nova, quae videbuntur.
Tiguri  15. octobris anno 1568.
Bullingerus tuus.
(Adr. vor 541:)  Ornatissimo viro d. Tobiae Eglio, Curiensis
ecclesiae fideli
ministro, domino meo colendo et fratri charissimo.
An h. Thobiam Egli, pfarreren zuͦ Chur zuͦ S.Martin.
