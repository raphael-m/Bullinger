<nr>[26104]</nr>
<ae>Simon Sulzer an Bullinger</ae>
<od>Basel, 19. Mai 1556</od>
<vo>Autograph: Zürich StA, E II 336, 412.(Siegel...)</vo>
<dr> <dr>
<re> </re>
<tx>S. Accepi tuas, quibus fusius responderem, nisi dolore
capitis impedirer, qui familiaris esse nimis mihi pergit et
proximis diebus etiam graviter deiecerat. De Turca pro certo
ferunt ingenti manu Pannoniam superiorem invasurum, quam per
praecursores equites levioris armanturae iam nunc ferro et igni
vastet, ut festinato praesidio Viennae opus sit. Male autem
vereor, ne cassa sint arma, posteaquam arma tantum sine fide et
poenitentia hosti tam potenti et fatali obiiciuntur. Ex Italia
nihildum cognovi, quia Theodorum illum non licuit convenire.
Caesar copias suas in Belgico dimisit, quod argumento est
expeditionem Ferdinandicam non esse contra evangelicos
destinatam, idque etiam legatus Galliarum regis constanter
affirmat, qui miratur principum Germanicorum metum inanem, sicut
die hesterno mihi d. Gribaldus significavit, qui ex ore eius hoc
se audisse dicit. Nostri milites ex Pedemontio rediere et
capitaneus eques non sine scandalo civitatem ingressus est ob
fastum et superbiam, quam plus quam Moabiticam ostentavit.
Prospicio a sanguinariis illis non nisi certum patriae exitium,
maxime quando ab iis foventur, qui impietatem hanc ut mortem
merito debeant execrari. Dominus misereatur nostri et det mentem
meliorem et oculos rectius cernentes.
^$Bene vale in Christo Iesu cum tuis omnibus.
^$Basil. 19. maii anno 1556.
^$Argentinenses civibus suis commeatum in annum indixerunt, quod
nescio unde bella expectent; sunt, qui Gallum aliquid contra
ipsos moliri dicant.
^$T[uus] Sulcerus.
^$Apud Tuginos esse quam plurimos etiamnum bene sanos in fide ad
nos perfertur, qui ne ab exercita in pastorem et libros saevitia
religionis verae professionem dissimulent, qua de re cupio a te
doceri prima occasione.
<lz>[Adresse ...]: Viro praestantissimo d. Heinricho Bullingero,
ecclesiae Tigurinae antistiti, domino et symmistae colendissimo
suo.
