<nr>[27270]</nr>
<ae>Bullinger an Johannes Fabricius</ae>
<od>Zürich, 29. Oktober 1557.</od>
<vo>Zürich StA, E II 373, 3ff.
/ Orig.
(Aut.)
Gr.
II, 32ff.
Exc.
Ep.Calv.2749 (XVI,684).
S. D. Tria hic mitto exempla Concionum mearum in Ieremiae sermonem primum, unum tibi, secundum Philippo Gallicio, tertium d.
Friderycho a Salice; benigne accipite haec munera a me vestri amantissimo.
Bollvylerum recte referunt vestri imminere oppido Sabaudiae Burgopräß.
Pridie tamen veniens Geneva d.
Warnerius [=Guarnerius? Siehe auch Vergerio, 15. Jan. 1564!] pro certo asseruit opera Gallorum ex Lugduno prodeuntium istius consilia et audatiam nonnihil esse repressam.
Interim Bernenses, Valesii et Friburgenses iustum pararunt exercitum, quem
Bollvylero opponant, si pergere voluerit.
Dicitur exercitus excessurus 20000 militum numerum.
Deus bene vertat, ne forte maiores inde calamitates sequantur.
Dux Sabaudiae Philibertus, summus Philippici exercitus imperator et qui nuper ex victoria a conestabile reportata ferocior factus est, legatos Bernam misit (sic fertur pro comperto), qui terras eius occupatas a Bernatibus, Valesianis et Friburgensibus repetant.
Satis haec abundans videtur esse materia ad ingentia et diuturna mala.
Utinam non
videamus aliquando pateram illam divinae irae, sicut Ieremiae seculo, Ierem.25 obambulare.
Rogas, num scripto amarulento Calvinus colloquium turbaverit Wormaciense.
Non turbavit Calvinus.
Priusquam enim responsio eius ultima contra Westphalum prodierit in publicum, Saxones aliquot contra Philippum conspirarunt.
Ea de re haec fere scribit ad me literis ultimo(a?) septembris Martburgo ad me datis d. Andreas Hyperius: "Ad 5. diem septembris d. Erardus Schneppffius et d. Victorinus Strigelius ex schola Ienensi, d. Ioachimus Mörlinus et m. Martinus, Luneburgenses, Erasmus item Sarcerius ex
comitatu Mansfeldensi petiverunt statim a prandio cum d.
Philippo certo loco colloquium.
Fuerant autem illi scripto complexi suam de coena domini sententiam atque longa oratione contenderunt a d. Philippo, ut ipse caeterique Witembergenses eam non tam scripto quam iureiurando comprobarent.
Negavit hoc Philippus se facturum.
Protractum est usque ad vesperam certamen.
Rogati, quae illos necessitas ad haec agenda impelleret, responderunt a ducibus Saxoniae, principis Ioannis Friderychi capti
filiis, hoc se accepisse in mandatis.
Illustrissimi ergo principes Palatinus et Wirtembergensis submissa legatione ad Saxones illos, quae cognosceret, num illi iussissent, et, si iussissent, sopiri nunc illam contentionem paterentur, concordiam reparare contenderunt."  -   Nunc quid porro factum sit, ex ipsis Philippi literis disce.
Hic enim 20. septembris inter alia sic ad me scribit: "Reverende vir et charissime frater Bullingere, nos hic duplicia certamina sustinemus, <gr>aitousi gar tines
yHjismata grajJHnai kata twn apodokimazontwn tHn artolatreian.</gr> Refragati sunt plurimi legati.
Deus adsit ecclesiae suae.
Plura non potui scribere."etc. 23. septembris idem ad me iterum scribit in haec verba: "Reverende vir et charissime frater, apud Xenophontem scriptum est Lacedaemonios domi dissipandos esse, ut apes pelluntur, cum sub ipsis alveolis fumi fiunt.
Id astute imitantur antagonistae nostri: omissis aliis materiis, de quibus est consensus inter nos, ordiuntur <gr>apo tHs
artolatreias,</gr> et ut nos distrahere possint, interrogant, qui eam defensuri sint.
Id certamen hic nondum diremptum est, nec hactenus hic aliud actum est."etc.
Rursus idem ad me octobris 5. in haec verba scribit: "Reverende vir et charissime frater, cum non perfecissent nostri collegae, ut condemnationem vestrarum ecclesiarum comprobaremus, seiunxerunt se a nobis et eam privatim exhibuerunt <gr>tv brabeytH</gr> Iulio Pfluͦg, (dazu a.R.: "Hic est episcopus Numburgensis et regis Ferdinandi in
colloquio locumtenens.") a quo petiverunt, ut publice in consessu recitaretur.
Fuit autem ea moderatio <gr>toy brabeytou</gr>, ut recitari eam in concessu noluerit.
Postea hinc illi discesserunt.
Nunc igitur, an inchoata illa collatio processura sit, dubitamus.
Quicunque autem eventus erit, spero sapientes viros nostram contationem non improbaturos esse, quod noluimus statim re non disputata nec explicata confirmare pontificum idola et parricidia.
Sed precor filium dei, ut nos gubernet.
Bene et
feliciter vale.
Salutem opto vobis omnibus et nominatim d.
Petro Martyri et Laelio.
Wormatiae" etc.
Ex his Philippi verbis habes totum negotium, ut ad me est delatum; malui illum suis verbis quam meis audires et legeres loquentem.
Nos illi hisce diebus respondimus et gratias egimus atque ad constantiam adhortati sumus etc.
Cum Philippo fecerunt hactenus legati principum, legati inquam atque docti Palatini, Hessi, electoris Saxonis Augusti, Wirtembergen[sis], Pomerianae et Borussiae cum scholis Witemberga, Lipsia, Martburgo, Rhegiomonte, Tubinga, Heydelberga etc.
Quid futurum sit,
ignoramus, deo negotium commendamus nostris precibus atque id a vobis etiam contendimus.
Cupimus certiores fieri de rebus Italicis et maxime de persequtione fidelium, in quos conceptos furores audimus diaconem effundere per bestiam tricornem.
Audimus bellum Ferrariense compositum iri per Venetos; de eo singulariter edoceri cupimus.
Ex Belgico et rebus Gallorum nihil habemus certi.
Ex Augusta scribunt amici pacem compositam esse inter Turcarum imperatorem et Ferdinandum regem ad septennium.
Quod
si verum est, oro dominum, ut pax illa non trahatur in exitium ecclesiae.
Illi ipsi significant Vayvodam uxorem duxisse aut sponsalia fecisse vel cum filia vel cum sorore regis Franciae.
Legati nostri, qui supplicatum abierunt ad regem Galliae, nondum redierunt, neque nos aliud audimus de fidelibus in Galliae ecclesiis, quam quod maximo versentur in discrimine; dominus consoletur et confirmet illos per Christum.
Salutabis d. Philippum, d. Pontasellam, dd. consules et amicos ordine omnes. Deinde
has literas vel descriptas per te mittes ad d.
Friderychum a Salice;  neque enim mihi tantum ocii est, ut singulis scribere possim.
Salvi sint apud vos viri boni omnes, quibus me amice commendabis. Vive et vale.
Salutant te mei omnes.
Dominus benedicat tibi et servet te in aeternum.
Tiguri 29. octobris 1557.
Bullingerus tuus.
Praestantissimo viro d. Ioanni Fabritio, ecclesiae Curiensis vigilantissimo ministro, compatri et fratri suo colendissimo et charissimo.
