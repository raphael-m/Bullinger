<nr>[43078]</nr>
<ae>Tobias Egli an Bullinger.</ae>
<od>Chur, 25. Mai 1573.</od>
Zürich StA, E II 376, 232. / Orig. (Aut.)
Gr. III, 423f.
S.  Ut aquae tibi tuae sint saluberrimae, etiam atque etiam
dominum precor,
reverendissime d. pater. Mitto hic iudicii Thusciani
relationem ad communitates
nostras ad postulata Helvetiorum legatorum. Quid heri ubique
ad eam sit
decretum, sciri nondum potest. Crastino enim demum, ubi
iterum consederint,
suffragia popularia comportabuntur. Mirum est, si eiusmodi
commiserunt exules et
profugi nostri, pro illis ullorum hominum patrocinia extare.
 Paucissimis mecum
egit et quidem opinione amicius amplissimus ille vir d.
quaestor Thomanus, et
nisi variis curis et negociis districtus semper fuisset,
mens illi fuit me
convenire et verbosius mecum commentari de singulis; sed et
literis in via ad me
scriptis submonuit, cum in reditu ad vos esset: esse plures
quosdam honestos
viros, qui dicant concionatores Rhetiae non levem harum
turbarum sustinere
culpam. Deum immortalem! Nosne in culpa sumus ideo, quod
docemus iustitiam esse
servandam; eos autem, qui in culpa sunt, nos accusare,
quorum artes ne terra
quidem ferre amplius potuit? Respondi d. quaestori prolixe:
'Si sumus
tales, cur magistratus nos non punit?' Sed quia nos
m[agistratum] incusamus,
forsan culpa in alios transferetur. Sed quid opus est
ambigere, quis in culpa
sit? Legatur haec accusatio, quam mitto; cognoscantur causae
illorum
diligentius, qui se tam isontes esse gloriantur, nec
difficile erit vel caeco
perspicere, quae sit harum turbarum vera causa et origo. Ita
certe lupus ovem et
accusat et condemnat. Comparebimus brevi in proximis
comitiis et rogabimus
dominos: si tales simus, e medio nos tollant pro merito; sin
secus, nos
deffendant et innocentiae nostrae testimonium ferant.
Audiemus, ubi sint illi
honesti viri, qui sordes suas nostra innocentia tegere
conantur. Hodie iudices
iterum Thusciani conveniunt: paucos vero post dies
dilabentur. Stat illis
reformare impium quorundam bonorum in Valle Tellina abusum,
utque pari lance
stipendiis fruantur utriusque professionis ministri.
Haec ocyssime 1573. 25. maii noctu.
Salutant amplitudinem tuam d. consul, d. Campellus, d.
Pontisella, d. Bonettus,
d. Carolus, d. Victor et tota synodus nostra, quae feliciter
exiit et tibi omnia fausta ex animo precatur.
Curię Rhaetorum.
Tuae amplitudini subiectissimus Th[obias] Ic[onius].
Amplissimo omnique genere virtutis praeclarissimo viro d. d.
Heinrycho
Bullingero, Tigurinae ecclesiae antistiti et episcopo
primario et
vigilantissimo, domino suo singulari observantia
colendissimo.                      Zürch.
