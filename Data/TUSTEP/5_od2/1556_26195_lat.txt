<nr>[26195]</nr>
<ae>Simon Sulzer an Bullinger</ae>
<od>Basel, 10. November 1556</od>
<vo>Autograph: Zürich StA, E II 336, 421.(Siegel...)</vo>
<dr> <dr>
<re> </re>
<tx>S. Accepi tuas literas per Geldrium, qui plane, ut a doctis
est commendatus tibi et a te mihi, eximia quadam ingenuitate
pietateque praeditus esse videtur; quo diligentius inquiram
occasionem subveniendi. Porro, quod d. Philippi certamina et
perturbationes attinet, ipse dolorem certe capio; dignus enim
erat eximius hic Christi servus quiete et tranquillitate, quo
rebus melioribus operam posset impendere; displicet item vetus
idemque nocentissimus morbus in excitandis novis subinde
conflictibus et damnandi quoslibet licentia. Satis est et plus
satis scandalorum in ecclesia indultumque nimis criminationibus
et acerbis et odiosis. Sed dominus est, qui solus pacat animos;
quem precemur, ut sanctam in ipso nobis unanimitatem largiatur.
De bello Neapolitano sive Romanensi quod tam diligenter scribis,
magnam habeo gratiam. Parturit ingens bestia monstrum nititurque
duplici brachio, Gallico et Veneto, sed utroque carneo et
proinde minime firmo. Confoederati nostri, ut video,
pertinaciter numen suum urgent non cessaturi, donec vel malum
dent vel manu domini cohibeantur. Accipio autem et Bavarum animo
ut antehac esse exacerbatissimo, ut qui nuper egregium ministrum
Christi in exilium egit, eo, quod eucharistiam iuxta
institutionem Christi exhibuisset. In comiciis urgent vehementer
et ante omnia principes, ut episcopis aliisque praesulibus
liceat esse coniugatis salvo statu. Refragantur supra modum tres
archiepiscopi electores; sed et Austriacae provinciae veterem
postulationem repetunt argenter urgenterque supplicantes
flagitantes, ut liceat praedicatione evangelii et usu
sacramentorum legitimo frui. In Allobrogibus transalpinis ultra
decem milia christianorum sunt, qui primaevę prorsus ecclesiae
imaginem referunt innocentia sancta et ad extrema supplicia
paratis animis. Nam quum Gallus religionis Christi abnegationem
imperasset nuper, ni vellent semel de vita periclitari,
obtulerunt sese unanimiter ad mortem omnes. Qua constantia motus
praesul regius et ipse hactenus abstinet a sanguine, et quantum
in ipso est regem a crudelitate revocat instituta. Decem habent
ministros, singularia Christi organa, et flagitant plures, quos
utinam inveniant pari cum ipsis pietate resignatos in voluntatem
domini et zaelo necessario ardentes.
^$Librum Marsilii Patavini potes, si velis, remittere Petro
Mechlinio bibliopolae aut mihi. Philippi libellum mitto, quem
tibi adscr[ibit] bibliopola, cui cum Froschovero est commercii
plurimum. Mitto sapientiam aut blasphemias potius Bavaricas,
quas cupio ut lectas prima occasione remittas, quia ea lege
accepi, ut restituam.
^$Bene vale in Christo Iesu cum tuis omnibus.
^$Basileae 10. novembris anno 1556.
^$Tuus Sulcerus.
^$Scripsi occupatissimus et dolore capitis gravatus.
<lz>[Adresse ...]: Viro praestantissimo d. Heinricho Bullingero,
domino et fratri colendissimo suo.
