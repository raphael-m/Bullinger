<nr>[31044]</nr>
<ae>Bullinger an Ambrosius Blarer</ae>
<od>Zürich, 7. März 1561.</od>
<vo>St. Gallen VIII,  377. / Orig.
(Aut.)
S. D. Literas tuas accepi de confosso papae legato et quidem repetitas aut secundo conscriptas; non puto tamen id factum esse, si sit factum, authoritate et iussu principum.
Audivi quidem venisse eo duos episcopos, sed non amice esse exceptos ac discessisse rursus illos re infecta; sed cum varii sint rumores, nescio, quid verum aut pro vero credere debeam.
Si quid de iis comitiis acceperis, fac, sciam.
Audio omnes ordines subscripsisse de novo confessioni Augustanae exhibitae Caesari anno 1530.,
sed tamen cum praefatione quadam.
Aiunt consensisse omnes excepto Saxone Ioanne Friderico iuniore.
Diu Palatinus et Hessus contendisse dicuntur, ne damnarentur sacramentarii; quidam obtinuisse aiunt, alii negant.
Aiunt excudi confessionem Ihenae et Lipsiae.
Si quid certi ex Wirtemberga acceperis, fac, sciam.
Mosci scriptum remitto; tecum sentio commentitium esse totum; mendaciis ut semper parietem suum dealbatum ornant.
Mangoldus dedit duos batios, imo nolenti obtrusit; nihil ea solicitudine opus fuit.
Dedi illos puero cuidam Pellicani, cui antea etiam satisfeceram; ita nihil fuisset ullas mittere pecunias, ac indigne fero, quod feceris, quasi vere.
Incolae vallis Agroniae repulerunt iterum militem ducis Sabaudiae contra ipsos immissum caesis, ut ferunt pro certo, 800 Sabaudis militibus.
Si ita decurtentur vires eius, minus imminebit Genevensibus.
Comitia Neoburgi finita sunt inter Sabaudum et Bernates; alia indicta sunt 18. maii Basileae.
Delecti sunt sequestres 11 ex undecim Cantonibus; Sabaudus sequestres esse voluit Gallum et Hispanum; sed Bernates se opposuerunt, ita ut, nisi consensisset in 11 delectos illos, infecta re discessum
fuisset.
Mögend irs für gwüß haben, das geschütz geschickt sye gen Bregentz, lassend michs wüssen.
Ich truwen zwaren diser sach gar nüt et metuo repentinum aliquod malum; nescit pacem impietas et superstitio; dolent et frendent isti, quod tantum rebus ipsorum decedit, et forte vita poenitere nescia utrinque virgam requirit.
Dominus misereatur nostri! Non relegi haec.
Vale cum Matthia et bonis omnibus.
Tiguri  7. martii 61.
Calvini nostri libellum missum recepi; quem te nondum integrum legisse miror, cum satis tibi fuerit temporis.
Forte noluisti.
                                                                  Bullingerus tuus.
Clarissimo viro d.
Ambrosio Blaurero, Vituduri agenti, domino et fratri suo colendo et charissimo.
