<nr>[37096]</nr>
<ae>Georg von Stetten an Bullinger</ae>
<od>Augsburg, 17. September 1567.</od>
Zürich StA, E II 378, 1793. / Orig. (Aut.)
S. Facile me confirmarunt literę tam tuę quam Gvaltheri
in ea re, quae iam antea arridebat. Scrupulus ille, quem
Marpachii furię iniecerant, etiam antequam tuas reciperem,
me torquebat, quominus filium Argentinam mitterem, ubi non
plurimę commoditates accurrebant, sed magis adhuc
suspicio, ne forte quoque nostrorum (qui filios suos ibi
habent) astutis consiliis catechismi illi fides
obtruderetur; illorum enim consortes et omnes cum quibusdam
pędagogo filias uti coactus esset. Optime autem nunc res
cadit et plane, ut aliter optare nec possem nec vellem, cum
d. Gvaltherus filium se recepturum promittat et scholę
vestrę ordo perplaceat. Utinam saltem discipulum mittere
possem talibus doctoribus dignum. Verum, cum dona sua optimo
ordine dominus dispenset, in filium qualiacunque contulit,
gratus agnosco eaque pro virili iuvare cupio ut excolantur.
Sufficit mihi, si vera religionis fundamenta illi infigantur
et aliqua rerum imbuatur experientia, in literis eo
progrediatur, ut aliquando maior factus earum studia
diligentius pro lubito persequi possit; politicum enim volo
inprimis, qui literarum non omnino sit expers, etsi
eruditione cum aliis certare nequeat. De rerum statu apud
nos etc. ex adiecta schedula percipies.
Bene vale.
Datum Augustę  17. septembris anno 67.
R[everentiae]
t[uae] amantissimus Georgius a Stetten.
Venerando, pio atque erudito domino Henrico Bullingero,
ecclesię Tigurinę antistiti fidelissimo, domino et amico
suo colendo.               Tiguri.
