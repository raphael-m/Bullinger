<nr>[45014]</nr>
<ae>Johann Konrad Ulmer an Bullinger.</ae>
<od>(Schaffhausen), 4. März 1575.</od>
Zürich StA, E II 375, 906. / Orig.(Aut.)
S. D.   Clarissime vir et pater in Christo colendissime, ago
tibi meo fratrumque nomine gratias, quas possum, maximas,
quod ea communicasti liberaliter et benigne, quae maerito
fidis dei servis syncerae doctrinae amantibus impartienda
erant, ut, si non labore, at votis tamen suis optimam causam
promovere queant.
Non est vero, quod vereare, ne illa arcana, quae occulta et
in sinu nostro reposita esse vis, evulgentur. Quae enim
communicanda fratribus iudico, ea illis in manus non trado,
sed praelegendo impartio. Qare, ut integram historiam
cognoscamus, si quid deinceps oblatum actumque fuerit,
submisse oro, ut, quantum licebit, tantum nobis etiam
communicare digneris.    Caeterum doleo tanta te excusatione
apud me uti, quod respondendi tempus (ut tu quidem
arbitraris, ego vero non agnosco) transgressus fueris; nolo
tibi, ne unius quidem momenti molestiam mea causa facias.
Gravis prudens et erudita vestra responsio ad scriptum
ecclesiastici apud Heidelbergenses senatus nobis probat,
praesertim in eo, quod et Bernates monuerunt, ubi non in
universum omnem synodum repudiatis, sed ad liberam et
christianam vos ingenue offertis. Caetera domino commendanda
sunt, qui aequissimus iudex suis optimis tandem rationibus
nostra certamina dirimet suamque causam ipse iustissimus
patronus defendet. Theodoreti exempla quottidie expecto
sicut et exempla Apologiae vestrae, d. Bezae et
Heidelbergensium. Vere de legatione in Galliam mittenda
scribis. quod compositio sit ex integro et corrupto
expectanda. Minus curarem pontificiorum artes; magis me
nostrorum, qui legationem ambiunt, levitas et Epicureismus
excruciat, qui revera magis aureas cathenas quam christianam
pacem in Gallia et nostrae religionis exibilationem
venantur, ne quid gravius et tuis auribus molestius
scribam.
Remitto, quae communicasti, absque macula omnia tuam
humanitatem orans, ut nominatim omnes collegas meo
fratrumque nomine salutare digneris.
4. martii 1575.
Tuus Iohannes Conradus Ulmerus.
Clarissimo viro atque eximio Iesu Christi servo domino
Henrico Bullingero seniori, ecclesiae Tigurinae antistiti
fidelissimo, domino et patri suo in Christo colendissimo.
