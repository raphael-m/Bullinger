<nr>[25045]</nr>
<ae>Hans Jakob Adlischwyler an Bullinger</ae>
<od>(Augsburg), 26. März 1555.</od>
Zürich StA, E II 356, 1021. /  Orig. (Aut.)
Min frundtlich grus zuvor, herzlieber schwager, wüssen, das
ich alle ding uberandtwurt und das der herzog euch bj mir
auch schriben wirt, und ist gar gutt, das ich selbs zu
Augspurg bin und anhold; hoff, inn dryen wochen, wils gott,
bey üch zu sein. Und diewils so theur, hab ich mich am geldt
nit endtplozen dorffen, gedenckh, so schwager Ulrich das inn
aignem anhaimsch kommen uberandtwürt were, syge früw gnug,
es syge auch euch und ime lieber, dann das ich mangel liden
müest. So ich von Augspurg gefertigt, würt ich gen Nüwburg
müessen; alda würt ich mer geldt empfachen. Ich khan euch
nichts nüws fruchtparlichs schreiben; dann noch nichts
gehandeldt. Es ist erst suntag des anttencrists cardinal
ingriten, dem der kunig und bischoff von Augspurg endtgegen
griten. Hiemit gott inn sinen schirm bevolhen. Gruessen mir
min liebe baß, euwre khinder, tochtermenner, und wo ir
pottschafft, minen bruder. Datum in il. Zinstag nach letare
anno 1555.
E[wer] w[illiger] H[ans] Jacob Adelschwiler von Nollingen.
Dem wolgelerten und hochgeachten meinem fründtlichen, lieben
schwager meister Heinrich Bullinger, bredicant zuͦ Zurich.
