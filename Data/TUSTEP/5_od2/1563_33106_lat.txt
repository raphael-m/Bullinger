<nr>[33106]</nr>
<ae>Jakob Rüeger an Bullinger</ae>
<od>Schaffhausen, 12. August 1563.</od>
Zürich StA, E II 375, 718. / Orig.
(Aut.)
S. Venit ad vos adolescens mihi incognitus, sed d.
Carlino aliquo
modo propter parentem admodum familiaris.
Hic confidit Carlini,
mei et parentis defuncti nomine sibi et suis studiis apud vos
consultum iri.
Praesta ergo pro tua humanitate, quod potes
quodque confidimus te praestiturum.
Scripsisset etiam ad vos
Willingus, aulicus Palatini concionator; sed cum adolescens
abierat, ipse aberat.
Fac, quantum potes.
Dominus, qui multis
modis nos invisere solet, rependet.
Nostra schola ei minime
commoda ideoque non visitanda videbatur; si excipietur apud vos,
forsan aeducabitis talem, qui aliquando ecclesiae Christi sit
profuturus.
            Nova nulla habeo, nisi quod fama est
marchionem Brandenburgensem conscribere exercitum; nescitur
tamen, quam ob causam; sed nihil certi affirmo.
   Velim, ut
possem habere tuam responsionem in Palatinatum missam; bona fide
statimque redderem, ita etiam actionem Argentoratensem, quae a
Basilea ad vos mittetur.
  Porro (sed haec solummodo tibi
scribo) clam mihi indicatur omnes Helvetiorum Pagos, imo omnes
Helvetios pessime sentire de Schaffhusianis.
Causas tres audivi:
Stierlii actio, item Tareri, hinc Molitoris; restant adhuc duae,
quas recitare mihi ille non poterat.
Proinde Schaffhusianos
aliquot millia florenos exponere coactos, cum nulla apud nos
iustitia vigeat; antiquam Helvetiorum laudem nostros delere
velle; vel foederis literas Helvetici reddant.
Haec si fuerint
vera, nimirum ex consule intellexisti; significa itaque, rogo;
non est, quod hic nil periculi timeas.
Velim tamen, ut scirem,
certas ob rationes.
Vale in domino, qui te nobis diu incolumem conservet.
Nos
nostramque ecclesiam vobis commendatam habeas omnesque nostros
fautores salutabis.
Schaffhusiae augusti  12. anno 1563.
                                    Tuae humanitati deditissimus
Iacobus Ruͤger.
Clarissimo atque doctissimo viro d.
Heinrycho Bullingero,
antistiti ecclesiae Tigurinae primo et vigilantissimo, domino ac
fratri suo plurimum observando.
Tigurum.
