<nr>[21293]</nr>
<ae>Johannes Comander an Bullinger</ae>
<od>Chur, 1. Dezember 1551.</od>
ZÃ¼rich ZB, Ms F 38, 145.
Gr. I,  S. 228f.
Gratiam et pacem a domino per Iesum Christum. Scripsisti ad
nos de quodam fratre exule Augustano. Huius rem fideliter
agimus apud ecclesiam quandam, unde helluo quidam eiiciendus
est. Cum hoc factum fuerit, significabimus. Episcopus noster
8. novembris per Tridentum e Roma ad Curiam venit manens
illic tantum triduum, post iterum se Tridentum conferens,
quod se facturum sanctissime spoponderat, ad sessionem
scilicet, quae in die divae Katherinae habita est. Duabus ex
causis illuc properavit: una quod primatibus concilii hoc
promiserat; altera ut regalia, que nondum adeptus est, opera
et auxilio cardinalis Tridentini a Caesare impetret. Que ad
Haimium, consulem nostrum, dedisti, legi; que ad Traversium
spectabant, illico transmissa sunt per specialem nuntium.
Quae te sollicitant, curata sunt et cauta; admonitus est
episcopus, ut ne verbum promittat se facturum, sed memor sit
se potestatem nullam habere, sed sibi malum in caput suum
adsciscere, si quicquam tale fecerit. Proceres nostrae
regionis male contenti sunt, quod ipsis non requisitis illuc
se contulerit. Misso tabellario admonent, ne pro se quicquam
agat in concilio, et si presumeret aliquid facere, pro
nihilo haberetur. Er ist herr, und die puren sind meister.
Non ampla est
illius potestas, sed angusta contractaque. Que Vergerius ad
nos misit, reddo. Anxie laborat, ut ex concilio multa
habeat; sed mihi videtur, frustra expensas facere. In
concilio sic se habent res: episcopi et cardinales Itali et
Hispani tanto fastu Germanos episcopos despiciunt, ut hii
illos magno odio fastidiant et regnum hoc Satanicum pessime
sibi cohaereat etc. Imperator Oenipontis<f1>Innsbruck.<fe> graviter decumbit,
ut fertur apud nos. Tu si quid habes, communices nobis.
Vale. Ex Rhetiae Curia, prima decembris 1551. Salutant te
Haimius, Tscharnerus et Gallitius.
Tuus Ioannes Comander.
Pietate et doctrina insigni viro magistro Heinricho
Bullingero, Tigurinae ecclesiae antistiti vigilantissimo,
domino suo et fratri colendissimo.
Dem h[errn] Bullinger.
