<nr>[24136]</nr>
<ae>Johannes Haller an Bullinger</ae>
<od>Bern, 17. Juni 1554.</od>
Zürich StA, E II 370, 199. / Orig.(Aut.)
S. Scripsit ad nos Locarnensis ecclesia lugubres sane
literas, cui per has respondemus confirmantes eos in opere
domini; eas vero ad te mittimus rogantes, ut ad aliquem ex
ea ecclesia tibi notum et fidelem transmittas. Nullus eorum
de nomine nobis notus est; ideo nulli ipsorum peculiariter
ipsas adscribere potuimus. Sed et neque tutum admodum erat
eas Badenam ad legatos dominorum nostrorum mittere, ne forte
per imprudentiam in manus impiorum devenirent maiusque
conciliaretur bonis viris malum. Si significaveris nobis,
quis inter illos alicuius nominis sit, rem feceris nobis
gratam; ad eum poterimus deinceps scribere. Memini quidem
Locarnensem ludimagistrum, opinor, virum doctum aliquando
hic fuisse nobiscum; sed nomen eius interea plane mihi
excidit.
Apud nos interea a magnifico senatu ad tempus aliquod
receptus est d. Emanuel Tremellius, vir sane pius et
doctrinae admirabilis; puto illum tibi alias esse notum. Ex
circumcisione christianus factus ante 12 annos Argentinam ex
Ferraria, unde natus est, conce[ssit]; ibi sex annis linguam
sanctam professus aliis [postea*] (*a.R.: quoque?)
disciplinis operam dedit. Postea Fagium in Angliam secutus
et in illius defuncti locum substitutus totidem annis
Cantabrigię docuit. Nunc communi cum aliis fortuna
eiectus
huc venit commendatus a Calvino, Vireto, Beza et aliis.
Dominus vero praeter spem nostram permovit animos principum
nostrorum, ut illum in scholae nostrae usum receperint;
speramus ergo magnum ex eo fructum ad nos omnes rediturum.
Graece et Latine doctissimus est praeter communem Iudaeorum
morem et in omni grammaticorum genere exercitatissimus. D.
Musculus eruditionem eius satis commendare nequit. Quod tibi
significo, ut nobis de tanto scholae nostrae profectu
congratuleris; habemus enim nunc non paucos spectatae
eruditionis viros. Mei omnes recte valent teque tuosque
salutant, quos ego quoque cupio salvos. Bernae  17. iunii
1554.
Tuus Ioannes Hallerus.
Antequam has occluderem tuas 12. iunii datas accepi et, quas
simul misisti, curabo.
Clarissimo viro d. Heinrycho Bullingero, Tigurinae ecclesiae
pastori fidelissimo, domino suo et compatri venerando.
M. Heinrych Bullingeren zuͦ Zürich.
