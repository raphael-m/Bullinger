<nr>[44005]</nr>
<ae>1. Kopie zu: Bullinger an Friedrich III. von der Pfalz.</ae>
<od>Zürich, 20. Januar 1574.</od>
Zürich StA, E II 381, 1368. Gleichzeitige Kopie.
(Beilage zu 1369.)
Summa confessionis ecclesiae Tigurinae de praecipuis
christianae religionis
capitibus, contra quam nemo quidquam in hac ecclesiae et
schola spargere debet.
1.  Deus unus est natura et essentia, quae communis est
patri, filio et spiritui
sancto.
2. Pater, filius et spiritus sanctus non sunt proprietates
vel affectiones unius dei
patris, sed tres personae vere subsistentes, intelligentes
et volentes.
3. Pater est deus verus, filius est deus verus, spiritus
sanctus est deus verus,
non tamen sunt tres dii, sed unus deus.
4. Nec filius nec spiritus sanctus est creatura nec deus
nuncupatione, sed re
ipsa, et uterque illorum est patri aequalis et
consubstantialis.
5. Nulla istarum personarum est maior altera, quamvis ordine
una praecedat
alteram. Primo quippe loco numeratur pater, deinde filius,
tertio spiritus
sanctus.
6. Spiritus sanctus, tertia persona trinitatis, a patre et a
filio procedit idque ab
aeterno, cumque sit utrique illorum aequalis et
consubstantialis, cum utroque
adorandus est et invocandus.
7. Filius non tantum genitus est, cum ex virgine carnem
accepit, nec tantum ante
iacta fundamenta mundi, sed etiam ante omnem aeternitatem
genitus est a
patre.
8. Christus accepit substantiam carnis ex virgine Maria nec
illam de coelis attulit
estque nobis consubstantialis secundum humanam naturam et
per omnia
similis excepto peccato.
9. Filius vere homo factus passione et morte sua vera nobis
condonationem
peccatorum et vitam aeternam acquisivit nosque patri
coelesti reconciliavit.
10. Sola fide in Christum iustificamur et quidem gratis
absque operibus aut
meritis.
11. Patres, qui sub lege fuerunt, etiam ipsi fide in
Messiam, dei filium, servati
sunt.
12. Quoniam Christus non tantum est deus, sed etiam homo
verus, quoad
corpus, ab ascencione sua ad extremum diem supra coelos
atque in ipso
coelo est nec amplius versatur in terris neque omnia corpore
suo adimplens
est ubique.
Adprobamus et recipimus omnes libros canonicos et hos ut
verum purumque
verbum dei amplectimur, item symbolum apostolorum, Nicenum,
Constantinopolitanum et beati Athanasii, quod in hiis nihil
contineatur, quod non sit
conforme verbo dei et prorsus faciat ad synceram fidei
explicationem.
Confessionem hanc ecclesiae Tigurinae de una essentia divina
et tribus personis,
patre, filio et spiritu sancto, consubstantialibus et
coaeternis, de duabus
Christi naturis, de remissione peccatorum et iustificatione
gratuita, item de
vera Christi humanitate contra ubiquitatem corporis Christi
diligenter legi
atque relegi. Et cum in ea nihil invenerim, quod cum sacris
literis, patris
symbolis et totius ecclesiae unanimi consensu non conveniat
optime, nullam habui
causam, quin ei lubens et ex animo subscriberem; sic enim
corde credo et credam,
sic ore docui et docebo gratia dei adiutus, donec Iesus
Christus, aeternus dei
patris filius, huius vitae usuram mihi concesserit.     Huic
ergo Tigurinae
ecclesiae confessioni ego Iohannes Mathaeus Smalkaldensis,
theologiae doctor,
propria manu et fideli corde subscripsi. 19. ianuarii anno
1574. Tiguri.
