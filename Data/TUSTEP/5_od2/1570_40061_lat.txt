<nr>[40061]</nr>
<ae>Reinhardt von Radtloo an Bullinger.</ae>
<od>Basel, 14. Juli 1570.</od>
Zürich StA, E II 360, 615. / Orig. (Aut.)
S. P.  R[everende] pater in Christo, haud scio, an
mihi quicquam gratius possit esse quam a te, pater dilecte,
multis negotiis cum privatis tum maxime ecclesiasticis
occupato litteras accipere. Ex his, quantus sit tuus
paternus amor erga omnes christianos, intellexi, quam nostri
non sis oblitus, quam ardentibus votis a deo patre ac domino
Iesu Christo contendas, ut mihi et toti meae familię
spiritum gratiae et consolationis in isto seculo tam perdito
largiantur et reddat patientes, ut, quicquid adversi nobis
immiserit, illud aequo animo feramus, -piis enim omnia in
bonum cedunt-, donec tandem cum Christo in caelestia gaudia
transferemur. Qua de re sedulo in hoc incumbimus, ut usque
ad diem domini spem certam, fidem et conscientiam bonam
retineamus, ut tandem fruamur cum Christo et omnibus sanctis
vitam aeternam.       De rebus nostris, amantissime pater,
hoc scias, velim, me cum tota familia, quae te officiose
salutat, optime (laus deo) valere; identidem per tuis
literis intellexisse mihi fuit pergratum.
Pro tuo dono, quales ac quantas potero, non quales debeo,
gratias agere studebo, et ut vicissim munusculum nequaquam
spectare, sed mittentis animum debes, a me benigne accipias
epitulamium scriptum in nuptias illustrissimi principis
Iohannis Casimiri Palatini, quae 4. iunii Hedelberge
celebrate fuerunt, rogo.
Amanter exigo, mei velis esse memor in sanctis tuis precibus
et digneris meo nomine omnes ministros ecclesie salutare,
praesertim dominum Walterum. Deus pater ille misericordiarum
servet te tuosque incolumes.
Datum Basileę  14. iulii anno 70.
Tuus
intimus Renhardus a Radelo,
praetor Limburgensis.
Reverendo patri .... ac domino Henrico Bulingero seniori,
fide[lissimo] ministro ecclesiae Tig[urinae].
Bem.v.Bull.s Hd.: "D. Rheinharti a Rhadeloch, praetoris
Limpurgici."
