<nr>[20160]</nr>
<ae>Lelio Sozzini an Bullinger</ae>
<od>Nürnberg, 6. Juli 1550.</od>
Zürich StA, E II 359, 2856. / Orig.(Aut.)
Quales Ulmenses, quales Norimbergenses antea fuerint,
nescio; hoc unum scio et
doleo apud ipsas nullam ecclesię faciem nec illam quam
apud vos esse gaudeo
gratiasque deo agens pro tanto beneficio simul oro, ut
incrementa in dies maiora
concedat, donec in virum perfectum adolescamus, quod futurum
aliquando idque
brevi confido. Caeterum hic multa, licet non apud multos,
experior eaque non
civilia et humana tantum, sed christiana et divinissima
officia, quibus
devinctum me habebunt in perpetuum, ita ut de ipsis utcunque
paucissimis alia
non sim prędicaturus unquam quam quę de iis conveniat,
qui pectore toto, non
lingua solum Iesum amplexi sunt, illum dico crucifixum,
cuius et membra ut se
divina gratia agnoscunt esse, ita eius exemplum generatim
propositum imitari et
coram tyrannis atque aliis quibusvis sanguinem profundendo
suum veritati
constans ferre testimonium haudquaquam reformidaturi sunt
unquam; sic de suis
viribus desperati in solo domino spem suam omnem fixam
habent, sic ab eo pendent
toti, sic denique de ipsius erga se benevolentia aeternoque
favore nihil
addubitant. Utinam in quam plurimis, quando in omnibus
frustra desideratur, illa
ardentior quoque multo divinę glorię illustrandę
flagrantia. Hinc autem
ego solvam, quam primum comites nactus fuero, quibus tuto me
adiungere possim;
audio enim iter infestissimum latronibus esse Lypsiam usque.
At non mihi desunt
ex utraque natione hic optimi amici ac de mea salute qui
sunt soliciti; illorum
itaque consilium sequar, quod non de me sequitur. Si vixero,
perscribam ex
Vitemberga, ubi hanc hyemem transigam, si non citius
excludet nos pariter omnes
conventus Augustanus. Supremi numinis semper voluntas fiat
in me ac reliquis
cunctis. Amen. Salutato mihi d. meum Pellicanum,
Bibliandrum, Gvalterum, generos
utrosque et cum Iosia, si adhuc est reversus, caeteros
amicos ad unum omnes
nominatim, siquidem omnes pariter in Christo amo
amplectorque, quotquot ab ipso
amari et in suum sinum recipi cognosco aut spero. Si quid
acceperitis, quod ad
me pertineat, quicquid illud fuerit per Sangallenses in
nundinis saltem istis
Francfordianis ut mittatis expecto et, tantum beneficii mihi
ut praestetis, rogo
vicissim omnem meam operam vobis locatam esse significans,
et quid aliud?
Adspiret omnipotens deus sanctis conatibus, pessumdet
consilia improborum. Amen.  Norimbergę die 6. iulii 1550.
Tui observantissimus Lelius Sozinus.
Quaeso, ignosce; posthac commodius scribam et, melius ut
pingam, studebo.
Doctrina pietateque clarissimo viro domino Henrico
Bullingero, plurimum
observando.
         Tiguri.
