<nr>[21194]</nr>
<ae>Johannes Haller an Bullinger</ae>
<od>Bern, 15. August (1551).</od>
Zürich StA, E II 370a, 562. / Orig.(Aut.)
S.   Hodie ex Augusta habuimus literas, inter quas quidam
Mecardus nomine, qui illic adhuc strenue praedicat de
concilio, talia scribit, quae quoniam forte tibi non erunt
ingrata cognitu, transscribam huc: "De concilio nihil, quod
scribam. Doctor Marpachius (est is Argentinensis ecclesiae
minister) fuit Niddae apud Pistorium in Hassia, fuit
Franckfordię, Lipsiae, Wittenbergae, apud Ioannem
marchionem et Norinbergę; sic scribit ad Ascanium, regis
Angliae legatum, d. Montius atque inter alia: Nova hic
nulla habemus praeterquam Melanchthonem modo conscribere
confessionem fidei earum ecclesiarum, quae evangelium per
Germaniam profitentur. Similiter Brentius et Frechtus
nostrorum theologorum opera in eodem argumento laborant, ut
ex his conscriptionibus collatis et recognitis una tandem
absoluta confessio, quae omnium nostrorum theologorum
assensu et iudicio exhibeatur in concilio (si quod fuerit)
et fidei nostrae ratio coram universo mundo reddatur. Et si
praeterea papa nostros volet iniquis abusibus, temerariis
praeiudiciis et usurpatis superstitionibus tyrannice
premere, ut tum declinationes, accusationes, exceptiones et
omnis generis defensiones opponant et protestentur tam
contra suspectum, imo inimicum et hostilem iudicem quam
contra universum iudicium, quod in propria causa
cognitionem, accusationem et condemnationem sibi contra fas
et leges arrogantissime vendicet. Haec ille." Scripsit et
alias post illas priores Mecardus ad Musculum literas, in
quibus haec habet: "Mir ist den 1. tag augsten überschickt
worden ein copy deß convents zuͦ Wittemberg, den 5. iulii
gehalten, da alle gelerten beider universiteten, Leiptzig
und Wittenberg, sampt allen superintendenten beider fürsten,
Moritzen und Augusti, und ist ein confession von Philippo
gstellt, examiniert, approbiert und von allen subscribiert
worden, quae offeretur in concilio futuro, cui Iohannis,
marchionis Brandenburgensis, ministri subscripsere, item
ducis Pomeranię et ducis Meckelburgensis. Faciunt quoque
in fine mentionem civitatis Nerobergensis et
Argentoratensis, quod et ipsae huic sint subscripturae. Haec
habui ad concilium pertinentia. Quid Augustae geratur, te
non puto ignorare; scripsit Blaurerus quaedam ad Iungium
quae sine dubio tibi quoque prius communicavit. Der
renntmeister ist wider verhanden, forte iam est vobiscum; a
quo cognosces mira. Schertli ist in anstößen Burgund und
Franckrych; weiß nitt, was vorhanden ist.
Haec satis importuno tempore scripsi, ne omnino nihil
scriberem per hunc doctissimum et optimum virum, fratrem
nostrum d. Theodorum Bezam, qui valde vestras desiderat
videre facies; eum tibi et reliquis fratribus omnibus
commendo, quos ex me salutabis. Salutant vos quoque nostri,
praesertim Musculus, cuius venter fluere nondum desiit.
Vale.  Bernę  15. augusti sub crepusculum vespertinum.
Tuus, quem nosti.
Clarissimo viro d. Heinrycho Bullingero, Tigurinae ecclesiae
antistiti fidelissimo, domino et compatri charissimo suo.
                                  Zürich.
