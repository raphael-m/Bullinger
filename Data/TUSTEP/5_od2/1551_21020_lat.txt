<nr>[21020]</nr>
<ae>John Burcher an Bullinger</ae>
<od>Straßburg, 21. Januar 1551.</od>
Zürich ZB, Ms F 80, 303.
Zur.lett. III, S. 676f.
Ep.Tig. III, S. 438f.
Ep.Calv. 1440 (XIV, 26).
S.P.D.  Ante biduum redditae sunt mihi literae tuae,
Bullingere colendissime, atque eo ipso die misi hinc ad
veredarium literas regias et Hoperi; commendavi eas
diligentissime d. Ricardo, amico nostro singulari, ut sua
opera regi et Hopero dentur; non detrectabit officium, sat
scio, ob veteris inter nos amicitiae necessitudinem.
Epistolae tuae argumentum ad regem probo neque dubito, quin
proderit et Hopero et religioni. Hopero episcopi mandarunt
silentium accusantes eum haereseos, ut scripsit mihi Thomas
Knithus noster ex Anglia; literas ad te mitto, quae possint
opera domini Butleri (cui millies me commendatum habeas) in
Latinam linguam transferri. Inde senties quid moliatur
Satan, cui summopere resistendum est. Petoque, quoniam
renascenti ecclesiae multum prodesse potestis, ut communi
consensu tuum, Calvini, et aliorum doctorum scriptum edatur
ad regem, quo instituatur recte in hac controversia. Alias,
ut vides, periclitatur veritas, pro qua defendenda summopere
a vobis quum laboratum sit, ne sinatis eam apud Anglos iam
pessum ire. Nova quae habui de belli tumultu in partibus
Saxoniae ad te mitto. Ea mihi ab amico scripta sunt
Coloniensi. Scriptum hoc insuper addidit in literis suis
gestari manu aureati hominis, quem gestant in vexillo: "Si
deus nobiscum, quis contra nos?" Gestant item virginem in
alio insigni atque serpentem ante eam depictum, quem
alloquitur virgo iis verbis: "Vah interim, Satan!"  Quam
vera haec sint, non affirmo; tamen ab honesto et fide digno
mihi scripta fuerunt. Si qua in re mea opera indiges,
paratissimus sum.
Salutet te et uxorem mea quam diligentissime. Salva sit et
a me. Tibi et familiae Tigurinisque omnibus opto felicem,
quietum, et pacatum futurum annum. Dominus pro sua
misericordia concedat vobis et omnibus regnis pacem Iesu
Christi!  Argentinae  21. ianuarii 1551.
Tuus Ioannes Burcherus.
