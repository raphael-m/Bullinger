<nr>[20252]</nr>
<ae>Johann Rudolf Stumpf an Bullinger</ae>
<od>Oxford, 12. November 1550.</od>
Zürich StA, E II 335, 2150. / Orig.(Aut.)
[S.] D. P.  Gratissimas mihi tuas literas 18. augusti datas
11. octobris post
Christophorus, Eustachii Froschoueri, filius reddidit (cum
quo ex eo tempore et
hospitium et ex parte studia mea coniunxi). Quibus sane
literis et animum meum e
summis curis in tranquillum reduxisti et multos ex amicis
amicissimos mihi
fecisti, ideoque tantum abest, ut hanc gratiam quam tuis ad
me literis
praedicas, apud te unquam sim meritus, ut summae tuae
humanitati ac
benevolentiae ex aequo respondere ne fieri quidem posse
agnoscam. In me enim
quod laudes, praeter officiosam voluntatem nihil est, quae
etsi maxime tanta
esset, quantam esse facis, tamen abunde satis a te mihi
gratiam relatam putarem,
qui tuo patrocinio usque huc fruor tam commodo.  Ut enim
caetera dissimulem ac
de diligentissima tua commendatione domino Sydalio facta
dicam, tantum ea
effecisti, ut ingrati animi notam, quam hactenus vix effugi,
a me propuleris;
nam ipse d. Sydalius, qui iam suae in me humanitatis fructu
se falsum putabat
ideoque nonnihil abalienatus erat, nunc non solum sibi me
gratum, sed et tibi
charum esse sentit. Cuius benefacti memoriam tibi re melius
quam verbis prestare
ex animo cuperem* (* a.R.: cupurem), quare etiam atque etiam
operam dabo, ut ne
frustra patrocinio tuo, consiliis et commendationibus usus
unquam videri possim.
Literas a d.d. Petro Martyre, quibus non opus fuisse dicis,
tum petebam, cum id,
quod de me falso relatum erat, apud vos intendi sentiebam,
veritus ne tandem
eiusmodi suspitionibus vestra mihi extingueretur gratia;
pater enim meus et
hortari et iam quasi liberius accusare me, ut magnam hanc
infamiam effugerem,
suis ad me literis non destitit. Sed utut ea sint, modo hae
suspitiones fractę
sint, deo gratias quam possum maximas dico.
Quod item scribis d. Sydalium me adiuturum fortassis, ut
consequar locum
profitendi aut laboribus et institutione mea literaria
aliquid consequendi, quo
diutius in Oxoniensi studio haerere queam, hoc inquam nihil
est; multo enim meam
(si qua modo cognitio dicenda sit) minorem agnosco, quam ut
tantum in me munus
recipiam, neque Oxonienses in exteros tam aequi sunt, ut
etiamsi quid huiusmodi
ex omni parte perfectum omnibusque, ut aiunt, numeris suis
absolutum praestare
possem, mihi locum darent. Sunt enim, ut uno verbo rem
absolvam, <gr>grupai
crusojulakai</gr>. Nisi forte in eam partem, quam ego
intelligo, tua verba
accipi velis, tanquam de privata aliqua famulandi
conditione, qualem Londini
citius aut etiam in regia mihi compararem quam in alterutro
gymnasio. De qua re
diligenter quoque parenti meo nuper admodum scripsi; cum
enim annonae charitas
apud nos in dies ingravescat ideoque etiam sumptus in
immensum prope crescant,
certe, nisi quid aliud mihi succurrat, summa me
necessitatis* (*a.R.: -tutis)
angustia inclusum, cum mea studia, si gravioribus sumptibus
obsistere perrexero,
Oxonii teneri amplius non potuerunt, eo me detrudendum
timeo.
Quae Londini et in aula nunc agantur quaeque hactenus acta
sint, ea te facilius
ac certius quam me ipsum et literis multorum et nunciis
cognoscere non dubito.
Quae autem Oxonii agantur, ea licet epistola non magnopere
digna sint, tamen a
me tibi oportere scribi puto. Oxonienses itaque, qui
hactenus solebant, adhuc in
luto papistico pertinaciter haerent. In quibus oppugnandis
d. d. Coxus Fabiano
stratagemati nimium favere videtur; coepit enim remissius
agere, puto eos mora
fracturus. D. Hopperus magna et pulchra molitur, praesertim
contra potentiam ac
luxum et ceremonias pontificum et episcoporum, neque conatus
tam pii hucusque
successu caruerunt; quantum enim promoverit, ex ipso
fortasse brevi audies.
Plura, quae scriberem, cum longius a Londino absim, scire
non potui. Reliquum
igitur est, ut, quod facis, me semper tua dignitate tueare,
quod licet et
quantum non onerosus fuero, patremque meum in meis studiis
promovendis
confirmes, ut coeptum propositum teneat nec navem in alto
deserat. Gratissimae
tuae literae d. Sydalio fuerunt, ad quas quoniam prae
collegii regii
procuratione, cui in absentia d.d. Coxi praeest, nunc
respondere non potuit, se
tibi per Ioannem nostrum et me purgatum voluit tibique
plurimam nostris literis
suo nomine inscribi voluit.  Vale. Datum Oxonii 1550.
postridie festum Martini.
Ioannes Rodolphus Stumphius,
tuae dignitatis observantissimus.
Pietate et eruditione gravissimo praestantissimoque viro d.
Heinrico Bullingero,
ecclesiae Tigurinae apud Helvetios episcopo vigilantissimo,
domino et patrono
plurimum reverendo.
                            Tiguri.
