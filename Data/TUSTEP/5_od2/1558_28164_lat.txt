<nr>[28164]</nr>
<ae>Johannes Haller an Bullinger</ae>
<od>
Bern, 16. Dezember 1558.
<vo>Zürich StA, E II 371, 728. / Orig.
(AUt.)
Ep.
Calv. 2993 (XVII, 400ff.)
S. Admodum sane diu ad te nihil scripsi, honorande observandissimeque domine compater, sed ratio est una, quod frequentius ad fratrem scribendo illum semper eorum commonui quae tecum communicare deberet.
Id quod ipsum fecisse non dubito.
Altera est, quod tibi libenter parcere volui, ne molestiis, quas innumeras suffers, plures alias adderem.
Non enim habebam de quibus plura aut magis necessaria scribere possem quam de Lausa[n]nensibus nostris et controversia quae nobis pariter et nostris cum
ipsis est.
Scio quam hoc sit odiosum et molestum audire et cognoscere: ideo libenter ex[s]pectassem donec res aliquem sortita fuisset exitum, cuius mentione animum tuum simul reficere potuissem.
Sed illum nondum sumus consecuti et res adhuc omnis in satis magno discrimine pendet.
Negotium autem tale est.
Postquam diu multumque a senatu nostro amplissimo per frequentes literas et legationes postulassent disciplinae ecclesiasticae restaurationem, tandem id impetrarunt, ut quaereret senatus ab
ipsis, quam huius peterent formam.
Tum illi inconsultis nobis et aliis ecclesiis, Lausannę considentes, prolixum conscripsere libellum, in quo miram admodum depingunt hierarchiam.
Summam illius aliquando ad fratrem scripsi et puto eam te ex ipso intellexisse.
Tota vero illa forma eo tendebat, ut abolerentur usitata hactenus apud nos consistoria, quibus ecclesiastica disciplina commissa fuit, quoniam videbantur ea ipsis nimis civilia et potestatem habere non mere ecclesiasticam, sed cum civili
nimium permixtam.
Illorum ergo loco petebant, ut novus institueretur senatus ecclesiasticus penes quem esset omnium ecclesiasticarum rerum, bonorum quoque ecclesiasticorum potestas et in quo (quod diserte exprimebant) ministri praesiderent.
A quo etiam constitueretur bonorum ecclesiasticorum oeconomi et diaconi, qui rationes suae dispensationis eidem quoque senatui reddere tenerentur.
Et ut tales senatus per singulas quoque ecclesias instituerentur.
Multa deinde de excommunicatione et de privato
singulorum ante usum coenae dominicę examine etc.
Istum libellum nobis prius non oblatum recta ad senatum transmisere.
Nobis tamen exemplar ut inspiceremus quoque exhibuere.
Senatus perpendens quo ipsorum propositum tenderet, valde offensus fuit et totum negotium ad diacosios retulit.
Itaque factum est, ut qui iam videbantur eo inclinare, ut illis aliquid ulterioris disciplinae quam hactenus habuerant, concederent, animum prorsus revocarint, eosque huc evocatos eo adegerint, ut promitterent se
deinceps quiescere velle.
Nam nisi hoc facerent proscriptionis poena ipsis erat decreta.
Reversi domum, tantum abfuit ut quiescerent, ut quod prius soli ministri et professores Lausan[n]enses egerant, nunc adiuncta sibi universa classe coniunctis copiis agerent.
Quoniam tamen viderant, quam odiosa proposuissent in suo libello capita, reliquis omissis duo tantum repetere coeperunt, excommunicationem videlicet et privatum examen.
Senatus humaniter denuo per literas monuit eos, et inprimis Viretum,
ne quid turbarent, sed contenti essent responso ipsis prius a diacosiis dato.
Rogavimus et nos eos, et privatim cum Vireto multis egimus.
Ille vero suae inhaerens sententię nunc postremo cum symmysta suo Valerio, et diacono Arnulpho ad senatum scripsit non posse se bona cum conscientia nunc ad diem festum nativitatis domini coenam administrare, nisi concedatur ipsis examen per quod scire possint, quibus digne eam exhibere debeant.
Res iterum ad diacosios pervenit.
Evocantur illi denuo, et nunc
eorum adventum ex[s]pectamus.
Quid futurum sit, novit dominus.
Nostri non patiuntur sibi persuadere aliud, quam eos quęrere denuo dominium conscientiarum, atque etiam bonorum ecclesiasticorum, et si unum ipsis concedatur, fore ut consequantur reliqua omnia, quę in suo libello priore petierint.
Itaque nemo est, qui illis quicquam concedere velit, et periculum est ne, si pergant, sicuti facient, non modo simpliciter ab officiis deponantur, sed et proscribantur, hoc est, cum iuramento, ut
vocant, ablegentur.
Dolet hoc nobis plurimum propter Viretum: est enim indigena, doctus, vir magni nominis, et qui diu multumque in his regionibus laboravit.
Ideo pro illo interponimus nos quantum possumus.
Timemus enim ne suo exemplo plures alios post se trahat, et ita schisma aliquod ecclesiis nostris inducat.
Sunt enim multi qui ad illius discessum discessuri sint quoque.
Qui isto suo facto damnabunt omnes mansuros, atque ita in partes iam divisa erit ecclesia, et timendum ne graviores quoque
secuturae sint contentiones et concertationes.
Nos per domini gratiam sumus in his omnibus concordes, quod unum me plurimum solatur, et in hoc incumbimus omnes ut quicquid illi agant, nos ecclesiam nostram servemus pacatam.
Beza interea post primam evocationem huc rediit et amicam dimissionem a senatu impetravit.
Nunc Genevę agit, ibi legit in lingua Graeca et in theologia alternis diebus, ut audio.
Nostri libenter habuissent professores Germanos Lausannae, sed dum illi non commode possunt
haberi, et nostri quoque sumtus metuunt graviores, puto consilium hoc in spongiam abiturum<f1>Vgl. Sueton, Augustus, 85, 2.<fe>.
Haec tibi communicare volui, quoniam me ut scribam in tuis urges.
Non libenter sane ista elimino et tibi inprimis libenter parcerem, sed quoniam scio quoque Lausan[n]enses totum orbem querelis implere, volui tibi paucis summam eorum quę fiunt et acta sunt significare.
Conqueruntur de nobis, quasi per nos steterit quominus disciplinam obtinuerint, sed dominus novit eos ipsos sibi importunitate sua
impedimento fuisse.
Non contradicimus nos disciplinae, respicimus tamen ad id quod ecclesiae utile sit, et quod simul obtineri possit.
Innovationes quotidianas probare non possumus, quoniam lacerant nobis ecclesiam, alias vixdum ex veteri vulnere sanatam, et praesertim tales, quales ipsi magna ex parte afferunt.
Privati examinis, quod ipsi tantopere urgent, nec praeceptum nec exemplum in literis invenimus evangelicis, et cum videamus cuius olim tyrannidis in ecclesia occasio fuerit, libenter ab
eo abstinemus, pia alias diligentia efficere studentes quod illi coacta illa exhomologesi praestare conantur.
Quod alias sc(r)ibam non habeo.
Ferebantur multa de pace.
Illam interruptam obitu reginae Anglię ferunt; sed num illa quoque certa sint, affirmare non ausim.
Expecto itaque a te certiora.
Quid Badenę fiat, me melius nosti.
Nostri nunquam iurabunt nec consentient in formam religioni nostrae contrariam.
Reliqua quomodo componi queant, audiemus ex legatis, postquam reversi fuerint.
Musculus scribit ipse; itaque de illo nihil.
Tu mea haec boni consule et nos tibi semper commendatos habe.
Salutant te nostri omnes, inprimis socer meus, Hallerus, Diesbachius etc.
et mater mea.
Salva sit omnis familia tua nostro omnium nomine.
Bernę 16. decembris 1558.
                                                Hallerus tuus.
Clarissimo viro d.
Heinrycho Bullingero Tigurinae ecclesiae pastori fidelissimo domino et compatri suo summopere colendo.
M. Heinrych Bullingern zuͦ Zürich.
