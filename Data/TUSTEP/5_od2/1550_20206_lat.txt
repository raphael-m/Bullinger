<nr>[20206]</nr>
<ae>Johannes Gast an Bullinger</ae>
<od>Basel, 2. September 1550.</od>
Zürich StA, E II 366, 156.
S. in domino. Ago tibi gratias pro novis istis.
Brunsvicensis dux capitaneos non
potest acquirere aptos ad res bellicas, inexercitatos
recusat; misit Argentinam
militem quendam, qui capitaneum conduxit ingenti ęre, sed
milites paucos
invenit, qui cum talici infelici duce militare velint.
Dicunt timido principi et
infortunato ad eventus bellicos nolle servire ac pios
Christi confessores nolle
ullo damno afficere; se non latere principem turpi fuga
dereliquisse milites in
acie pugnantes et ad lanienam duxisse; malle praeterea hyeme
domi latere, quam
in frigore arma ferre et apud talem principem, qui pecunia
careat. Timet
fortassis damnum ingens illatum iri a civitatibus Saxonię
post cladem
acceptam; ideo credo iam secundo ducem illum profligatum
esse.
Manum dei tetigisse Caesarem, ut triduo mutus fuerit nec
lectum reliquerit,
aiunt quidam. Fortassis instituit aliquid contra evangelium
dei et in media
consultatione dominus illum admonuit, ne ultra pergat, nisi
velit mori.
Praeterea aiunt Caesarem pessime velle Mauritio principi;
nam privata consilia
habet cum Ferdinando regi contra Caesaris potentiam.
Ferdinandus ambit Caesaream
dignitatem post mortem fratris; ideo revocavit Maximilianum
filium ex Hispaniis; videbimus mira futura in aestate.
Lantgravius aiunt esse mortuum, quo autem genere mortis
sublatus sit, adhuc
ignoratur; quidam aiunt veneno interiisse, quidam ex nimio
męrore confectum.
Ad hęc fama spargit Granvellam extremum diem clausisse,
qui anima fuit
Caesaris, neque puto Cesarem diu victurum anima emissa.
Halę in Saxonia dicunt ex limpidissimo fonte sanguinem
tribus diebus
effluxisse stupentibus omnibus, qui prodigium illud
viderunt.
Nauseam scias Friburgi fuisse; pręposituram enim habet in
Waldkirch pinguem,
cui scriptum est ex aula, ut domum redeat, Turcam augere
suum exercitum. Qui mox
lectis literis valedixit amicis, quos illic habet, et abiit
celerrimo gradu, ne
Hispanicus exercitus illius aedes occupet, qui Wiennam
missus est. Neque mihi
quicquam negotii est cum Nausea, neque illum unquam
salutavi; sed si venisset
Basileam, illum adiissem collocutusque fuissem hominem ob
veteram amicitiam,
quam olim Moguntię habebamus inter nos. Plura Myconius.
Vale. Basileę 2. septembris 1550.
T[uus] Gastius.
Hęc tibi scribo: Sparsit quidam ex Tigurinis Basileę
d. Bibliandrum Pelagii
dogma de libero arbitrio tenere velleque contra quosvis
defendere tanquam ex
scripturis divinis fundatum. Quod tamen nunquam volui
credere neque adhuc
credam; habent osores, qui illius doctrinam audent
reprehendere, quam imitari
non possunt.  D. Schertlinus te resalutat.
Lege, si tempus perdere vis, chronographiam Panthaleonis
nostri, qui, quicquid
cogitat, audet, et expende, quo calculo tuo numeraris annos.
De libris editis his nundinis brevi scribam fuse.
Dem ehrwürdigen und wolgelerten herren meyster Heinrych
Bullinger, lütpriester
zuͦ Zürich, mynem lieben, günstigen herren, zuͦ handen.
              Zürich.
