<nr>[23172]</nr>
<ae>Johannes Calvin an Bullinger</ae>
<od>Genf, 7. September 1553.</od>
Genf 107a, 61. Orig.
Ep.Calv. 1790 (XIV, 610f); englische Ãœbersetzung: Letters of Calvin II 407-409, Nr. CCCXXIV
S.  De literis non dubitabam, quin fideliter curasses quod
officii tui erat, ut mihi tuto redderentur. Fefellit tamen
Iudaeus ille, vel saltem non praestitit, quod sperabas.
Tandem ad nos venit, sed conquestus se Friburgi fuisse
spoliatum, de literis nihil potuit certi asserere. Quum hic
se conditio, qualem optabat, non offerret, in Angliam
traiecit. Monui res illic esse turbulentas et conatus sum a
proposito retrahere: nihil tamen profeci. Sed valeat ille.
Nos regnum ipsum merito anxios habet imo excruciat. Quid
tanta piorum multitudine futurum sit, qui illinc in
voluntarium exsilium concesserant, quid etiam multis
indigenis, qui iam Christum erant amplexi? Nisi dominus e
coelo mirabiliter succurrat, periculum est ne brevi
tristissimos nuncios audiamus. De Reginaldo Polo idem quoque
hic viget rumor. Caeterum, quia semper audivi, superbissimam
esse bestiam quae nunc regno potitur, et perinde crudelem:
interdum mihi obrepit haec divinatio, fieri posse ut sua
illam audacia praecipitem agat: scis animosam esse gentem
illam. Omnibus fere infesta tandem erit. Si impotenter simul
statum novare moliatur, erunt non pauci qui se opponent.
Interim misere, quasi in variis tempestatibus, iactabitur
dei ecclesia. Ergo, ut dicis, tam confusae perturbationes
statum domino commendemus.
Propediem senatus noster dogmata Serveti istuc mittet, ut
iudicium de illis vestrum intelligat. Nobis quidem
reclamantibus vobis facessunt hanc molestiam, sed eo
venerunt amentiae et furoris, ut illis suspectum sit
quidquid loquimur. Itaque si dicerem, meridiem lucere,
protinus dubitare inciperent. Plura frater noster d.
Gvalterus. Nam quia multi adsunt, quos a prandio reversus
domi meae inveni, cogor finem facere. Vale igitur
ornatissime vir, et frater mihi in domino honorande. Saluta
symmystas tuos et generos, totamque familiam. Christus vos
omnes servet, vos gubernet, vobis benedicat. Amen.  Collegae
mei tibi plurimam salutem dicunt, omnes tristissimi. Genevae
 7. idus septemb. 1553.
Ioannes Calvinus tuus.
Eximio domini Iesu Christi ministro, d. Henricho Bullingero,
Tigurinae ecclesiae fido pastori, fratri et symmystae
colendissimo.
