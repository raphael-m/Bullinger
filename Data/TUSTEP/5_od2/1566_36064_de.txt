<nr>[36064]</nr>
<ae>Bullinger an Hans Tscharner</ae>
<od>Zürich, 4. Mai 1566.</od>
Zürich StA,  A 248.2. /Eigenhändige Kopie [Entwurf].
"Es verstand min gnedig herren, doch durch lantmärs wys, diewyl sy ghein gwüssen oder geschrifftlichen bericht habend,
das groß zwyspallt oder uneinikeit sye by üch von wegen zweyer erwöllten bischoffen und das der ein uß erkanntnuß der 2
Pündten sölle diser tagen ynsitzen, das Gottshuß aber, das übel zuͦfriden, den 2 Pündten rächt biete und aller sachen
übel zuͦfriden an ettlichen orten ußnämind und ein Gottshußtag  5. may ußgeschriben habind etc. So nun sömlichem also,
were es minen gnädigen herren von hertzen leyd, und wiewol sy gesinnet, 2 radtsbotten zuͦ üch hinuffzuͦschicken, alls
die aller dingen bereit, zuͦ frid und einikeit zuͦ reden und handlen und gemeiner eydgnoschafft wolfart zuͦ suchen, hat
sy doch diser zyt (diewyl doch der reden vil gond) wäger beduͤcht, zöygern diß brieffs, Flury Gerstern, iren burger und
vertruwten, vorhin zuͦ üch zuͦ schicken mitt früntlicher begär an üch, das ir minen herren burgermeistern gruntlich
aller sachen berichten wöllind diser handlung. Dann was min gnädig herren handlen könnind, das zuͦ wolfart üwer aller
und zuͦ guͦtem friden gemeiner eydgnoschafft dienet, deß sind sy urpüttig und guͦtwillig. Das alles mögend ir mitt minem
günstigen herren burgermeistern Ambrosy Martin gemein haben und unverzogne antwort uns wüssen lassen."
Zürych,  4. may, anno 1566.
