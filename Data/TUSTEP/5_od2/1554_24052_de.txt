<nr>[24052]</nr>
<ae>Johannes Haller an Bullinger</ae>
<od>Bern, 25. Februar 1554.</od>
Zürich StA, E II 370, 196. / Orig.(Aut.)
Gottes gnad durch unseren herren Jesum Christum zuͦvor
etc.
Günstiger, lieber herr gfatter, zeigerin diß brieffs Barbi
Kluntz von Zürich, Jacob Kluntzen säligen tochter, wie si
fuͦrgipt, der zuͦ Capel umbkommen, hatt hie ettlich zyt
bi mim her seckelmeister Haller gedienet in unser
nachpurschafft und, nitt anders mir zuͦ wüßen, sich
erbarlich und wol getragen. Deren ist nun vilicht etwas
glücks an die hand gstoßen, das si willens sich zuͦ
vereelichen; doch diewyl si hie vor ire fründ zuͦ Zürich,
als Hans Bläsi, iren stüffatter, und Hansen und Melcher
Kluntzen, ire fründ, wie si mir anzeigt, übersehen und
erzürnt, so welte si sich gern vor hin mitt denselbigen
widerumb versünen, besonders diewyl si verhofft, iren sölle
noch von irem stüffatter etwas guͤtlins herus werden.
Zeigt darbi auch an, das min her burgermeister Lafater iren
etwas gefründet. Hatt mich deß halb gebätten, iren ein
fürgschrifft an üch zuͦ gäben, deren si gegen mim her
Lafater genießen möge, das er iren gegen den fründen und
besonders gegen dem stüffatter helffe ir sach machen. Diewyl
si nun, wie anzeigt, sich hie frommklich getragen, so vil
mir ze wüßen, und ich ir anmuͦtung an mich nitt unzimmlich
geachtet, hab ich iren semmlichs nitt können abschlahen, wil
si üch deß halben hiemitt befolhen haben. Ich acht, ir
wüßind von iren sachen vilicht bas dann ich.
Hiemitt sind dem herren befolhen. Üch gruͤßt min her
seckelmeister Haller, bi dem ich hütt mittsampt m. Hans
Asper zmorgen gäßen. Der zücht mit siner Dornachschlacht*
(*a.R.: mit einem Gedicht Gwalthers versehen - s. Zürich ZB, Ms
D 152.) uff Sollaturn. Ich wart immerdar, von üch etwas nüws
zuͦ vernemmen. Man sagt hie, das die von Ulm all ir
pfaffen
ustriben. Octavianus von Parma ist diser tagen hie über
nacht gelegen, aber sich erst zerkennen gäben, als er
hinwäg-wellen; kumpt uß Franckrych. Sonst habend wir nüt
nüws, dann das ein große rüstung in Tütschland allthalben
sige. Gott schick es alles zuͦ guͦtem. Amen. Datum zuͦ
Bärn den  25. februarij anno etc. 1554.
Johanns Haller üwer williger.
Dem eerwirdigen, wolgleerten m. Heinrych Bullingeren,
predicanten zuͦ Zürich, minem geliepten herren und
gevatteren.
