<nr>[24203]</nr>
<ae>Johannes a Lasco an Bulinger</ae>
<od>Emden, 5. Oktober 1554.</od>
ZÃ¼rich StA, E II 347, 477. / Orig.(Aut.)
Incommode accidit, vir sanctissime, ut, per quos me ad
singulos vestrum istic copiose scribere posse putabam, per
eos iam vix tria verba scribere queam attritis alioqui e
morbo gravi adhuc viribus, ut neque oculi neque manus suum
officium facere possint. Laboravi nunquam mihi antea cognita
colica passione; huic dum calida fomenta adhibeo, bilem
circa iecur commoveo, ut in ventriculum regurgiet. Inde
icterus sequitur toto diffusus corpore cum febre
ardentissima, quae me iam quidem reliquit, sed ita viribus
destitutis, ut memetipsum admirer.Quare dabit veniam
Pellicanus, pater meus dilectissimus, et reliqui collegae
vestri, si nunc ad illos non scribam; imo vero tu quoque
ignosces, vir integerrime, quod brevius esse cogor. Coeperam
in Westphalum adornare quaedam; sed me domestica hic
tempestas quaedam interea excepit praeter omnem meam
expectationem, qua de re nunc multa non possum. Aedidi tamen
brevem confessiunculam doctrinae meae, quae calumniis
impetebatur, cuius exmplar tibi mitto. Haec rursus a
nonnullis oppugnari coepta in coetu demum publico
ministrorum huius patriae a me defensa est. Collecta habeo,
quae acta sunt, omnia; sed non videntur digna luce publica.
Me tamen ita sunt remorata, ut in Westphalum nihil agere
potuerim. Ita adhuc exercemur, vir sanctissime, sit domino
gratia, non tamen sine fructu et meo et multorum; nam hac
velitatione doctrina nostra multo hic nunc est magis
confirmata quam unquam antea, et pudefacti, qui illi
reclamare conabantur. Nunc sub praelo est ratio gubernandi
nostram in Anglia ecclesiam cum eius ritibus ac ceremoniis.
Iter nostrum Danicum exhibit lingua Germanica autore
Micronio nostro. Plura nunc plane non possum. Itaque vale et
me tuorum omnium precibus diligenter commenda eosque omnes
verbis meis salvere iubeas, velim. Raptim Emdae  5. octobris
anno 1554.
Tuus, quantus est, Ioannes a Lasco.
Abs te unas interea, a Pellicano vero binas literas accepi.
Viro sanctissimo domino Henricho Bullingero, pastori
ecclesiae Tigurinae, fratri in domino observandissimo.
