<nr>[41056]</nr>
<ae>Bullinger an Rudolf Gwalther.</ae>
<od>Zürich, 2. August 1571.</od>
Zürich ZB, Ms F 37, 492. / Orig. (Aut.)
Dominus benedicat balneo tuo et te tuamque familiam servet
ab omni malo. Literas a Lynero nostro acceptas mitto, ita et
vidua Buttleri, ut ex his, quid facto opus sit, dispicias.
Non placet, quod imprudens iuvenis negotium suum mox ab eo
auspicatus est, quod summum ei conciliavit etiam apud
consanguineos et affines odium. Aliud ei suggesseram
consilium. Praeterea certum est mirificum illum Zviccium
noluisse de nuptiis tantillum audire conciliandis, nisi
prius patrimonium suum in Germaniam tran(s)tulisset. Certum est
illud quoque pium Buttlerum religionis ergo ad nos initio
migrasse anno 1536. Dubito, quid hac in causa possit scribi
et agi amplius. Literas viduae tibi servat, quo expeditius
agas, quae acturus es; Lyneri saltem ad me remittito. Ego
plane nullam fidem adhibeo Anglogallicis nuptiis, saltem
propter coronationem tam properam adiunctam; certe, si
reduceretur in Angliam papismus, periisset regnum illud.
Dominus meliora concedat.
Recte valemus omnes dei gratia; utinam tu quoque cum tuis
valeas.
Tiguri  2. augusti mane 1571.
Bullingerus tuus.
Dilecto meo affini d. Rodolpho Gvalthero.     Urdorfii.
