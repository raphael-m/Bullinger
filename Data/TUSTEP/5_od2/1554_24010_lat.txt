<nr>[24010]</nr>
<ae>Wolfgang Musculus an Bullinger</ae>
<od>Bern, 10. Januar 1554.</od>
Zürich StA, E II 360, 197. / Orig.(Aut.)
Ep. Calv.  XV, 4.
S. D.  Novum hunc annum, compater in domino charissime, tibi
ac tuis omnibus opto per omnia faustum et omnis calamitatis
expertem simulque pro strena Ioanni Heinrychulo, meo filio,
tuo in Christo, missa gratias ago quam possum maximas. Oro
dominum, ut, quod facis, in multos annos feliciter facias et
locum in te habeat illud Christi: Beatius est dare quam
accipere.
Caeterum septima huius literas ex Augusta mea accepi missas
a d. Mekardo, in quibus sunt quae tibi significanda esse
existimavi. Nempe ista: Concordiam in causa eucharistiae
inter vos et d. Calvinum institutam quidam admodum
commendant, et iudicant esse medium quoddam, quo partes
contendentium conciliari queant. Et ad hanc doctus ille ac
pius baro Iohannes a Lasco, qui nunc misera Anglia relicta
in Dania agit, suo scripto illustrissimum electorem
Palatinum et caeteras quoque quas potest ecclesias hortatur,
ut in illa tandem evangelici omnes contra Antichristum
conveniant. Haec ille. Qua de re si quid et ipse accepisti,
obsecro communica.
Adiecit de marchione ad hunc modum: "Interposuerunt se dux
Wirtemp[ergicus] et Bavarus una cum duobus marchionibus
electore et Ioanne pro ineunda concordia inter marchionem et
ligam Noricam. Res serio agitur; marchio petit ingentem
summam auri; dux Brunsvicensis rediit in ducatum suum." Haec
ille. Quomodocunque habeat causa marchionis, certe scio
secretarium illius intimum mihi notissimum praeterita
septimana transisse per nos in Galliam ad regem. Denique in
episcopatu Bremensi colliguntur iam 6000 equitum. Sunt, qui
suspicantur conscribi illos a Caesare, ut vi magna filium
suum per Germaniam traducat in Angliam illisque postea
contra Gallum utatur. Gallus non satis fuit vigilans, quod
Angliam attinet. Hae nuptiae magnum illi malum, nisi
occurrat in tempore, minari videntur. Interea spero dominum
non deserturum causam fidelium suorum, imo magis suam
ipsius. Optime vale, compater charissime. Min Margret und
kinder wünschent euch allen vil guts und ein gantz
glückhaftigs jar. Salutem quaeso omnibus isthic fratribus et
amicis, d. Pellicano, d. Bibliandro, d. Gvalthero, m.
Zwinglio et reliquis omnibus. Bernę 1554.  10. ianuarii.
W[olfgangus] Musc[ulus], tuus compater in domino.
Praestantissimo theologo m. Heinrycho Bullingero, compatri
suo in domino charissimo.
                                     Tiguri.
