<nr>[22001]</nr>
<ae>Celso Martinengo an Bullinger</ae>
<od>Chiavenna, 4. Januar 1552.</od>
Zürich StA, E II 365, 115.
Gr. I,  S. 231f.
Optime Bullinger, gratiam tibi ac salutem a domino exopto.
Que a te ad me perferuntur, ea mihi gratissima ac
iucundissima sunt, non tam ipso quidem dono, quam quod abs
te ad me mittuntur. De tuo ergo libro mihi dono misso
iamdudum gratias tibi habeo, de literis vero iam tibi
gratias ago; dominum vero etiam atque [etiam] rogo, ut eam
fortunam mihi largiatur, quo possit a me tibi gratia
referri. Nunc vero quod ad me attinet, Clavennę propter
aliqua mea negocia moror, quibus confectis continuo ad vos
deo favente me conferam. Interim dominum pro me rogabis, ut,
quod mihi comprecaris, dominus affatim concedat. Quid aliud
scribam, non habeo; tantum velim te rogatum, ut illos bonos
viros verbis meis salutes. Dominus per Christum vos
incolumes servet suę ecclesię. Hieronymus Zanchus tibi
salutem dicit. Clavenna, ad  4. diem ianuarii, anno 52.
Tuus in domino Celsus Martinengus.
Optimo ac doctissimo viro d. Bulli[n]ghero.
