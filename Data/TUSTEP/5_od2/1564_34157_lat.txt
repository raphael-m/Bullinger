<nr>[34157]</nr>
<ae>Bullinger an Johannes Fabricius</ae>
<od>Zürich, 2. November 1564.</od>
Zürich StA, E II 373, 443.
Gr.
II, S. 539f.
Salve, mi charissime frater Fabrici, quod felix et faustum sit.
Primas ad te has meas scribo literas, non dico a morte, sed in morbo, cum cuius reliquiis adhuc
magna mea cum molestia aegritudineque colluctor.
Ac nisi dominus me singulariter confirmaret, nescio, quando convalescere possem, maxime cum moeror moerorem
excipiat et involvat.
Ante 5 septimanas dominus eripuit mihi uxorem charissimam, quae qualis fuerit scis, ut inde facile coniicias, quantum dolorem haec
calamitas in me potuerit excitare; nunc vero post 5 septimanas eadem die, qua uxor sepulta est, sepelitur et dilectissima mea filia Margarita, Lavateri uxor, et
ipsa peste confecta.
Praegnans fuerat; vis morbi infantulum eiecit; vivus tamen fuit et baptisatus, postridie vero mortuus, quem sequenti nocte mater est
consequta relictis pupillis 7 et marito gravi immersum luctu.
Scio ego haec divino fieri consilio.
Quod cum improbare nec debeam nec possim, et me et omnia mea
et omnes meos ipsi dedo, implorans eius misericordiam, et te oro singulariter, ut me meamque domum, imo ecclesiam, tuis domino precibus commendes.
Septima hodie
absolvitur septimana ex quo decubui tribus confixus taelis domini.
Accesserunt huic malo per se gravissimo alii morbi prope intellorabiles, dolor dextri male
affecti lateris et capitis, necdum deferbuerunt illa.
Nulla vis est in aegro corpore et ante hunc morbum exhausto alias; ergo nondum plene me exhibui ex lecto,
unde haec scribo.
Utcunque enim incommode, ut vides, scribam, non potui diutius tacere; sed haec paucula colloqui volui cum fratre et amico meo charissimo, quem
commendo deo.
Optime vale et saluta amicos, d.
Phil.
Pontasellam, utrumque cos., Zanchum et symmystas.
Bullingerus tuus.
Praestantiss.
viro d.
Ioanni Fabritio, Curien.
eccliae.
fideli ministro, domino meo colendo et fratri charissimo.
          Chur.
