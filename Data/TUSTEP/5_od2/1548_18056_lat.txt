<nr>[18056]</nr>
<ae>Joachim Vadian an Bullinger</ae>
<od>St. Gallen, 12. März 1548</od>
<vo>Autograph: Zürich StA, E II 351, 66</vo>
<dr>St. G. Mitt. 30, S. 708f.</dr>
<re> </re>
<tx>
S. Iterum te rogo amanter, Bullingere clarissime, ut ad me, si quid in comitiis
praesentibus acciderit, quod nostra interfuturum existimaris, scribere et tuo
pro candore agere, ut soles, velis. Nil te caelabunt legati neque recondita peto
senatus nostri nomine, sed ea tantum, quae vel convivis vel congerronibus tuto
exponi queant. Si quid accesserit reliquit, hoc plus tibi omnes gratiae
debebimus et referemus; nihil autem dubita, quin omnia sancta fide sint intra
parietes (ut vulgo dicitur) senatorios mansura. Ex Augusta nihildum novi, nisi
quod caesar altis consiliis inhiat. Dies dictus est duci Wirttenbergensi a
Ferdinando actore et ordinati iudices, qui de possessione ducatus
Wirtenbergensis cognoscant et pronuncient. Er hat die sach vor außwurf an?
verloren. Expectant boni omnes, quam diu dominus horum hominum fastum plus quam
immodicum sit laturus. De colloquio eruditorum ne iota quidem ad me scribitur.
Saylerus schedulam misit, in quo notantur quidam nescio puri an impuri, qui sint
a statibus suffragante caesare delecti, ut de medio aliquo mitigandae
controversiae in caussa religionis deliberent et consultent, quam ego ad te
mitto cum scheda pridie mihi a Buttlero Anglo, cive Constantiensi, donata.
Aiebat, eam ex Fuggarorum aedibus missam multa cum fide; at ego nugas Martias
esse arbitror. Magis placuerunt epigrammata et epitaphia, quae propinquus meus
Saylerus misit, quae et ipsa mitto, longe optime vir, ne quid te caelem nugarum
domesticarum.
Vale et collegium meo nomine salvum iube.
^$Sangalli, XII. die Martii, anno domini MDXLVIII^#'o.
<un>Tuus Vadianus.
<lz>[Adresse:] Domino Henrycho Bullingero, clarissimae urbis Tigurinae
episcopo, domino et amico inprimis colendo.
