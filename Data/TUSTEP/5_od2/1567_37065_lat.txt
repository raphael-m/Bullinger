<nr>[37065]</nr>
<ae>Johannes Haller an Bullinger</ae>
<od>Bern, 30. Juli 1567.</od>
Zürich StA, E II 370a, 383. / Orig. (Aut.)
S. Destituor subinde nunciis; hinc fit, ut rarius ad te
scribam, et hanc ob causam me rariores quoque abs te
accipere puto. Accepi tamen illas, quas proxime misisti, una
cum his, quas nunc omnes tibi remitto et pro istis ago
gratias. Scribere ego in praesentiarum non multa possum.
Transierunt hac aliquot Helvetiorum cohortes 23. et 24.
huius mensis; quo profecturi sint et in cuius auxilia,
ipsimet ignorunt. Magni timentur motus; nemo tamen certi
quicquam novit. Communiter asseritur regem hos tantum
evocasse ad defensionem finium suorum, cum videat alibi
fieri quoque apparatus. Brevi tamen audiemus, quo res
evasura. Putant multi omnino contra Genevam impetum fuisse
vertendum, nisi pax illa cum Sabaudo intercessisset; alii id
negant. Certum est praeteritis diebus dominum de Movans, qui
praesidio Genevensi praefuit, Neocomum transiisse cum 12
equitibus Germaniam versus. Colligunt inde omnes illum
Germanicas copias exciturum esse et in Galliam ducturum. De
eo, quod imperator Gallo bellum inferre velit, nihil amplius
audimus; spero me abs te brevi certum aliquid habiturum.
Interea negotium illud, de quo nuper scripsi, hic volvitur.
Instant Galli; multi nostratium et praesertim potentiores ad
eos valde inclinant; qui magis pii sunt abhorrent. Nos
clamamus et facimus officium; quid effecturi simus, novit
dominus. Res Galliae in tali nunc sunt statu, ut insani
videantur, qui cum illis iam foedera iungere velint; sed
privata emolumenta occaecant oculos etiam prudentium.
Dominus resistat Satanę et consiliis Ahitofelis! Steigerus
noster uxorem duxit his diebus filiam domini consulis
Negelini; proxima lunę, quę erit 4. augusti, nuptias cum
illa celebrabit in castro Bremgarten<f1>wohl Bremg. b. Bern?<fe>; Magdalena illa
vocatur.
Obiit vero domini Weberi uxor ex partu relictis misero seni
6 parvulis liberis, quos ex ipsa, quam non ante multos annos
iuvenculam duxerat, sustulit. Alias nihil nunc occurrit.
Mitto has Brugas, ut inde eas accipias, cum alium non habeam
nuncium.
Bene vale. Salutant te tuosque mei omnes; precor ipse quoque
tuis omnibus salutem.
Bernae  30. iulii 1567.
I[ohannes] Hall[erus] tuus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
M. Heinrych Bullingern zuͦ Zürich.
