<nr>[42090]</nr>
<ae>Bullinger an Hans Rudolf Bullinger.</ae>
<od>Zürich, 7. Juni 1572.</od>
Zürich ZB, Ms F 37, 284. / Orig. (Aut.)
Gott mitt uns, fürgeliepter sun, gester hab ich dir
geschriben. Siderhar kummend
brieff von Augspurg, die glychs bezügend und sol me, das
Maximilian sin
elltisten sun Rodolffen zum könig in Hungarn gemachet, sol
zuͦ ußgendem augsten
krönt werden, sol den Hungern versprächen, widerumb zum
Hungerland zuͦ bringen,
was darvon entfrömdet ist. Dura promissio, forte et vana,
nisi et cruenta. Duca
de Alba sol in ein belägerte statt ettliche hundert
kriegßvolck yngebracht
habe[n], und die darvor gelägen, geschediget. Der Türgg
werde dis jars
uff wasser nüt fuͤrnemmen, aber zu land rüste er in
Dalmatia ein groß volck,
werde bald uff die Venediger anziehen. Die thüwre nimpt fast
ab zuͦ Augspurg.
Hertzog von Peyern lige kranck. Hie kumpt ein geschrey, doch
ungewüß, hertzog
von Saffoy sye todt und habe den könig Hispaniae gesetzt zum
protectore sines
suns, das der Franzos nitt werde fuͤr ein recht haben;
dann der jung fürst
sines vatters schwester sun ist, das imm tutela gepurte. O
were er nun todt, wer joch verwallter wurde etc.
Von glück hab ich zuͦ sagen; dann der fischen eben 6 uff
den merckt kummen, sind
mir die 2 kuum worden. Die schicken ich diner Susanna, das
sy dich darüber zuͦ
gast habe. Hab dirs lieber unkochet geschickt, das dus
kochist, wie dir lieb,
und fröwt mich wol, das ichs üch überkummen hab. Habend
fuͤr guͦt, und gott mitt üch eewiklich.
Datum sampstags vor Medardi  7. iunii 1572.
Salutant vos nostri et ego etc.  In yl.
Bullinger.
Minem lieben sun Hansen Rodolffen Bullingern, pfarreren
zuͦ Berg.
