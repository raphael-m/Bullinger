<nr>[42211]</nr>
<ae>Georg von stetten an Bullinger.</ae>
<od>Bocksberg, 23. Dezember 1572.</od>
Zürich StA, E II 378, 1887. / Orig.(Aut.)
S.  Annum novum iam imminentem, domine et frater in Christo
charissime, tibi
tuisque quam felicissimum precor a deo patre per dominum
nostrum Iesum Christum;
simul stręnarum nomine aureos 8 more mihi solito tibi
dono mitto, quos boni
consulas rogo. Gratias tibi ago, quod mecum pleraque scripta
de Gallię statu
communicasti; eadem tibi nunc remitto. Citius remittere et
quidem commode non
potui. Placuit inprimis Rupellensium responsum. De nostrarum
rerum statu quando
ex Müllero, qui hasce ad te fert, praesens omnia cognoscere
potes, praeter ea,
quae paginę adiectę inscripta cernis, non censui
pluribus ad te scribendum
esse. In Müllero deprehendi, quae in eo laudas. Ago tibi
gratias, quod mei curam
gesseris etiam hac in re. Adiunxi ipsum filio meo. Nunc
mitto ipsum Basileam,
prout ista et cęteras ex ipso Müllero cognoscere poteris.
Exultant papistę
apud nos passim non minus quam apud vos;  spero tamen in
ipsos quadraturum
proverbium tritum, das einer die haut verkaufft, ehe er den
beren gesechen hatt.
Expectamus, quid tot passim conventus prolaturi sint:
Helvetiorum Badenę,
electorum Colonię, principum Neumburgi, Bavari Lanshutti,
Ferdinandi, Caroli,
Cęsaris in suis cuiusque ditionibus, tum conventus nuper
elapsus Bavari,
Saltzburgensis, Caroli et Fredinandi, Polonorum item et
omnium passim gentium sursum deorsumque cursitatio.
Bene vale.
Datum  Bocksperg  23. decembris anno 72.
D. Francisci Hotomanni calamitates mihi dolent; mitto ad te
aureos praeter
superiores 8, quos meo nomine, cum nuntium commodum habere
potes, illi dono mittas, rogo.
R[everentiae] t[uae] observantissimus Georgius a Stetten.
Venerando, pio atque erudito domino Henricho Bullingero,
ecclesię Tigurinę
antistiti fidelissimo, domino et amico suo colendo.
                Tiguri.
