<nr>[24141]</nr>
<ae>Bullinger an Heinrich Bullinger d.J.</ae>
<od>Zürich, 24. Juni 1554.</od>
Zürich ZB, Ms F 59, 315. / Orig.(Aut.)
Salve, mi fili. Dum expecto, quid scribas de precio, quod
exolvi solet a ditioribus et mediocribus pro mensa
Argentinae, praevertit te charissimus dominus et frater meus
dominus tuus Burcherus et postulat pro te hoc anno coronatos
Gallicos octodecim. Non nimium mihi quidem postulasse
videtur, unde et gratias illi egi et polliceor me illi
fideliter numeraturum. Te hortor, ut illum amice alloquaris
et dicas: "Praedicavit apud me pater tuam beneficentiam,
qui, cum plura accipere potuisses, pauciora postulasti; ago
igitur tibi gratias et oro, ut me porro commendatum habeas.
Quodsi aliquid etiam in aedibus et alias inservire possum,
meam operam offero paratus." Oravi enim, ut porro te
sustentet, donec te ablegavero ab Argentina, ubi tamen nunc
optimos habes praeceptores et lectiones utilissimas. Vide,
ut bene utaris benevolentia clarissimorum virorum d. d.
Martyris et Zanchi, quorum uterque scriptis literis testatur
in te, non in ipsis culpam haerere, si quid hic negligatur;
se enim tibi esse faventes et paratissimos, id quod tibi
significarint.
Iam ergo si addideris 8 coronatos, quos tecum avexisti
(nihil iam dico de viatico et aliis pecuniis) his 18,
colliges summam coronatorum 26 sive aureorum Germanicorum 40
et semis et 5 <gr>b</gr>. Hos libenter pro te expono,
utrunque me in re domestica ........ urant et angant. Vide
tu modo, mi fili, ne frustra tantos faciam sumptus; incumbe
noctes atque dies literis, time deum, sis moribus probatis,
et si quid frugi praeterea tibi opus sit, significa; volo
tamen, ut sis frugi et parcus; dann so vil eins jars uß
miner hußhaltung gäben truckt mich.
Mitto tibi per H. Vuestium Decades meas non ineleganter
compactas; vide ut munde illis utaris, ut inquam librum
illum ex patre semper habeas, diu illo etiam domi utaris.*
(* Hiezu a.R.: "Precium vecturae ego solvam; tu nihil
expones.") Mater non admodum firmis est viribus, solicitum
me habet; ora dominum, ut illam roboret, ne praematuro fato
et morbis consumatur. Vive et vale.  Tiguri  24. iunii 1554.
Dilecto suo filio Heinrycho Bullingero iuniori Argentinae
agenti in aedibus domini Burcheri Angli.
                                        Straßburg.
