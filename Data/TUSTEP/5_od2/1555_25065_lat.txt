<nr>[25065]</nr>
<ae>James Haddon an Bullinger</ae>
<od>Straßburg, 24. April 1555.</od>
Zürich StA, E II 343, 476.
Zur.lett. III,  S. 299f.
Ep.Tig. III,  S. 197f.
Orig, (Aut.)
S. D.  Reverso ex Frankofordia mihi redditae sunt tuae
literae (vir observantissime) testifitrices tui in me animi
et summi amoris; ostendis enim te in negotiorum undis
scribere ad me, quod partim gaudeo partim doleo. Nam literae
tuae, etsi breves, illustre tamen exemplum continent et
consolabile de Iesu et Iehoiada; doleo autem me tibi
impedimento fuisse tam bene et vehementer occupato; scio
enim tibi curam incumbere multarum et gravissimarum rerum
teque distractum esse pene continue maximis negotiis. A te
igitur peto, ne te sevoces posthac vel momentum temporis mea
causa a rebus gerendis, nisi quando respirandi tempus et
ocium tibi erit; etsi enim ego possim ad tuam humanitatem
scribere saepius nullo publico impeditus iam onere, id est
munere, tua tamen non est eadem et par ratio. Itaque,
etiamsi libentissime a te audio et summo cum desiderio,
tamen aequo animo feram, si non respondeas nisi superius
commemoratis temporibus et modis; qua de re tibi ex me
sermone etiam tabellarius iste referet. De tuae pietatis
studio et captis laboribus pro Bancho intellexi quoque ex
Chamberi nostri relatione. Nondum convaluit, sed melius se
habet; se tibi debere plurimum semper fatebitur, et ego tibi
maximas ago gratias eius causa. Gratiarum autem relationem
deo committimus, qui solus cumulate potest; quem precor te
ut conservet et gubernet ad ecclesiae suae commodum et
utilitatem. In quo bene vale. Argentinae  24. aprilis 1555.
Tuae pietatis studiosissimus Iacobus Haddonus.
Salutavi Sampsonum nostrum tuo nomine et alios.
Excellenti doctrina et pietate viro et patri in Christo
observando d. Heinrycho Bullingero.
