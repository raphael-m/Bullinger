<nr>[26095]</nr>
<ae>Felix Cruciger an Bullinger</ae>
<od>Pinczow, 3. Mai 1556</od>
<vo>Autograph: Zürich StA, E II 367, 58.(Siegel...)</vo>
<dr>Wotschke, S. 47f.<dr>
<re> </re>
<tx>Non parum nos tibi debere fatemur, clarissime vir, tum quod
tuis laboribus piis iuvamur in ecclesia, tum quod peculiariter
nostri cura a vobis geratur. Etsi enim privatim uni respondes,
ad omnes tamen nos imo ad totam ecclesiam pertinere scimus
responsum tuum. Scimus quidem tanti momenti illa non fuisse (cum
et ex aliis lucubrationibus tuis disci poterant), ut vos aliis
et magis ad aedificationem pertinentibus occupatos talibus
quęstionibus impediremus. Curiosorum tamen quorundam magis quam
piorum votis obsequentes a vobis hoc responsum petebamus, quorum
authoritate etiam illi se permoveri confitebantur. Excusatos
igitur (si quae forte suspitiosit de nobis) apud vos haberi
petimus. Deinde et gratias tibi quam maximas agimus, clarissime
vir, quod quoque nostris votis a seriis ad levia te demittens
obsecutus sis. Deus quoque, qui author pacis est, non faciet
irritum laborem tuum, quem tu quoque conciliandae paci
destinasti. Gratum quoque est nobis, quod inter cętera impiorum
dogmatum Serveti et aliorum mentionem facis, non parum enim haec
testimonia privata hominibus non adeo praefractis profutura
scimus et iam nuper in uno experti sumus, qui in synodo nostra
Pincoviensi proxima publice tuis literis revocatum se esse
confessus est ab horrendis deliriis Serveti de incarnatione
filii dei. Quod postremo nobis scribis de re sacramentaria, etsi
iam olim ex tuis scriptis, quibus nos delectamur, instituti et
edocti sumus sententiaeque tuae subscribimus omnes, non parum
tamen est, quod nos pie et solicite monetis et ad retinendam
puritatem in omnibus instigatis.
^$Bene vale, vir humanissime, ecclesiae non postremum ornamentum.
Dominus et servator noster suae ecclesiae te servet diu
incolumem in gloriam nomini sancto suo.
^$Dat. Pyncoviae 3. maii anno domini 1556.
^$(Von Datum an andere Schrift; Aut.?) Foelix Cruciger
Scebressinius renascentis ecclesię Christi in minori Polonia
superintendens omnium ministrorum et nobilium in fide Iesu
Christi coniunctorum nomine.
<lz>[Adresse ...]:fehlt.
