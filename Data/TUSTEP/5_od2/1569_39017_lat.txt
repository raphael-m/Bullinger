<nr>[39017]</nr>
<ae>Bullinger an Tobias Egli.</ae>
<od>Zürich, 11. Februar 1569.</od>
Zürich StA, E II 342a, 563. / Orig. (Aut.)
Graub. III, 147 R.
S. D.  Nihil plane, quod scribam, ne nunc quidem habeo,
dilecte frater, nisi quod significem tibi me quidem ante
octiduum tuas accepisse literas, sed nihil tum respondisse,
quod nihil memoratu dignum haberem. Varii quidem sparguntur
rumores; sed pudet ac piget me scribere incerta. Imo, quae
nonnunquam perscribuntur pro certissimis et compertissimis,
mox vanissima fuisse deprehenduntur.
Nunc iterum de conflictu magno et variis rebus contexuntur
fabulae. Quamprimum certiora accepero, significabo. Nos
valemus hic satis bene, deo gratia, et operimur eventum
comitiorum Badensium, quae iam nunc celebrantur. Quinque
Pagorum quidam hispanizantes nescio quid meditentur. Dominus
evertat prava consilia et servet nos omnes, te imprimis.
Tiguri  11. februarii 1569.
Saluta d.d.d. consules, fratres et amicos.
Tuus, qui semper.
Miror, an verum sit, quod dicitur in Italia conscribi ex
Hispanis et Italis conscribi exercitus.
Ornatissimo viro d. Tobiae Eglio, Curiensis ecclesiae
ministro, domino meo et fratri colendo et dilecto.
                                               Chur.
