<nr>[21167]</nr>
<ae>Oswald Myconius an Bullinger</ae>
<od>Basel, 14. Juli 1551.</od>
Zürich StA, E II 336a, 325. / Orig.(Aut.)
S. Scripsi per d. a Duro Lapide [eher ein von Hertenstein aus Luzern als ein Hertenstein aus Basel, evtl. Dr. med. Philipp von Hertenstein] de
concilio, quod abominationem arbitror coram domino. De
Magdeburgensibus sic quidam ex Lipsia: esse circumvallatos
undique, ut exitus eis plane sit praeclusus; fame vincendos
esse, non alia ratione. Sed mox in die s. Viti venerunt ad
d. Marpachum Argentinensem, quae sic habent: imperatorem
exercitus hostium mandasse suis, ne per mensem cum
Magdeburgensibus velitentur. Qua re intellecta
Magdeburgenses armenta miserunt ad hostem famelicum; nam
rerum penuria valde laborant, quo erumpente per turmas in
armenta protinus secuti sunt Magdeburgenses et fortiter
agentes occiderunt et ceperunt 4000 et praedam suam gloriose
in urbem reduxerunt. Venit mox vir pius et doctus ad dominum
Theobaldum Nigrum Argentinensem ita referens: Aquisgranum
adcurisse tres tabellionum suorum uno die et pariter ad hunc
modum nunciasse: Mauricium una cum 24 nobilibus
praeteriisse Prussiam nocte d. Ioannis Baptistę et
cognitum a Prutenis male multatum, vulneratum et abductum in
Prussiam captivum. Ita vir ille. Optant omnes, ut res, si
non sic evenerit, e vestigio tamen eveniat. De priore
stratagemate comiti Georgio scriptum est ante dies plus
minus octo, cuius literas Schertlius legit ac sparsit; ego
tamen credere non audebam; nunc fere credo. De posteriore
putavi rumorem tantum esse; nunc propius accedit animus,
veritatem rei expectamus. O facinus egregium, si res ita
evenisset.
Narratur de concionatore quodam, qui in exercitu
Brandeburgensis palam clamarit: omnes, qui Magdeburgenses
persequantur, Christum ipsum persequi. At dum de re ista
cogito, mittitur libellus, qui contionem talem continet, et
est Illyrici. Hęc ante concionem supplicatoriam, ne
vacuus
tabellio abiret. Vale cum tuis in Christo. Salutabis amicos
omnes. Basileę  4. iulii anno 1551.
Os[valdus] Myco[nius] tuus.
D. Heinricho Bullingero, in domino suo.
