<nr>[23004]</nr>
<ae>Charles Du Moulin an Bullinger</ae>
<od>Genf, 15. Januar 1553.</od>
Zürich StA, E II 356, 119. / Orig.(Aut.)
S.P.  Calendis novissimis <gr>autograjon sou</gr> cum
christianissimo tuo libro recepi (doctor eruditissime)
gratiasque egi deo optimo maximo patri nostro, quod
discipulum tuum eodem tempore cum tam praecellenti doctore
suo in eundem scopum collimare fecit, quamquam ut prolixiore
ita et centro remotiore atque adeo crassiore litura. Tu enim
summus et exercitatissimus theologus recta scopum statim
tetigisti; ego vero, ut professioni et industriae meae par
erat, sinuose et oblique quasi aliud agens ex historiis
veteribus et hostilibus decretis et nostratibus edictis
conatus sum in idem impellere, saltem allicere. Nondum
eruditissimum librum tuum videram, quem gavisus sum a domino
Theodoro Beza (ut is eadem die rogatu tuo se fecisse dixit)
in Gallicam linguam versum. Sic meum quoque vertere coeperam
Basileae, id a me multi in Gallia flagitaverant, quod (quia
ad finem augusti Germaniam transiens audieram ab aliquibus
coeptum) interruptum, etiam iisdem, qui tentaverant,
suadentibus restituo omnem (quod in me erit domino dante)
lapidem movebo, ut hostium tandem aliquod verbo dei in
Gallia aperiatur, nec possum spem abiicere, quin dominus
misereatur tam multis illic famem diutinam verbi sui
patientibus. 3. nonas huius mensis sero per famulum filii
domini Iusti Ionae (per quem utpote, quamquam tibia laesum,
eadem tamen nocte profecturum, rescribere non potui) binas
uxoris literas e Parisiis recepi; ait se literas meas tam
reginae quam Margaritae Franciae dari curasse et benigne
receptas esse regisque adventum expectari, ut ei quoque
dentur. Quibus literis causas expono secundi abitus mei
rursusque disputationem offero tentans, si quid in causam
communem effici possit. Nunquam alioqui rediturus, etsi rex
quantumvis illustrem magistratum offerat. Ad finem novembris
eram Bernae cum piissimo viro domino Petro Vireto,
Lausanensis ecclesiae fidelissimo ministro, quem comitabar
intentionem meam de professione legum sumptibus meis et
typographiae Lausanae invehendae aliquibus ex eo senatu
exposui. Parum gratum fuit, partim verebantur, seminaria
litium (quod laudo), sed intelligere nequiverunt <gr>touto
epanorJwma</gr> ad ea restringenda parari. Tum audiebam
quotannis peste saeviente academiam Lausanensem perturbari,
ut nuper vidi. Die 22. decembris transeuntes Lausannam
filios landgravii Hessi ducisque Meckelburgensis salutavi et
domino landgravio scripsi. Si unus aut alter fidelium
Germaniae principum me sui consiliarii aut advocati titulo
decoraret (sine ullis stipendiis, quae nec volo nec indigeo
et tamen ad officium semper paratus ero), titulus ille
libris meis praefixus multos in Gallia erigeret, multique in
aula regis audacius et  liberius tam pro causa communi quam
pro me loquendi ansam haberent et pars bonorum Galliae
facilius servari seu vendi posset. Titulum illum sine
stipendiis quamquam cum obligatione officii petere volebam a
dominis Bernensibus, sed quod non intelligerem cum domino
Vireto, ut eum reducerem, redii. Mihi quoque videtur
praesta........ a principibus, quibus si insinuare queas
tibique vacuum sit (nam tempori tuae ecclesiae dedit
morari tuave amicitia abuti nolo) leviter causam hanc
iuvabis, nec deest occasio honesta, ut qu[ibus] officium
meum (si fors indigeant) promptius quam Parisiis impendere
queam, tum quod Parisios periculo meo in ipso Sorbonę
furore rediero/videro praetextu consiliorum 4 in causam
landgravii Hessi, sed re vera ut regis cum principibus
Germaniae foedus laudarem eorumque sanctam religionem et
nominatim christianissimi Saxoniae ducis fidem et
constantiam me profitentem palam in medio inimicorum
declararem, non tam privatae alicuius causae quam religionis
et fidei advocatum agens, Gallos interim ad imitationem
fidei Germanorum provocans. Citius ad te scribere vacuum non
fuit. 6° idus huius mensis redii cum sarcinulis Genevam,
quo potior pars librorum et registrorum avecta erat, domo
domini Sarrazi[ni], viri pii et insignis medici
commodissime exceptus, ubi coenaculum duplex habeo idque in
superiore urbis parte. Gratias habeo et habiturus sum semper
maximas relaturus libentissime, si quae solvendo sim vel
siem unquam, pro tam pio et plusquam paterno tuo in me
adfectu. Audiat, obsecro, dominus vota tua et perficiat.
Caeterum de libris meis hactenus ullus non fuit te dignus.
Anno 1538 emisi in consuetudines Parisienses ubi   .    8
glo....
profligando superstitiosam quandam opinionem de usu sortis a
quodam Parisiensi consiliario assertam disputo per 3
columnas et de libero arbitrio, fato, providentia, fide,
operibus et predestinatione, sed ex sophistarum lacunis,
quas perdiu veritatis inquirendae studio perlustraveram,
nondum ullos Germanorum libros videram nec attingere quidem
ausus fueram, ne eorum eloquentia (hunc enim scrupum Galliae
concionatores, imo seductores mihi iniecerant) inexpertus
tyro caperer. Sed iam ex libris eorum multas eorundem
imposturas cognoveram; itaque existimabam me ex disputatione
tam eos quam dominum Martinum Lutherum perstringere, nullum
tamen convitium domino Luthero iniungens: religio enim mihi
erat de eo male loqui, cuius scripta non videram, etiamsi
non putarem concionatores Gallicos omnino mentiri. In fine
disputationis concludo cum Paulo et Augustino nihil quoad
gratiam dei et salutem aeternam tribuendum operibus, sed
totum gratiae dei et electioni. Quod adeo suspectum fuit
Sorbonicis, ut eorum decanus me adiret explorabundus,
dissimulans et varias difficultates intricans de libero
arbitrio, quas ut vidit me non intelligere nec sensum
Germanorum, quem dolose celabat, capere, abiit. Paulo post
vir pius me adiit ferens librum domini Lutheri in Exodum
(saepius enim me attigerant, sed toties eos multitudine
sophisticarum allegationum obruens in opinione magis
affirmatus eram indoctos eos et leves reputans). Ille vero
dixit: "Quid si tibi ostendero te de libero arbitrio in
eadem sententia esse e tuo libro cum Martino Luthero?" et
aperto libello lecto loco, ubi non se de externis nec
oeconomicis nec politicis et aliis inferioribus loqui, cum
de libero arbitrio disputat, sed tantum respectu coelestium
et operum spiritus sancti et salutis. Miratus sum tantam
tandiu inesse potuisse perfidiam impostoribus Gallicis, ut
ab eis tanto tempore cum populo delusus fuero. Ex tunc
Germanorum, tuos praesertim libros videre volui. Hinc in
posterioribus libris semper quaedam in vim ecclesiae et
verbi dei aspersi, precipue in libro commerciorum, usurarum,
redituum pecuniae constitutorum et monetarum Parisiis edito
1545 et in epitome Gallica mussante Sorbona nec audente
adgredi, cum iam authoritatem nactus essem et defendere
possem, ut illis invitis nec audentibus censuram edere
excudi feceram 1544 tempore fuge illius Parisiorum mense
septembri expositionem Gallicam in orationem dominicam.
Apparo plura in leges et consuetudines et precipue
dispunctionem in omnes constitutiones papales.  Vale, doctor
et preceptor charissime, paterno adfectu mihi venerande.
Salvere desydero clarissimos generos tuos Lavaterum,
consulis filium, et Zvinglium, illustrissimi Zvinglii
filium, dominosque et patres amantissimos dominum
Pellicanum, dominum Bibliandrum (quem tamen miror nuper
prefixisse epistolam et imprudenter, ut puto, laudasse opus
cuiusdam impostoris Galli Gulielmi Postelli, quem phanaticum
esse plura eius et facta et scripta ostendunt), dominum
Guesnerum, dominum Galterum, dominum Wolfium. Rursus
foeliciter in domino vale. Genevae  15. ianuarii 1553. manu
propria celerique necdum statum amanuensem habens.
Deditissimus tuus Carolus Molinaeus i[uris] p[eritus].
Clarissimo ecclesiae doctori domino Heinrico Bullingero,
Tigurinae ecclesiae ministro fidelissimo et vigilantissimo.
                                            Tiguri.
