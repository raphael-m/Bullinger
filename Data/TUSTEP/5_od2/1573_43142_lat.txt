<nr>[43142]</nr>
<ae>Tobias Egli an Bullinger.</ae>
<od>(Chur), 29. Dezember 1573.</od>
Zürich StA,
E II 376, 251. / Orig. (Aut.)
                              Graub. III, 457 Exc.
S. Reverendissime d. pater, tuas omnes diverso tempore ad me
scriptas una cum
actione Gantneriana et novis Belgicis et Gallicis bona fide
curatas accepi.
Gratias autem maximas ago, quod in mediis tuis negociis
vehementer occupatus
scribendi munere ad nos minime supersedes. Nos, quantum
possumus, rebus novis ex
Italia conquirendis tibi vicissim gratificari studemus;
praeterea per d.
Hallerum fori huius nostri causas actas mittere nunc
pergimus. Plura interea
alia exantlanda mihi fuere, ideoque remissiores aliquantulum
in re incępta
extitimus. Proxime extremas actiones mittam domino volente.
Hodie sententia in
Gantnerum lata a frequentiori senatu confirmata est, et puto
illum eiectum iri
solum manentibus hic liberis et eius uxore. Non recedet
longius a suis, quos
seduxit, discipulis, ut divexare nos commodius possit.
Marius etiam, momus ille
molestissimus, ex dominio Trium Foederum eiicitur, et
spatium ex gratia ei
concessum ad ferias istas nativitatis domini terminatum est.
Cum enim in ultimo
tumultu rusticorum rogatus a suis esset rusticis, ut sibi
eruptiones eiusmodi
arriderent, improbe et arroganter regessit: 'Quid mihi et
quomodo
arrideant? Vos Rhaeti nullum unquam egregium commisistis
facinus.' Rustici
ingenium et calumniam hominis admirati obiecerunt illi et
memorarunt quaedam
egregia Rhetorum patrum facta olim. Ille subnectens auxit
suam calumniam:
eiusmodi esse haec, quae laqueum commeruissent. Hinc inde
delatus apud novum
praesidem d. I. Georgium a Marmore retractatis istis
calumniis exilii sententiam
subire coactus est. Dolet mihi duos istos non indoctos
alioquin, quique egregiam
Christi ecclesiis operam navare potuissent, tam turpiter se
dedisse, ut
gaudendum potius sit quam dolendum, si ad extremos
relegantur Indos, ne suis
erroribus, quos tacite fovent partim, partim in alios
emittunt, plures secum
involvant. Merius in sabbati religione ita levem se
praebuit, ut plaerosque suae
vallis rusticos eo deduxerit, ut nullum observent inter dies
festos et alios
dies discrimen, sed perinde festa luce laborent atque in
aliis, certis tamen
temporibus, sed minime necassariis. Minatur etiam se contra
quosdam ex
neotericis, qui de sabbatis scripserunt, intra decennium
scripturum illorumque
varios errores in apricum prolaturum etc. Sed quid te
obtundo ingeniis istis
heteroclitis. Rogamus deum optimum maximum, ut te lumen suae
ecclesię
ardentissimum et illustrissimum lucere quam diutissime
concedat.
Resalutant te omnes
nostri, quos salvere iussisti, tibique hunc annum ineuntem
optant cumprimis
felicem et beatum.
Ocyssime ex musęo nostro 1573.  29. decembris.
Tuae praestantiae subiectissimus Th[obias] Iconius.
Pietate, doctrina omnique virtutis genere praeclarissimo
viro d. Hennrico
Bullingero, Tigurinę ecclesię antistiti, domino suo
singulari observantia
colendissimo.
An den hochgelerten herren H. Bullinger, pfarrer zuͦ
Zürich zum Grosen Münster.
