<nr>[43038]</nr>
<ae>Wolfgang Haller an Bullinger.</ae>
[Wolf/Wolfgang Haller, oberpf채lz. Rat.]
Amberg, 10. M채rz 1573.
Z체rich StA, E II 370a, 479f. / Orig. (Aut.)
S. D.  Est ita, ut scribis, doctissime observandissimeque mi
Bullingere, quod
post eas literas, quas anno 72. die mensis iulii 23. ad te
dedi, interea
temporis literis te non compellarim. Causa vero tam diuturni
silentii fuit, cum
literis tuis 15. augusti anni proxime elapsi ad me datis
mihi significasses te
duos illos libellos de negocio sacrae dominicae coenae
Germanice conscriptos
tibique a me transmissos probe accepisse ac iudicium tuum de
hiis ipsis libellis
te ad me perscipturum pollicitus esses, id mihi expectandum
nec prius, quam
illud misisses, negocium tib plus satis alias occupato
intempestivis meis
literis facessendum esse putavi. Veritus enim sum, ne
importunius forte iudicium
illud tuum abs te extorquere velle videri possem, si, quod
promiseras, praestari
mihi ante tempus petiissem. Quare ut de silentio meo me
excusatum habeas et
promissum iudicium de iis, quos dixi, libellis, quantum
quidem labores tui
ecclesiastici crebraeque occupationes ferent, quamprimum ad
me perscribas, etiam
atque etiam rogo; id enim avidissime expecto.
Iudicium tuum de consensu Dresdensi una cum literis tuis 15.
augusti anno
superiore ad me datis necnon typum siliginis cuiusdam
mirificae et inusitatae
Curiae Rhetorum in caemiterio quodam enatae accepi tibi
gratias ago, quod ea
mihi communicaveris. Admirati sunt vehementer, qui typum
illum viderunt, omnes.
Caeterum libellum abs te editum, quem una te misisse
scribis, nullum vidi;
misisti vero iam ante libellos duos, alterum De adventu
domini nostri ad
iudicium, alterum Ad omnes verbi dei ecclesiarumque
ministros contra rixandi
libidinem abs te editos, et hos quidem me accepisse literis
23. iulii anni 72.
ad te datis tibi significavi ac pro hiis gratias egi.
Quod cura rerum mearum afficeris ac, ne forte non bene se
habeant, solicitus es,
in eo singularem tuum erga me amorem benevolentiamque
agnosco et pro eo, uti
debeo, maximas sane habeo agoque tibi gratias. Ego quidem
cum meis omnibus dei
beneficio cum prospera utor valetudine tum rebus omnibus
secundis optoque
vicissim ex animo, ut tibi tuisque prospere et ex voto
cedant omnia et deus
optimus maximus te nobis atque universae reipublicae quam
diutissime salvum et
incolumem conservet, quo non modo tractum De ecclesiae
catholicae Christi ab
apostolorum ad haec nostra usque tempora persecutionibus
deque persecutionum
causis persecutorumque omnium exitu et poenis (quem te prae
manibus habere
intelligo) absolvere, sed et ecclesiae Christi in multos
adhuc annos et privatim
docendo et doctis lucubrationibus scriptisque tuis publice
editis usui atque emolumento esse possis.
Prodigiosa sane sunt, si constanti famae credendum, quae de
nefanda et
parricidiali laniena Gallica in admiralium eiusque socios
contra datam fidem
iusiurandumque regium perpetrata huc ad nos perscripta sunt
et de caedium et
suppliciorum immanitate, quibus etiamnum in Gallia obnoxii
sunt fideles, adhuc
quotidie multorum literis et sermonibus afferuntur,
prodigiosiora vero multo,
quod nec regem inauditae perfidiae nec administros eius
<gr>kodakes</gr>,
sycophantes et assentatores impurissimos audaciae
proterviaeque extremae pudet,
qui tantum scelus non modo excusare, sed et laudibus ad
caelum usque regem suum
perfidum et sanguinarium extollere non dubitant. Mirum
profecto, si tam
profligatam impudentiam et in tam flagitioso et abominando
scelere portentosam
securitatem, libidinem atque licentiam deus inultam sinat.
Sed furores isti
diaboli forte nonnisi aeterno exitio cruciatibusque puniendi
reservantur, cumque
diabolus propediem iudicium suum instare haud dubie
intelligat, immanius illum
saevire et extrema tentare atque moliri certum est. Dominus
illum cum organis
suis compescat atque ecclesiae suae pacem concedat et, si
hac frui minus
licebit, inter persecutiones patientiam constantiamque
largiatur!
Novi quod ad te scribam, nihil habeo. Imperatorem nostrum
cum gravi quidem morbo
conflictatum, sed nunc pristinae valetudini restitutum esse
ex aula scribitur.
In Polonia disceptatio de novo rege eligendo novas turbas
videtur datura esse.
Fama quoque est Turcarum imperatorem Polonos ob repudiatum
Galliae regis
fratrem, quem is promissis minisque ut regem sibi
postularent frustra illis
persuadere conatus fuerat, bello aggressurum esse ac iamiam
numerosissimum
exercitum conscriptum habere. Alias quoque calamitates hac
praeterita hyeme in
signo Cassiopeae visum cometen portendere sunt qui
existiment. Deus optimus
maximus pro sua benignitate impendentia mala clementer a
nobis avertat
effundatque iram suam in gentes, quae illum non noverunt, et
in regna, quae nomen ipsius non invocaverunt!
Is te quoque cum tuis omnibus aeternum tueatur! Pro salute,
qua me Wolfgangus
Haller, praepositus vester, necnon alii quoque symmistae tui
impertierunt, ut
illis meo nomine gratias agas eosque vicissim meis verbis
quam officiosissime resalutes, maiorem in modum te rogo.
Amberga  10. martii anno 1573.
Praestantiae tuae observantissimus Wolfgangus Hallerus.
Clarissimo pietateque doctrina et iudicio praestantissimo
viro d. Henrico
Bullingero, ecclesiae Tigurinae antistiti dignissimo, domino
et amico suo
plurimum observando.
                Z체rich.
