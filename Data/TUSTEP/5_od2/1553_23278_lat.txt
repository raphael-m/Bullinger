<nr>[23278]</nr>
<ae>Simon Sulzer an Bullinger</ae>
<od>Basel, 27. Dezember 1553.</od>
Zürich StA, E II 336a, 359. / Orig.(Aut.)
S.   Accepi pecuniam per vestratem civem una cum literis
curaturus omnia diligenter per Iacobum illum bibliopolam
Parisiensem, quem nostri chalcographi in horas expectant,
aut, si non venerit, sicut requiris, aliud initurus
consilium, quod tamen prius communicem tibi tuamque super eo
expectem sententiam. De fratris Rheti filio utinam certi
aliquid polliceri possem, qui officium pientissimo viro ex
animo cuperem praestare, cum propter commune ministerium tum
commendationem tuam; sed ne id possim, obstat quotidiana
turba studiosorum undiquaque ad nos confluentum, et ex ipsa
Rhetia subinde adveniunt, qui ex publico sustentari cupiant.
Ex quibus aliqui academiae, aliqui scholae trivialiis
stipendiis aluntur, alii vero utcunque de suo vivunt
expectantes, ut decedentibus ex numero ordinario aliquibus
in vicem queant succedere. Et si hic ageret ille, certe non
sim ei defuturus, modo offeratur occasio et facultas et
iuvenis ingenio valeat pietateque sese bonis adprobet. Sed
quia incerta nobis, quam dixi, occasio est, nescio, an frater
impensas sustinere possit, quibus ad tempus hic filius
alatur; sic enim his ipsis diebus venit ministri cuiusdam
defuncti filius a Curiensibus ecclesiastis nobis
commendatus, qui pari conditione de suo vivit, dum publico
queat potiri praesidio. Non probo autem apud  os sicut et
apud Bernates meos indigenarum tantummodo rationem habere et
negligi advenas, quibus vel aliqua deberet subsidiorum
portio cedere. Cęterum de affine tuo Rinfeldense
consilium
quaero idque studiosissime, si quod dominus dederit,
efficiam, mihi de tuis benemerendi voluntatem non defuisse
intelligas; sed et in ea re occasione nobis opus est, quam
ante paucos menses non exiguam habuissem in manibus, si tum
mihi constitisset negocium.           Novi prorsus nihil
nunc accipimus, nisi quod bella undiquaque in Germania
expectantur, quibus iam ante admodum attrita penitus
subvertatur. Ex Vercellis Gallus 600000 coronatos abstulit
ducemque imperatorium dominum de Tschalan captivum abduxit.
Culnbach, oppidum Alberti, horrendum in modum a
confoederatis hostibus vastatum esse scribitur. Vale, vir
ornatissime, in domino cum uxore, liberis, generis
reliquisque fratribus. Basileae  27. decembris anno 1553.
Tuus Sulcerus.
Porro, ne ignores visitatione gravi ecclesiam nostram
afflictam esse in Lycosthene nostro, ut quem dominus 20a
huius paralysi percussit idque adeo, ut lateris dextri
linguaeque usu penitus destituatur et in metu simus, ne
facile possit restitui, posteaquam hactenus quam libet
fideli medicorum opera nihil effectum est. Eum ergo tuis
ecclesiaeque tuae precibus unice commendo, ut virum, in quo
summa Christi dona cum doctrina certant et maiorem proinde
iacturam sit huius amissione factura ecclesia. Iterum vale.
Viro praestantissimo d. Heinricho Bullingero, ecclesiae
Tigurinae antistiti vigilantissimo, domino et fratri suo
colendissimo.
