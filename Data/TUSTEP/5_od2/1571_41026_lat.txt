<nr>[41026]</nr>
<ae>Tobias Egli an Bullinger.</ae>
<od>Chur, 20. März 1571.</od>
Zürich StA, E II 377, 2506. /Orig. (Aut.)
Gr. III, 243f. Exc.
S.  Supervenerunt omnia tua, reverendissime domine, probe
curata convivio nostro, quo d. Campellus nos una cum
uxoribus nostris amice heri exceperat. Agimus omnes tibi
ingentes gratias, qui contra naenias istas Academicorum tam
studiose et fortiter munire nos non dedignaris. Inprimis
autem plus tibi me debere video, quam solvendo unquam sim
futurus, etsi Nestorem induero, qui fores redeundi, si
expulsus fuero veritatis ergo, tam paterne aperis inque
causa illa nostra certe non levi tam humanum tamque
benevolum te mihi inprimis praestas. Constitueram hodie me
itineri comittere; sed dissuasit Coblerus, qui lacum vestrum
nondum pervium dicebat neque serias suas Tigurum usque
perducere potuisse conquerebatur. Pollicitus autem ego sum
amplissimo d. consuli nostro discedenti in Italiam me munus
ipsius mecum adducturum et, ne quid sinistri patiatur in via
tam corrupta curaturum. Proxime ergo certo (nisi dominus
aliter disponat) veniam cum munusculo; [quod] agere necesse
omnino mihi erit, cum ne granum quidem habeam, unde panem
conficiam. Id idcirco scribo, ut causam morae nostrae
resciat amplissimus d. R[odolphus] Gwaltherus, cuius
ad Lentulum literas prima quoque occasione diligenter
transmittam. Retulit mihi d. Flavius (quem occultum
pontificis inquisitorem apud nos suspicamur) certum esse,
quod Hispanus fidem et foedus Venetis fregerit.    -
Susae in Ingadina et Davosii voces quaedam horrendae in aere
percrebuerunt et visae sunt flammae et figurae ignitae etc.,
de quibus alias certiora et prolixiora.    -     Gantnerus
noster doctum et pium fratrem, Ioannem Gerum, qui vallem
Schanvicam verbo rexit, artibus suis expulit seque in istas
ecclesias ingessit, quibus antea, antequam Curiam veniret,
praefuit. Obtulit rusticis suam operam, cum tamen bene
sciret locum istum non vacare; nunc sese excusare sub hoc
praetextu nititur,  quasi rustici, non ipse, hoc fecerint.
Sic multa simul concurrunt, quae hominis impudentiam suo
tempore prodent.
Salutat te inprimis d. Campellus, d. Pontisella, d. Bonettus
etc.
Ocyssime 1571.  20. martii Curię.
Tuae reverentiae
deditissimus Th[obias] Ic[onius].
Omni genere virtutis, pietatis et doctrinae praeclarissimo
amplissimoque viro d. d. Heinrycho Bullingero, Tigurinae
ecclesię antistiti primario, domino suo singulari
observantia colendissimo.
