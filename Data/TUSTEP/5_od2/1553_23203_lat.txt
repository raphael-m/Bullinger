<nr>[23203]</nr>
<ae>Konrad Lycosthenes an Bullinger</ae>
<od>Basel,  15. Oktober 1553.</od>
ZÃ¼rich StA, E II 353, 448. / Orig.(Aut.)
S.P.D.  Etsi nihil occurrat modo, Bullingere ornatissime,
quod Sulzeri nostri (qui Serveti negotium, quomodo apud nos
transactum sit, enarrabit) literis addendum putem, attamen
cum scire percupias, quid librorum a Basiliensibus
typographis ad elapsum mercatum Francfordianum sit excusum:
dedit nobis officina Oporiniana Ioannis Dugonis Philoini
Tilianam sive de bene moriendi scientia libellum, Musculi
explanationem in decalogum praeceptorum dei, Engelberti
abbatis Admontensis (qui sub Rodolpho Habspurgico vixit) de
ortu et fine Romani imperii librum, Cydonii de contemnenda
morte orationem et Hermiae philiosophi irrisionem gentilium
philosophorum cum translatione Raphaelis Seyleri, Postelli
de originibus libellum, Bruschii historiam de Laureaco
veteri, quam Wolffgangus Lazius, historicus et medicus
regius, furto sibi ablatam scribit, Novum Testamentum a
Castaleone versum, Ptolemaei de praedicationibus
astronomicis librum Philippo Melanchthone interprete,
Conciliorum omnium canones per Ioannem Sagittarium<f1>Jean L'Archer, s. HBBW XI.<fe>
Burdegalensem collectas, Theodori vestri monarchiae Romanae
vaticinium et de restituenda pace in regno Germanico
orationem, Cuspiniani consules et quaedam alia antea quoque
excusa. Officina autem Frobeniana in recudendis patribus
occupata dedit tantum Angeli Politiani omnia opera et
Psalterium Campensis, iam vero occupata est Philonis Iudei
operibus a Sigismundo Gelenio Latinitate donatis, in que iam
indicem paro. Functii Chronicon ante proximas nundinas non
absolvetur. Tu igitur si quid ex enumeratis placuerit, fac
ut proximis literis sciam, et mittam quam primum oportunitas
oblata fuerit. Vale. Basileae  15. octobris anno 1553.
Salutabis autem
meo nomine d. Pellicanum avunculum, cui iam scribere non
vacat, Bibliandrum, Gvaltherum et reliquos fratres.
T[uus] Lycosthenes.
Ornatissimo viro d. Henrico Bullingero, ecclesiae Tigurinae
antistiti, amico ac fratri charissimo.
                                         Tigurum.
