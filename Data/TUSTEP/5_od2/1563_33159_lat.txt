<nr>[33159]</nr>
<ae>Friedrich von Salis an Bullinger</ae>
<od>Samaden, 18. November 1563.</od>
Zürich StA, E II 377, 2390f.
/ Orig.
(Aut.)
Gr.
II, 469 R.
S. D.  Habui literas tuas, colendissime domine Bullingere,
scriptas Tiguri  22. octobris praeteriti, quo die etiam meas
asseris te accepisse multo tempore ante datas, quas apud fratrem
meum Casparem, negligentissimum utique in mittendis hinc inde
litteris virum, Churiae aliquamdiu delituisse arbitror.
Et quia
vero tuae litterae demum ad me missae fuerunt mihi longe
gratissimae, ut sunt mihi omnia, quae abs te, amico meo
integerrimo et patrono colendissimo, proficiscuntur, proinde tibi
gratias ingentes ago.
Officiose enim abs te factum est, qui cum
sis omnium occupatissimus minusque vacet tibi ad singulas ad te
datas respondere, non quiveris tamen ullis negociis impediri,
quin ad me rescriberes meque illis tuis exhilarares.
Quamquam, mi
domine Bullingere, illae tuae non usque adeo et undequaque
laeticia me affecerunt, siquidem, ut postremae tuarum litterarum
parti respondeam, asseris (cum tui status et salutis certior
fieri cuperem mihique superinde responderes) vires tuas
flaccescere in dies ac capitis doloribus molestari saepius.
Sane
fuit id mihi auditu difficillimum; cuperem enim te optime valere
et quam diutissime fore superstitem cum ob singularem amiciciam,
quae nobis intercedit, tum etiam et longe magis ob promotionem
gloriae Christi et totius inquam reipublicae christiane commodum
et utilitatem; neque enim nostrae aetate quisquam est, qui tantos
pro republica christiana labores subeat perinde, ut tu facis.
Rogandus autem est dominus deus, qui tuos conatus omnes utique
piissimos fortunet.
Verum ut ad hoc redeam, quod sentias vires
tuas imminui, dico esse ferendum aequissimo animo, prout facis
nimirum; ad hoc enim, quod assiduis laboribus conficeris, etiam
urget senium, et te in hisce difficultatibus maxime solari debet,
quod in Christo gloriari potes talentum tibi concreditum te
optime dispensasse et fidelis servi officio functum, utque id
adhuc facias in multos annos, faxit deus optimus maximus per
Christum Iesum. Amen.
Porro quod celeberrimi olim viri domini
Traversii, soceri mei, obitum ita amice deploras meque insuper
etiam consolaris, pariter tibi gratias ago, et quia agnosco
omnia, prout scribis, esse verissima, ideo eius obitum patienti
animo fero.
Rogo autem dominum deum, ut in locum defuncti
suscitet, qui patriae nostrę quandoque aeque prosit et inserviat
ac Christi gloriam promoveat, prout egit idem dominus Traversius
noster felicis memoriae; nam revera multum decessit patriae
nostrae, cum fato defungeretur tantus vir.
Ipsi deo nostro sit
laus et gloria in omne aevum. Amen.
       Novarum rerum hic
nihil habemus, nisi quod pestis, quae abhinc iter unius diei
versus Oenipontem<f1>Innsbruck.<fe> et alicubi etiam in Rhetia pullulari incipit,
nos aliquanto inquietiores reddit.
Engadinenses olim id morbi
genus, ultra quam dici possit, formidant sibique pro virili
cavent.
At domini est malum a nobis avertere.
Genuam dicuntur
appulisse Hispanorum tria millia.
Causam eorum adventus referunt,
quod sint duos praesentis imperatoris filios in Hispaniam
comitaturi, quibus rex Philippus filium suum unicum et qui
hebetioris est ingenii, atque adeo etiam regni administrationem
commissurus sit, quandoquidem propter virium imbecillitatem idem
rex Philippus tantam molem sustinere non possit.
Sunt, qui aliud
in procinctu esse affirment, nempe Caesarem propter senium
imperio se abdicare atque illud Maximiliano filio designare
velle.
Quo autem id tutius fiat, Maximilianum magno et Germanorum
et Hispanorum militum numero stipatum iri debere.
Ego autem id
minus credo.
Quid enim Maximiliano, si talem patre connivente
dignitatem ambiat, opus erit Hispanorum auxilio, cum Germanorum
favorem habeat? Crediderim potius aliquid aemulationis inter
Philippum et Maximilianum ob imperatoriam dignitatem extare, et
dum Philippus fortassis sentiat Maximilianum eandem aspirare, se
eundem conaturum expediri.
Sed huiusmodi nova iactantur incertis
authoribus, proinde etiam parum fidei merentur.
Mitto litteras
hisce annexas, rogo autem, eas filio meo transferri cures
Basileam.
At magis rogo, mi domine Bullingere, ne mihi
succenseas, qui id oneris tibi imponam, et fateor quidem esse
indecorum nimis te ita molestari.
Atqui culpam condonabis
amicicię nostrę idque etiam facies aequius, cum considerabis me
nullam patentiorem et tutiorem viam habere mittendi litteras ad
filium meum, imo et tuum.
Is autem repatriabit, ut opinor, circa
calendas februarias proximas teque tunc certo accedit.
Significabis autem per eum, prout tunc suaseris ultro mihi cum eo
esse agendum; nam alias id ipsum ut faceres, abs te efflagitavi.
Cupio maxime, ut totam familiam tuam meo nomine salutes omnesque
generos tuos una cum liberis, viros utique celeberrimos.
Cuperem
etiam scire, ut sese habeat senex ille venerandus dominus
Bernardinus Occhinus, cui etiam, si adhuc est superstes, me
commendatum iri desidero.
Vix credis, mi domine Bullingere, quam
unice vos omnes adhuc cupiam invisere; atqui negociorum moles,
qua obruor, haud sinit me fieri compotem animi.
Dominus deus te
ut decus et ornamentum Helvetiae cum caetero celeberrimo quidem
piorum et doctorum virorum coetu, qui isthic est, incolumem
conservet vobisque omnibus suam benedictionem donet.
Vale aeterum
foelix, domine ac patrone colendissime, meque mutuum ames rogo.
Datum Samadeni die 18. novembris 1563. Mi domine Bullingere,
cura, ut quam optime et quam diutissime valeas.
        Tibi omnium deditissimus et amicissimus Federicus a
Salice.
Ornatissimo et clarissimo viro domino Henrico Bullingero, domino
et patrono iugiter colendissimo.
Tiguri Helvetiorum.
