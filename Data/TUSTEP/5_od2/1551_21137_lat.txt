<nr>[21137]</nr>
<ae>Johannes  a Lasco an Bullinger</ae>
<od>London, 7. Juni 1551.</od>
. . . . . . . . . . . . . .
Johannes a Lasco, Opera tam edita quam inedita, hg. v. Abraham Kuyper, Bd. 2, Amsterdam/Den Haag 1866, S. 653, Nr. ...;
Ep.Calv. 1497 (XIV, 127ff.)
E II 347, 364f.
Orig.
S.  Scripsi non ita pridem ad te paucis per doctorem
Brunonem, qui se literas Argentina ad te transmissurum esse
pollicebatur. Deinde et libellum ad te tuum de sacramentis,
quem ante triennium ad me miseras, et nunc demum quintae
Decadi tuae inseruisti, per manus d. a Bredam fratris domini
Falesii, ad te misi hic me autore sed valde incorrecte
excusum. Non putaram enim te istic illum editurum esse, cum
tanto tempore apud me praeter meam interim voluntatem
delituisset. Adieci illi unam e meis epistolis eadem de re
ante sex annos scriptam, ut doctrinae consensum attestarer,
neque dubito tibi haec omnia reddita esse. Quod ad
domesticum coenae dominicae usum attinet, nos hic a vobis,
ut puto, non dissentimus, sed docemus vobiscum in coenae usu
publicum coetum et publicam ecclesiae convocationem requiri,
siquidem id fieri possit. Sed cum aut non licet, aut non est
ex usu publico ecclesiae publice in unum convenire toti
ecclesiae ad coenae usum, non negamus coenae usum aliquot
fratribus illam postulantibus et privatim convenientibus,
exemplo apostolorum panem per domos frangentium, modo ne
ulla adhibeatur superstitio, et privatus ille eiusmodi usus
non remoretur neque obscuret publicum illius usum illum in
publico totius ecclesiae coetu. Alioqui Paulum hic protinus
et nos audimus: Annon habetis domos ad edendum? absitque ut
nos quod dominicum est, ut inquit Chrysostomus, privatim
facere velimus.
Quod ad Florianum illum attinet, vehementer doleo te quoque
in eorum numero esse quos ille pios et sanctos viros
hypocrisi sua fefellit. Facilius fero quod me fefellit, sed
quod ad fallendos alios meo sit abusus nomine, denique et
mea manu, id mihi magis dolet, quam ut dicere possim. Quod
vero te quoque circumvenerit, omnium maxime, ut verum
fatear, doleo. Ego vero iam a biennio et amplius nihil ab
illo accepi, neque ubi sit scire possum, aliudque non
suspicor quam quod se alicubi in antrum forte monasticum
detrusit, tametsi neque huius quidquam scio. Ex mea patria
nemo quidquam de illo ad me scribit, ut illic eum esse plane
non putem. Sed etsi ubi ille sit prorsus nesciam, neque
quidquam ab illo aut mihi aut tibi aut aliis etiam
expectandum esse credam, ego tamen, posteaquam in nominis
mei gratiam tantum in illum beneficium contulisti, magnam
tibi habeo gratiam, et in me id totum abs te pro tua virtute
collatum esse putabo, daboque operam ut sub nundinas
Francfordienses tibi, vir sanctissime, satisfiat. Nolo enim
ut tibi fraudi sit etiam fucus ipse mei nominis, tibi inquam
quem ego non alio quam patris loco amo veneror et colo.
Quintam tuam Decadem non licuit hactenus revera totam
perlegere, sed quae legi omnia placent, et pro donis in te
collatis gratias ago domino deo nostro.
Quae Bucerus ante mortem de re sacramentaria mecum egerit
egoque illi responderim nunc non habeo: sunt enim apud
dominum Cantuariensem, qui nunc hinc abest. Ubi rursum
habuero descripta ad te transmittam. Miraberis, sat scio,
ubi perlegeris. Scripsi ad te nuper de Musculo, Bibliandro
et Castallione, si quo modo induci possint ut huc veniant.
Idem vero et nunc optarim, sed audio neque Musculo neque
Bibliandro nostro licere ut hoc faciant. Ego sane optarim
illos adesse, sed si id fieri non potest saltem da operam,
quod in te est, ut Castallionem et Coelium Curionem hic
habere possimus. Si de illorum animo hac in parte certior
essem, curarem ut et viaticum illis daretur et honestam
demum hic conditionem haberent. Cuperem nos plurimos esse
qui idem in domino sentiremus et doceremus.
Domino a Bredam, fratri d. Fallesii, dedi quaedam in
mandatis ad te et ad d. Calvinum: credes igitur aut alteri
illorum aut utrique. Vale, frater in domino dilectissime, et
me quaeso apud fratres quod non singulis scribam, imprimis
vero apud patrem nostrum dominum Pellicanum, excusato. Deus
opt. max. servet et gubernet vestras ecclesias, vestramque
istam mutuam consensionem per spiritum suum provehat et
corroboret, ad nominis sui divini gloriam. Amen. Dominus
noster Hoperus strenue suo munere fungitur. Nostra etiam
ecclesia, gratia deo, multiplicatur, non tamen sine magna
Pharisaicorum reluctatione. Iterum vale. Londini  7. iunii
anno 1551.
Tuus quantus est   Ioannes a Lasco.
Viro sanctissimo domino Henrico Bullingero, pastori
ecclesiae Tigurinae fidelissimo, fratri suo observandissimo.
