<nr>[25007]</nr>
<ae>Johannes Haller an Bullinger</ae>
<od>Bern, 16. Januar 1555.</od>
Zürich StA, E II 370, 209. / Orig.(Aut.)
S.   Quid mecum hic fiat et factum sit, ex fratris literis,
opinor, intellexisti. Haberem multa, quę te scire
referret; sed literis talia committere non est tutum. Partem
tu una mecum licet absens huius tragoediae sustinuisti.
Wingartnerus adhuc furit; Negelinus mox, atque audivit meam
apologiam, mitior factus est; non enim de ipsis legatis mihi
sermo fuit, sed de re ipsa. Hodie in ipsum incidi et satis
propitium ex ipsius sermonibus cognovi. Suadent alii, ut
Wingartnerum accedam, alii dissuadent. Charitati
christianę libenter hoc darem, si nihil inde detrimenti
accederet bonitati causae; vereor enim, ne pii hoc mihi pro
servili imputent subiectione, impii vero, quasi de sententia
cesserim, glorientur. Itaque dubius adhuc sum animi.
Postridie hinc discedet Badenam ad comitia. Adiungitur illi
d. Wolphgangus ab Erlach, vir modestissimus et piissimus,
qui sine dubio, si vita illi detur, tandem ad consulatum
pertinget. Velim, ut vestri legatum hunc complectantur;
pacificus enim est et communi causae bene vult. Alterum
suspicor pro sua intemperie me mirum in modum apud legatos
vestros traducturum Badenae. Cuperem ergo, ut illi,
quicunque sint, prius ea de re admonerentur et
instruerentur. Sed fortassis, ut erga Tigurinos affectus
est, tanto non dignabitur eos alloquio; ego cupio illi sanam
a domino dari mentem.
Defensionem Consensus sacramentarii vos iam accepisse spero.
Nobis cum Gallis nostris perpetuo aliquid agendum est;
enecant me tantum non odiosis suis actionibus. Novi nihil
habemus, nisi quod nostri et Friburgensis in comitatu
Gruerię emendo sunt occupati. Sanenses, ut audio,
detrectant evangelium recipere, conspirant nonnihil cum
Lucernatibus et Subsylvanis; sed quid ipsis profuturi sint,
nescio. Utinam tam essemus solliciti de promovendo regno dei
quam de dilatandis externis imperii finibus! Bene vale.
Nostri te omnes salutant, praesertim Musculus et
Schlatterus; uxor quoque mea te tuamque plurimum salutat; d.
item Hallerus et Nicolaus a Dießbach te salutant. Bene vale.
Bernę  16. ianuarii 1555.
Ioannes Hallerus tuus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri suo honorando.
                                        Tiguri.
