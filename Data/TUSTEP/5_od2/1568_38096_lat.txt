<nr>[38096]</nr>
<ae>Tobias Egli an Bullinger.</ae>
<od>Chur, 16. August 1568.</od>
Zürich StA, E II 376, 154. / Orig. (Aut.)
Graub. III,  112f. Exc.
S.  Etsi nullas hodierno die abs te acceperim, vir
amplissime colendissimeque d. pater, non alienum tamen
nostris temporibus esse iudico, si pluribus literis ii
occupentur et onerentur, a quibus rerum agendarum consilia
prudenter hauriuntur. E quorum numero nemo est, quod ego
sciam, qui plurimarum rerum experientia edoctus aliis
consilio iuvandis maiorem te ipso prudentiam cum fortitudine
coniungat. Proinde, quicquid in buccam venerit, eo minus ad
te perscribere erubesco fretus tua bonitate et singulari
prudentia, qua omnia nostra ita calles attemperare, ut ea
tibi onerosa et gravia esse prae te minime feras. Quae
igitur hoc tempore ex Italia habemus, fideliter communico
alienis literis hisce diebus mihi transmissis. Contigit
etiam nuper scriptum istud de clandestina et sanguinaria
conspiratione potentissimorum orbis christiani monachorum,
quod eiusmodi plane est, ut principio et omnium tenebrarum
exordio non male congruat. Miror autem, quod ex Flandria
nihil certi habeamus, cum in ore sit omnium nescio quis
conflictus, in quo 14000 Albano cecidisse perhibentur.
Flavius etiam noster ex legato spargit aliquot triremes
Albanorum in mari periisse, cum Antverpiam tenderent, nec
desunt viri spectatae probitatis, qui affirment principes
studiose in hoc laborare, ut Caesarem ceu rebus publicis
inutilem deponant.     -     In nostro negotio egregie aut
potius odiose cessatur. Superius Foedus nihil vult
concludere usque ad festum D. Martini sic moderante summo
istius Foederis iudice, qui ex episcopo quoque nostro
effecit<gr>amboliergon anera</gr> eique leges dedit alias
plus satis idoneo, ne decretum Foederum usquedum publicaret.
Est autem episcopi eiusmodi negocia primo tractare et
exscribere aut disseminare. Haec causa fuit tantae morae,
quae intercessit, antequam negocium ad communitates sit
relatum. De caeteris communitatibus nihil certi habeo, quid
definierint; Malansii tamen et Meyenfeldae nobiscum omnino
sentiunt. Davosium ignavum habet ministrum; non ergo scio,
quid ibi sit actum.    -      Eques noster auratus, ut vult
videri, insignia illa aurea ceu aspidem respuit suisque hic
mandavit, ut diligenter attendant in obtrectatores,
quibuscum ad sum[m]um ius decurrant.    -     Constanter
ferunt exulibus et expulsis Italis transitum denegatum in
Rhetiam non ita pridem publico aut secreto potius mandato
inquisitori  Mediolanensi exhibito. Si tale diploma hostibus
datum est, quid spei reliquum est?    -    Clavennae duo
fraterno sanguine iuncti, religionis vero professione
disiunctissimi, mutuis et fraternis armis sese prope
confecerunt, cum alter diceret exules ministros non
ferendos, nec dies praeterit, quae non turbis et discordiis
quibusdam luctuosa reddatur. Nunquam crediderim eo rem
perventuram, ut monachi expellantur; adeo altas egere
radices tamque multis in re pecuniaria sunt fructuosi.
Haec ocyssime 1568  16. augusti.
D. Iesus te nobis optimum patronum quam diutissime conservet
incolumem. Vale, pater humanissime. Salutant te d. cosss.,
d. Pontisella, d. Gantnerus, d. Carolus et nemo non bonus.
Tui observantissimus
Th[obias] Eg[linus]].
Amplissimo viro d. m. Heinrico Bullingero, ecclesiae
Tigurinae ministro summo, domino suo aeternum colendissimo.
                                     Zürch.
