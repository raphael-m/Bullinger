<nr>[21138]</nr>
<ae>Ambrosius Blarer an Bullinger</ae>
<od>Winterthur, 7. Juni 1551.</od>
Zürich StA, E II 357, 379. / Orig.(Aut.)
Bl. III,  124 R.
S.  Pro votis illis tuis, quę pro firmiore mea valetudine
felicissimo medico nostro Christo facis, magnam tibi gratiam
habeo, mi charissime et optime Bullingere, quum praesertim
illa haudquaquam irrita esse intelligam, quippe qui
meliuscule habere iam cęperim. Febris ista tertiana valde
me inclementer tractavit, cui tamen hoc nomine gratiam
habeo, quod, quanto vehementius, tanto etiam brevius me
excruciavit; qui enim quintus, is etiam postremus mihi cum
illa conflictus aut, ut medici loquuntur,
:GR:paroxusmos</gr> fuit, quamquam sic etiamnum cunctus
langueo, ut ęgre insistere absque adminiculo possim.
Gratiam autem ago deo meo per Iesum Christum, qui castigans
castigavit me nec morti tamen tradidit quique me a tartareis
istis febribus, ubi inextinguibiles ardores ac perpetuus
dentium stridor impios ęternum excarnificabunt, per hunc
ipsum filium suum tanta clementia vindicavit, quę profecto
quales futurę sint, ex iis, quas hic nonnulli perferimus,
qualemqualem coniecturam facere facile possumus. Tu una
mecum cęlestem patrem fidelibus votis implora, ut, quod
reliquum est vitę meę, exiguum sane et evanidum, uni
sibi suę sanctissimae voluntatis obedientia vivam simulque
in illa ex isto tabernaculo ad cęlestes mansiones
feliciter discedam.
Welsero nostro, quę demandasti, diligenter perscribam. Eum
ego virum semper dei timentem ac vere pium existimavi,
quamquam Lęto nostro ac aliis nonnullis versipellis ac
longe alius, quam extima cute prę se ferat, visus sit.
Verum non obscura argumenta synceritatis ipsius hactenus
elucent, ut nec possim nec debeam de illo aliter quam ex
fructibus iudicare.
Pro iis, quę misisti, maximas tibi gratias ago. Ego quod
vicissim nunc mittam, nihil plane de dignum habeo missurus,
ubi primum certi aliquid accepero. Ora pro nobis diligenter
cum omnibus tuis domesticis ac fratribus, administris in
opere domini, quibus meis verbis plurimam dic in solida
salute nostra Christo salutem. Bene vale, mi venerande
Bullingere. Vituduri, 7. iunii 1551.
Remitto Halleri nostri epistolam cum altero illo scripto.
Verum heus tu, quando meam illam sententiam de illorum aliis
nuptiis, quorum uxores a Turcis abductę sunt, ad te
scriptam remittes? Scio hanc nullo tibi vel fuisse vel esse
usui, quo facilius etiam remiseris, simul indicaturus,
sicubi tibi forte ab ęquo deflexisse visus sum.
Gvaltherum, optimum amicum, postquam valde quam amanter meis
verbis salutaveris, ut fratris mei Galateam rursum ad me
det, diligenter admonebis.
T[uus] Ambr[osius] Blaurerus.
Bullingero suo.
Auf der Vorderseite zu unterst von Bull.s Hand: "Redditę
16. iunii."
