<nr>[22056]</nr>
<ae>Johann Konrad von Ulm an Bullinger</ae>
<od>Oxford, 1. März 1552.</od>
Zürich StA, E II 369, 114. / Orig.(Aut.)
S. P. D.  Quamquam non ignoro, amplissime omnique genere
disciplinarum doctissime vir, plurimis te aliis multisque
gravioribus negotiis occupatum atque distentum esse, tamen
tuus singularis in me et fratrem amor nostraque item in te
perpetua observantia, qua omnia tibi et honesta et salubria
evenire cupio, monet atque iubet, ut aliquam memoris
beneficii tui in nos superiori anno positi notam significem
atque ostendam. Nulla vero alia iam diu mihi cogitanti
animumque in varias partes distrahenti, quonam is potissimum
fieri possit, occurrit via, quam ut aliquo epistolio, pingui
fortassis Minerva, recto tamen studio scripto tuam
dignitatem, qua es praeditus, appellarem, quo meum erga tuum
in me studium animum testificarer gratum. Scias itaque,
praestantissime mihique charissime vir, tanta me reverentia
istud tuum beneficium reliquamque tuam omnem virtutem ita
amplecti, ut non modo insulsis hisce meis literis, sed ne
verbis, quod maius est, ne cogitatione quidem ulla satis
assequi, prout debebam dignitasque postulat, exponere
possum. Nullam itaque sane iustam gratias agendi pro divino
beneficio formulam invenire queo, nisi hanc fortasse vis, ut
dominum optimum maximum sanctissimis praecibus rogem atque
obsecrem, ut tuam dignitatem, humanitatem, qua es praeditus,
omnesque res tuas quam prosperrime evenire curet; hanc, si
forte tuae dignitati gratam esse intellexero, faciam
mehercule atque in omnes partes enitar, ne unquam me ociosum
aut socordem fuisse intelligas. Nunc finem scribendi faciam
tuumque erga me et fratrem amorem atque humanitatem rogo
atque obtestor, ut literas meas tenui stilo ac perpera
scriptas aequi bonique facias nosque tibi pro tuo in
Christum studio commendatum habeas. Vale etiam atque etiam
praestantissime vir, nosque amare, ut cepisti, perge. Oxonii
Anglorum calendis martii anno 1552.
Tuae dignitati studiosissimus Ioannes
Conradus ab Ulmis Thurgaviensis.
Viro doctrina et pietate praestantissimo d. Heinrico
Bullingero, Tigurinae ecclesiae archiepiscopo, domino suo
longe colendissimo.
