<nr>[42054]</nr>
<ae>Bullinger an Hans Rudolf Bullinger.</ae>
<od>(Zürich), 4. April 1572.</od>
Zürich ZB, Ms F 37, 419. / Orig. (Aut.)
Gott mitt uns. Fürgeliepter sun, din schriben belangend B.
Löwen hab ich
verstanden; ich hören aber gar nüt, und mir neißwas zuͦ
wüssen wurde, sind mir
die Schaffh[user] so lieb, wurde ich thuͦn und vil thuͦn
alls ein guͦter
fründ. Yhäne sind ouch nitt so kriegisch uff ir seckel, der
sust gelert, werdent
ouch nitt yederman frässen; wenn sy aber eewig suͦchen
wöllend, werdent sy nahin
ouch finden. Gott vertrags nitt eewig übermuͦt. Zuͦ Chur
habend sy wenig
geschafft, sind alls wärd gesin, alls sy gemögen, habend
mengs hören muͤssen.
So sind unser herren gestert wider heymkummen; sind mir
brieff worden. Summa:
die fruli sind abzogen, da man zuͦvor ein unpartyisch
rächt gesetzt; habend, die
zuͦ richtern gesetzt, schwerren muͤssen zur
gerächtikeit, und das sy nie
pensionen genommen etc. Darzuͦ hat ein jetlicher pundt da
gelassen hundert man.
Also habend die richter über den herren von Rezüntz gericht
amm montag den
letsten martij und geurteylt, das er under den galgen
gefuͤrt, da enthouptet
und begraben werden sölle. Doch ist durch pitt die urteyl
gemillteret, das er
uff gewhonlicher richtstatt sölle gericht werden und der lib
den fründen
geschänckt ist. Hieruff ist er umb die 3 des selben tags
mitt dem schwert
gericht. Vil were darvon zuͦ schryben; ist mir zuͦ lang
und unmüglich; bin
muͤd. Jetzund gadt es an die bapstsritter und andere, die
unthaaten gethan
habend, sunderlich an die Morbenner und die münch etc. Gott
gäbe inen allen iren
lhon.      Du hast mir ein väßli rots wyns geschänckt,
dorumb ich dir und der
Susanna nach nütt guͦts gethan. Dorumb schicken ich dir
und Susanna hiemitt den
symboltag, namlich 10 pfund an guͦten ußerläßnen
dickpfennigen; bitten, du
habist fuͤr guͦt und Susanna. Der gantz batzen ist mins
Lysenbethlis symboltag
(oder, wie man sagt, zimpeltag), der halb batzen des anderen
S. Oßwaldts meytili. Gott mitt üch.
Datum uff charfrytag zuͦ abend  4. aprilis 1572.
Bullinger.
Minem lieben sun Hansen Rodolffen Bullingern, pfarreren
zuͦ Berg.
