<nr>[18087]</nr>
<ae>Lorenz Meyer an Bullinger</ae>
<od>Schwanden, 4. Mai 1548</od>
<vo>Autograph: Zürich StA, E II 346, 233 (Siegel....)
<dr>Ungedruckt</dr>
<re>Regest</re>
<tx>S. In comitiis populi Claronensis, Bullingere
charissime, varia acta sunt; res vero praecipuę hę
sunt: amanum elegit pars gentis candidior Beldium, quem tu
optime nosti. De foedere cum Gallico tunc Cęsareano sic
deliberatum est: rebus sic undique perturbatissimis se nolle
ullo cum principe inire foedus nisi prius Helvetico foedere
sancte iurato et iuramento restaurato, tandem sequi id, quod
maior pars iuratorum declaraverit. Insuper chartarum et
aleę lusus aliquot annis exulans postliminio revocatus et
in pristini sui mali locum restitutus, suffragiis illorum
nimirum, quibus doluit Beldium reliquis praelatum apicem
dignitatum gentis obtinuisse. Quibusdam pacifragis apertus
est aditus in patriam periculo vitę remoto, at mulcta
sontium ad senatum ducta; quid acturus sit senatus, adhuc
sepultum est. Hęc praecipua capita sunt. Nunc de rerum
mearum statu subiiciam pauca. Indigne ferunt multi
vocationem meam, ut nosti, divinam et rectam, neque iamiam
scio, an possim vel non possim vel cum laude vel pace ab eis
avelli. Tanta invasit quosdam vesania; quidam, quos hactenus
existimavi amicissimos, versi sunt pene in lupos et canes.
Adiecit in super Sathan, ut me impediat, dudum extincti mali
rerum mearum et calamitatum novam tragoediam, ut iam
forensem causam agere famę et vitę meę coegerit
necessitas. Res incępta est; iuditii finem ignoro. Sed
minime fractus, novi conscientię serenitatem et
clarissimi senatus urbis vestrę literis munitus fortiter
expectabo rei eventum. Certiorem te reddam vel per literas
vel mea praesentia, quidnam in negotio illo meo revirescenti
per malevolos quosdam constituerit Claronensium senatus.
Inierunt quidam consilium, ut me servent pastorem
ecclesię, quidam vero ut me eiiciant et famę meę
notam novam inurant. Domini sumus; huius iuditio stabimus et
cademus.
^$Secunda huius mensis fuit apud Beldium enodans optimo viro
negotii mei, ut dicitur, proram et puppim. Incidit ipse in
tui ex serie rerum memoriam adiurans me per Christi nostri
amorem, ut ego eum tibi commendarem tanquam pupillum ac
destitutum omni grege amicorum, solitarium esse; nam
numerosam satis sublatam esse stirpis suę familiam et se
unicum hac in gente esse Beldium, demum in electione etiam
ab his destitutum, quibus non corporis solum, sed etiam
vitę et animę salutem commendatam existimasset,
securno itinere ... tos ad partes alterius papistici
transisse et palam secretam mentis suę inimicitiam pene
ostendisse. Si quid gravioris rei et negotii incideret, ut
ad te habeat aditum et ad reliquos optimos urbis vestrę
et prudentissimos viros nancisci possit et consilia et
consolationes. Demum ut rerum novarum cognitionem, e qua
etiam consilia, habeat, obsecratione ingenti coegit me data
etiam fide, ut hac in re erga te, meum dulcissimum patronem,
intercessorem agerem. Idcirco, quod promisi, feci neque
diffido, quin humanitas tua integerrima parata sit homini
bono et principi nunc apud suos quandoque offitia sunt
charitatis exhibere. Certe minime subdolus est, sed teres et
rotundus.
^$Ex Augustino Dalpio, optimo viro, multum intelliges. Scio
te hac die obrutum maximis negotiis; idcirco finem imponam.
^$Vale in Iesu Christo, domino nostro, una cum onmibus tuis,
ecclesia, fratribus, urbe et argo. Raptim.
^$Schwanden 4. maii anno 48.
<un>Tuus, quem nosti, Laur[entius] Agri[cola]
<lz>Nachschrift: Autograph: Zürich StA, E II 343a, 400
<lz>Obsignaturus literas supervenit quidam certiorem me
faciens Beldium ipsum legatum creatum ad comitia Baden(sia),
cui has commisi; fortassis te conveniet etc.
^$An etiam ad vos descenderit Augu(stinus) Dalpius, ignoro,
prohibitus fortassis hac cęli inclementia; statuerat
adire sanctan synnodum etc.
<lz>[Adresse] Summae eruditionis, prudentiae et honestatis
viro D. domino magistro Heinricho Bullingero, evangelistę
Tigurino, domino ac amico suo longe integerrimo
charissimoque etc. Zürich.
