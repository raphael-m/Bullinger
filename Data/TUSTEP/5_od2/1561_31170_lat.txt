<nr>[31170]</nr>
<ae>Bullinger an Johannes Calvin</ae>
<od>Zürich, 31. Oktober 1561.</od>
<vo>Zürich StA, E II 342a, 415. / Orig.
(Aut.)
Ep.
Calv. 3597 (XIX, 93f)
S. D. Si nescis: Navarrus petivit sibi a principibus Germanis viros aliquot doctos mitti.
Certo autem scio Wirtemb[ergensem] misisse Beurlinum, Palatinum electorem Dillerum et Boquinum; de aliis, an miserint et quos miserint, nescio.
Audio synodum Luneburgensem damnasse Wittenbergen[sem] et inprimis Peucerum.
Quae superioribus diebus scripsi ad te de conatibus Lutheranorum et confessione Augustana Gallis obtrudenda, quotidie magis magisque confirmantur.
Non male spero de Palatino
electore et Hesso; de aliis varia referuntur.
Rursus ergo vigilandum et orandum esse puto.
Comitia Rhetica sunt finita.
Discesserunt summa cum indignatione legati; oleum enim et operam perdiderunt.
Rheti manent in religione constantes.
Comitia Haeremitana inter Claronenses et 5 Pag[os] sunt et ipsa finita.
Oblata sunt rursus a 4 iudicibus quaedam pacis capita, quae non possunt recipi a Claronensibus citra religionis verae pernitiem.
Arbitror itaque vel sententia iudicum iuridica c[aus]am terminandam vel armis, quod absit, discutiendum.
Principes aliquot in Germania coeperant conscribere militem, quem iam rursus dimittunt; non perspicue, quae c[au]sa fuerit, rescire adhuc potuimus.
D. Christophorum Trecium Polonum tibi, domine colende, commendo; integer est et spes de eo maxima est.
Amat te et colit; hybernabit apud vos, ut te audiat.
Si hunc amaveris et studia eius iuveris, universae Poloniae inservies; amatur ab optimis etc.
Vale, charissime frater, una cum symmystis et fratribus, d.
Roseto inprimis.
Salutant te nostri omnes.
Si quid ex Gallia habes, communica; a postremis illis tuis nihil audivi.
Tiguri  31. octobris 1561.
                                                         Bullingerus tuus.
Clarissimo viro d.
Ioanni Calvino, Genevensis ecclesiae fidelissimo pastori, domino suo colendo et fratri charissimo.
