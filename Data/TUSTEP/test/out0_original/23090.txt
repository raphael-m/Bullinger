<nr>[23090]</nr>
<ae>Johannes a Lasco an Bullinger</ae>
London, 7. Juni 1553.
ZÃ¼rich StA, E II 347, 467ff. / Orig.(Aut.)
Ep. Calv. 1750 (XIV, 554ff.) Exc.
Dabitis mihi veniam omnes istic, imprimis vero tu, vir
sanctissime, quod tanto iam tempore nihil ad quenquam
vestrum scripserim. Nihil sane decessit de mea erga vos et
vestram ecclesiam observantia et per omnia vobiscum in
domino idem sentimus nosque mutua vobiscum consensione
maiorem in modum consolamur. Sed causae mei tanti silentii
fuerunt graves quaedam meae perturbationes et curae, quae
mihi dominus pro bona sua divina voluntate immisit meque
nonnihil, illi sit gloria, exercuit, deinde etiam turbae
quaedam, quas Satan adversus me et nostras hic ecclesias
concitavit et etiamnum concitare non cessat. Quodque ad
perturbationes meas attinet, scio te non latere dominum mihi
ante annum fere ademisse priorem vitae meae sociam, uxorem
meam inquam, cuius memoria apud [me] intermori nunquam
potest cum propter pietatem ac probitatem illius tum propter
susceptas ex illa proles, quae ob oculos meos assidue
versantur.  Quam mihi grave igitur fuerit vulnus hoc iuxta
carnem adeoque et nunc sit, tecum ipse facile cogitare
potes, ut de cura rei domesticae taceam, quae in illa
reiecta tota fuerat et in me unum illi alioqui insuetum
adeoque et natura prorsus mea ab illa alienum a morte ipsius
recubuerat. De valetudine nihil dico, quae ita iam alioqui
est attrita, ut, cum optime mihi valere videor, nunquam
tamen recte valeam et agendis rebus seriis nonnisi matutinas
fere horas sine valetudinis incommodis impendere possim.
Quae res mihi etiam in causa fuit, ut, cum sustinendae curae
domesticae parem me esse non posse viderem, ad secundas
nuptias animum adiecerim; nunquam enim et curae domesticae
et meo ministerio in mea ista valetudine sufficere
potuissem, quin et nunc aegre sufficere possum novis subinde
turbis exorientibus, adversus quas perpetuo est decertandum.
Sed quemadmodum me dominus morte prioris meae uxoris probare
voluit, ita rursum animi mei dolorem data mihi altera uxore
pro sua benignitate levavit; dedit enim mihi rursum et piam
et fidelem, quod spero, vitae sotiam, in qua nihil
officiorum hactenus desiderare possum, sicut mihi iam melius
multo liceat invigilare meo ministerio per gratiam dei, si
modo valetudo ipsa non obstet.
De turbis hic nostris longum esset omnia recensere, sed
nihil non tentat in nos Satan propter restitutum utcunque in
nostris ecclesiis disciplinae usum; nimirum hinc sentit
locum praeripi hypocrisi suae inter nos, quae observato
disciplinae usu ipsamet sese prodit neque diu consistere
omnino potest. Volunt enim sancti videri hypocritae omnes,
et laudari quam redargui malunt. Quumque usus disciplinae
aliud in se nihil habeat quam reprehensiones, per quas
simulata illa ipsorum sanctitas oppugnatur corruptelaque
naturae nostrae omnium accusatur, fieri sane non potest quin
hypocritae simulatam sanctitatem illa suam oppugnari (cuius
nomine alioqui in pretio haberi volunt) gravissime ferant,
sursumque ac deorsum misceant omnia, si quo modo usum
disciplinae invisum reddere omnibus hypocrisimque suam
adversus illum tueri possint. Atque hic non dormit Satan,
sed artes omnes suas expedit ad impediendum disciplinae
usum. Mira est autem hic hypocritarum nostrorum vafrities.
Nolunt videri contra usum disciplinae quidquam agere, sed,
dum se per usum disciplinae pudefactos vident, severius
secum quam cum aliis agi clamant, cupiuntque secum omnes
eodem carbone notari, ut aiunt, et in hoc toti sunt ut in
quam plurimos novas semper accusationes comminiscantur. Quod
si illis non obsequimur, protinus clamoribus implent omnia
et nos personarum acceptores esse vociferantur, etiamsi
accusationes quas proferunt comprobare non possunt.
Ita hic quidam nobis molestus est qui e publico verbi
ministerio propter flagitium quoddam magistratus mandato
submotus conquiescere non potest donec socium pudefactionis
suae aliquem sibi inveniat. Et quia in vita ac conversatione
omnium utriusque nostrae ecclesiae ministrorum nihil quod
merito traducat reperire (gratia deo!) potest, rimas quaerit
serendi dissidia in doctrina, et multa adfingit quo magis
invisum reddat nostrum ministerium. Sumit autem occasionem
traducendi nostrum ministerium a praedestinationis
controversia quam mire exaggerat.
Et ut paucis rem totam tibi perstringam, docui ego eos non
recte de praedestinatione disserere, qui per illius
doctrinam meritum ac dignitatem mortis ac sacerdotii Christi
extenuare elevareque conantur, idque ideo potissimum fieri
quod vis ac condemnatio peccati nostri in Ada non satis
diligenter a plerisque explicatur, et proinde nos non
assentiri iis qui loca quaedam scripturae de
praedestinatione ita urgent ut negent omnino Christum pro
omnibus mortuum esse. Hinc bonus ille vir occasiones omnes
quaerit committendi nos cum domino Calvino, qui plerisque
nimium dure de praedestinatione scripsisse videtur, et nos
accusat passim, quasi nomen ac doctrinam Calvini damnaremus.
Quia vero ex me nihil unquam audivit neque ipse neque alius
quisquam, quod ad traducendum Calvini nomen, quem ego
alioqui ut virum dei veneror atque amo, detorqueri possit,
alium reperit, unum e nostris collegis, quem multis
nominibus accusare coepit, si quo modo efficere queat, ut,
quemadmodum ipse propter suum flagitium et ministerio suo
submotus et ad publicam poenitentiam agendam adactus erat,
ita hunc eodem adigere etiam possit. Solacium est scilicet
sotios habere poenarum. Protulit autem tria accusationis
capita: primum, quod collega noster quidam dixisset
peccatum Adae non esse sufficiens ad generis humani
condemnationem; alterum, quod aliquis servari possit etiam
sine ulla Christi domini cognitione; tertium, quod in
doctrina praedestinationis diversum a Calvino docuisset et
nomen Calvini traduxisset. Haec tamen accusationis capita
nullis testimoniis approbare potuit, sed ad suam duntaxat
accusationem collegam nostrum adigi per nos cupit ad
publicam poenitentiam ac ministerio suo submoveri. Ego vero,
etsi in eo ipso collega nostro quaedam desidero, quorum est
iam semel atque iterum admonitus in coetu seniorum omnium,
culpam tamen eorum quorum nomine accusatur agnoscere in illo
non possum. Nam priora duo capita accusationis nullo modo
agnoscit et accusator illa nullis testimoniis probare
potest. Tertium vero ita agnoscit ut se a Calvino dissentire
fateatur, sed tamen non ideo aut nomen aut scripta Calvini
ullo modo traducat. Habes unius controversiae exemplum, vir
doctissime, paucis adumbratum, cuius alioqui nondum finem
habemus.
Sed et aliud multo adhuc gravius, si circumstantias
spectamus: Unus e verbi ministris in nostra Germanorum
ecclesia, non tamen Martinus ille Micronius de tribus nobis
capitibus tragoediam in ecclesia movit idque non modo
inconsultis nobis omnibus, sed studio etiam hac in parte
vitatis, eo quod suspicaretur nos sibi reclamaturos esse.
Primum testes baptismi puerorum in ecclesia non esse
admittendos docuit, quos vulgo susceptores vocamus; deinde
omnes ecclesias, quae consessu publico in coenae usu non
uterentur, idololatriae et violationis dominicae
institutionis palam in contione damnavit, et quicunque
genuflexionem in coena quocunque tandem modo ferendam esse
dicerent, omnes chyrurgos antichristi esse pronunciavit.
Postremo articulum in symbolo de descensu Christi ad inferos
plantationem a domino non plantatam et proinde eradicandam
esse docuit. Admonitus horum omnium per nos et seniores
utriusque ecclesiae omnes post longam tergiversationem
culpam tandem suam in coetu seniorum agnovit, non tantum
quod nova ista dogmata apud populum sparsisset, quae verbi
dei impugnari alioqui non possent, sed quod etiam concepta
de nobis omnibus mala suspitione nobiscum de his prius
noluerit communicare. At vero illum iam agnitae culpae huius
suae poenitet et quaeritur se in agnoscenda culpa sua
humanis rationibus potius quam verbi divini autoritate
persuasum fuisse, cum tamen manu ipse sua testatus sit se
nostrae doctrinae assensum esse in Christo, iuxta verbum dei
et ex animo; hisce enim verbis doctrinae nostrae omnium manu
sua subscripsit atque ore ipsemet suo deo patri nostro per
Christum Iesum in coetu seniorum omnium gratias egit non ita
multo post, quod ei errorem suum in hac sua nobiscum
controversia per spiritum sanctum suum revelasset. Et tamen
nihil nunc sunt apud illum haec omnia, et quae se prius in
Christo, iuxta verbum dei et spiritu sancto autore egisse
ipsemet fatebatur, nunc se rursum spiritu sancto autore
improbare dicit nosque ea suspitione omnes gravat, quasi nos
praeter verbum dei et ipsi doceamus haec omnia in hominum
gratiam et alios nobiscum eadem docere nostra autoritate
cogamus. Habes et aliam turbam nostram, frater in domino
observandissime, per quam parum abfuit, quin utraque nostra
ecclesia, nisi deus mirabiliter succurrisset, in extremum
hic plane discrimen veniret. Neque prorsus adhuc extra
periculum sumus, ut sunt hic multorum ingenia; sed dominum
confidimus, in cuius conspectu, quod ad eam rem attinet,
bene conscii sumus. Ad quintum abhinc diem expectamus, ut
nobis ultimam mentem suam collega ille exponat; faxit
dominus, ut bonum exitum huius causae videre possimus! Iam
et inter has turbas semper oboriuntur alia etiam, quae me
plane obruunt, sed non ita tamen graviter afficiunt, ut de
aulicis negotiis taceam, a quibus me totum explicare non
possum. Sed quorsum haec quaerela, inquies: primum ut in
vestris precibus nostri ecclesiarumque nostrarum meminisse
velitis, deinde ut intelligatis non semper mihi licere ad
vos scribere, cum volo.
Habeo nunc prae manibus caeremonias nostrae ecclesiae
omnemque illius in nostro ministerio gubernationem.
Prodibit, spero, sub hyemem. Scribo autem non sine Theseo,
nostro inquam Micronio, quem nostrae hic ecclesiae valde
gratulor. Rex meus Poloniae dicitur adornare novas nuptias.
Putant plerique illum nonnihil cogitare de restituenda apud
suos religione foreque ut et ego ab illo vocer. Sed ego
nihil mihi certi adhuc de meis polliceri possum. Rex noster
Angliae iam pridem languit sed rursus iam (sit domino deo
nostro gratia) revalescit.
Libenter scirem, quid ad Hoperum de praedestinatione
scripseris; mihi propter hominis absentiam videre non
licuit, tametsi pluries promiserit se literas tuas ad me
transmissurum esse. Vale, vir integerrime, et me collegis
tuis omnibus, imprimis vero domino Pellicano patri,
Bibliandro, Gvaltero, Gesnero diligentissime, quaeso,
commenda. Raptim Londini  7. iunii anno 1553. Non vacavit
relegere; parces igitur, sicubi male quid est scriptum.
Tuus vere et ex animo, quantus est, Ioannes a Lasco
manu propria.
Domino Calvino, si quando tibi commodum fuerit, nos
commenda, et nostras illi hic tragoedias exponas oresque
illum verbis meis ne quid temere de nobis credat, si quid
apud illum de nobis spargatur, donec a me causam omnem
cognoscat.
Sanctissimo iuxta ac doctissimo viro domino Heinricho
Bullingero, ecclesiae Tigurinae pastori, fratri in domino
observandissimo.
