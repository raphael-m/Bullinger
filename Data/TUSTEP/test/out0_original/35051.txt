<nr>[35051]</nr>
<ae>Pomponne de Bellièvre an Bullinger</ae>
Chur, 8. Mai 1565.
Zürich StA, E II 378, 1724. / Orig.
(Aut.)?, Schreiber?.
S. Scio tibi viro occupatissimo inanem epistolarum sermonem iniucundum esse; sed tamen Fabricio ad vos proficiscenti non sum ausus nihil literarum dare.
Quid
porro est, quod homo eloquens hac mea epistola disertius non expressisset? amorem certe erga te meum constantem et singularem, cuius ego conscientia mea teste
interpres omnium optimus fore videor, tum vero illud me ei non mediocriter invidere, qui tuis doctissimorumque hominum, qui tecum Tiguri agunt, beatis
colloquiis adesse fruique poterit, cum me hic cum Rhetis sub cultro, ut dicunt, liquerit.
Ego tam certo homini nonnulla communicavi, quae vix epistolae
commisissem.
Tu si quid penitius erueris, quod tuo commodo fiat, amabo, facias me certiorem.
Scire cupio, quid de Palatino audias.
Bene vale, vir
praestantissime.
Curiae  8. maii 1565.
Tuus ex animo P[omponne] Bellieure.
Praestantissimo viro domino Henrico Bullingero, ecclesiae Tigurinae pastori dignissimo.
