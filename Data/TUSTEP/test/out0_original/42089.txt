<nr>[42089]</nr>
<ae>Richard Cox an Bullinger.</ae>
London, 6. Juni 1572.
Ep.Tig. I, S. 156.
Salve plurimum in Christo, frater. Literas tuas multis
nominibus mihi
gratissimas, quas 12 martii scriptas fuisse significas, ad
finem mensis maii
accepi; ex quibus intelligo nullos hactenus te accepisse
libellos hic typis
excusos, quos contra bullam papisticam doctissime et
pientissime scripseras.
Misi equidem ad nundinas Francfordianas autumnales et
literas, et libros
quatuor, et pauxillum pecuniae in usum tuum et Iulii nostri.
Pecuniam traditam
fuisse intelligo, sed literas et libros adhuc haerere in via
significatum est.
Iterum igitur mitto pauca exemplaria, quibus, si alia non
receperis, uti liceat.
Quae autem scribis nova, deus optimus maximus vertat omnia
in commodum nostrum
et in nominis sui gloriam! Volupe nobis est, quod ecclesiae
vestrae pacatae
sunt, non sine accessione aliarum ecclesiarum ad sinceram
christianae religionis
professionem. Cum dabitur regiam maiestatem convenire, non
ero immemor ipsi
declarare, quanto illam studio et benevolentia prosequaris.
Vehementer illi
placuit tuus ille libellus contra bullatas nugas, quem
avidissime perlegit,
quemadmodum superioribus literis, nondum tibi traditis,
significavi.
De bello Turcico hoc tantum dico:
Tunc "tua res agitur, paries cum proximus ardet".<f1>^#/+Horaz,^#/- Epistulae, 1, 18, 84.<fe>
Hactenus antichristus extitit papa: quod si alterum, nempe
Turcam, excitare
voluerit dominus, id merentur peccata nostra. Res nostrae
sic habent. Dux
[Norfolciae], qui reginae nostrae insidias nequissime
molitus fuerat, merito
supplicio affectus est. Maria, Scotorum nuper regina, hostis
regni nostrae et
reginae publice declaratur, et carcere diligenter
asservatur: quae quidem et
nostri regni demolitionem et reginae nostrae internecionem
et religionis nostrae
subversionem modis omnibus meditabatur.
De nepote tuo Zvinglio, malo pauca dicere, quam cum dolore
multa. Res mortalium
non nostro arbitrio, sed divina providentia, reguntur.
Conditio Rodolphi longe
felicissima, quamquam carnis affectus illi insulse
adversetur. Denique ferendum
est, non culpandum, quod vitari non potest. Dominus Iesus
Christus te diutissime
nobis servet incolumem, frater observande.
Londini ex aedibus meis Holburnensibus,  6 iunii, 1572.
Tui studiosissimus,
Ricardus Coxus, Eliensis episcopus.
Statui libellos ad te mittere; sed hic noster tabellio
literas, non sarcinas,
libenter portat. Alias mittendi sunt libri ad nundinas
Francfordianas proximas, si fieri potest.
Observandissimo in Christo fratri, d. Henrico Bullingero,
ecclesiae Tigurinae pastori vigilantissimo.
