<nr>[33042]</nr>
<ae>Bullinger an Johannes Calvin</ae>
Zürich, 17. April 1563.
Zürich StA, E II 342a, 455. / Orig.
(Aut.)
Ep.Calv. 3935 (XIX, 709ff.)
S. D.  Valde doleo, colende domine et frater carissime, praereptam
nobis esse istius festinatione intempestiva tantam occasionem
pacis solidae stabilisque constituendae.
Vereor enim plurimum ne
ista durabilis sit futura.
Quando vero aliter fieri non potest,
orandus est nobis dominus, ut ille morbis istis hominum sive
inertia sive malitia inductis medeatur.
Caussa haec domini est.
Sine huius nutu nihil fit.
Vult ille haud dubie ita exercere
fidem et patientiam nostram.
Ac videmus iam ab annis 40 et
amplius mirifice deum nostrum caussam illam religionis et
promovisse in mundo et defendisse.
Non deerit nobis invocantibus
nomen eius.
Mirum vero illud est, quod et Namursius mortuos
deserere non vult, quibus indivulse adhaesit viventibus.
O quanto
nebulonum pondere levatur Gallia.
Miraculum est igens, quod
tempore admodum brevi tot sublati sunt hostes evangelii graves.
Non frustra evenere haec.
Favet adhuc Galliae dominus qui
huiusmodi eam liberat monstris.
Benedicet ei etiam suo tempore
plenius.
Ipsi gloria.
Caeterum meo et omnium fratrum nomine tibi
gratias ago, qui et pacis conditiones, et de rebus omnibus tam
diligenter scripseris.
Omnibus enim nobis rem fecisti
gratissimam.
Utinam brevi scribere detur faustiora.
Sed et nos et
res nostrae omnes sunt in manu domini dei nostri.
Quid factum sit in causa Zanchi Argentinae intelliges rectius ex
ipsius literis.
Mihi videtur vir bonus paulo imprudentius egisse,
et nimium dedisse et hostibus et compositoribus etc.
Ex Italia
scribitur mortuos esse praecipuos legatos concilii Tridentini
Mantuanum, Tridentinum et Seripandum.
Patres concilii vehementer
dissidere, dum hi papam volunt subiicere concilio, alii
praeferre, ut qui non sit ab ullo iudicandus.
Sessionem illos in
22. aprilis distulisse scribit Iulius Mediolanensis.
Comes
Martinengus scribit cardinalem Lotharingum moestum et equis citis
per Pedemontium rediisse in Galliam, Venetos vehementer ob
interitum Guysii lugere.
Mercatores nostri Franckforto nondum
rediere; quidam quidem rediere, sed qui nihil observarunt;
Froschouerum his diebus expectamus.
Quam vero cuperem occasionem
dari nobis consequendi istius antiqui calycis Oenipontani<f1>Innsbruck.<fe>, qui
carmina illa pia exhibet, de quibus mihi iucundam historiam in
tuis refers literis.
Poloni dicuntur graviter urgeri a Moscis.
Dominus liberet eos et potius quidem ab Lysmanninis,
Blandratistis et aliis Italicis monstris! Satis multa rursus ad
te de his scribit piissimus vir Tretius; si quid ergo potes, fac
vel in gratiam tot piorum in Polonia virorum.
Operam et impensam
non perdes.
Dominus benedicat tibi et servet te nobis diu
incolumem! Filii mei, generi, affines, fratres et symmystae omnes
et universa domus mea te salutat reverenter.
Recude[tur] mox mea
responsio data ultimo Brentio; si quid mutandum videtur, quaeso
significes in tempore.
Ubi enim librum te accepisse ex tuis
intellexi, spero te obiter inspexisse.
Optime vale, domine mi et frater.
Saluta fratres et amicos,
Ionvilleum imprimis.
Tiguri  17. aprilis 1563.
Bullingerus tuus.
Clarissimo viro d.
Ioanni Calvino, Genevensis ecclesiae
fidelissimo pastori, domino honorando et fratri longe charissimo
meo.
                Genff.
