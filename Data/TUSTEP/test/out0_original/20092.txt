<nr>[20092]</nr>
<ae>Baldassare Altieri an Bullinger</ae>
Umgebung von Brescia, 25. April 1550.
Zürich StA, E II 365a, 499. / Orig.(Aut.)
Humanissime Bullingere.
Cum Venetiis rediissem, quo pro abducenda mea suppellectili
quantumvis exigua
concesseram, nuper ab uxore mea redditę mihi sunt
literę tuę suavissimę,
quas mirifice expectabam. His, mihi crede, animum recreasti.
Quodsi serius, quam
putaras, rescribam, non sum ipse in culpa, sed absentia mea.
Gratias igitur ago
deo et patri immortales, quod isthic de me ipso satis recte,
satis fęliciter
omnia sese habeant, neque ego aliter eventurum id
arbitrabar, vestra primum
fretus modestia ac bonitate, deinde conscientię meę
testimonio, quam certo
sciebam a deo ita respici, ut periclitari neutiquam posset.
Quod vero causa
eiusmodi nimis acriter suscepta a me atque acta apud te
videatur, non id
accidit, quasi privatam contumeliam vellem agnoscere; nam
quoad hoc ab initio
animo fui paratissimo etiam in eos, qui me sic acerbe
afflixerant. Causa erat
publica ipsiusmet Christi propter evangelium. Id si ego
concessissem ob alia
delicta, ut scripseras, nonne spiritui sancto, qui in me
loquutus fuerat,
contumeliam vel summam fecissem ac dei gratiam a me ipso
abiecissem. Pręterea
cum non a futilibus viris promulgari ea affirmares, coactus
sum gravioribus uti
argumentis ad confutandam eorum pervicaciam. Deceptus sum
quoque, quia putabam
hęc vulgo circumferri; necesse erat defensionem meam apud
omnes extare et
talem, quę refelli non posset; nam de te ipso nunquam mihi
persuasi, ut ea de
me suspicarer, agnovissem vel minimę responsioni.
Verum quicquid id fuerit,
satis bono sum animo et pacatissimo in ipsos quoque, qui ea
effutiverunt, ac
dominum rogo, ne imputet illis hanc noxam, sed mentem
tribuat placabiliorem et
salubriorem, ut discant posthac rectius loqui et sentire de
aliis ut de se
ipsis. Satisfactum igitur mihi est longe cumulatius, quam
optaram, et mihi
gratulor ac vobis gratias habeo sempiternas, quod sopita
sint omnia vestra
inquam prudentia et auctoritate. Qua in re si quid peccatum
est a me, ignosce,
amabo, meę imbecillitati, libenter agnosco me hominem
esse, non deum, qui mihi
longe graviora in Christo remisit, ac simul scio acerbiora
me perpessurum illius
causa. Sunt enim ista pręludia quędam, quibus deus ipse
infirmitatem meam
exercet, donec in aciem prodire non vereatur. Tu vero
offirma illam apud deum
precibus tuis ardentissimis et fratres ora, ut idem faciant.
Magna est lucta viribus meis nequaquam apta.
Quod in Angliam pro me scripseris, tam vehementer gratias
ago humanitati tuę,
qui de me nunquam conquiescis, ubicunque inservire possis
commodis meis. Novi
animum tuum piissimum et in omnes officiosissimum, sed
inprimis amantissimum
mei. Interim expectabo domini beneplacitum; ipse scit, quid
opus est mihi et
ecclesię sę. Nova, quę significasti, gratissima mihi
extiterunt, quę ad
incrementum religionis attinent, ac rogo, ut idem facias,
quandoquidem in
latebra sum, quo omnia tardissime perferuntur. De libro, que
efflagitasti, curabo diligenter.
Ego, ut sępe scripsi, in media versor Babylone, sed
innocens ab ipsius
blasphemiis, ac videor una cum patribus illis sub tentoriis
esse non sine discrimine, sed sub dei tutela.
Uxor mea accelerat partum et grex meus augebitur per dei
gratiam. Vellem, si
tibi commodum fuerit, ducissę Ferrariensi inopiam meam
commendares,
quandoquidem satis non sum his in locis onus familię
sustinere, pręsertim
ubi partus impensę, tu scis quam onerosę sint,
accesserint. Plurimum commendatio me tua apud illam
adiuvabit.
Papa hic novus videtur Cęsaris esse amicissimus et
Cesarianorum amantissimus.
Florentię dux intimus est illi; vide, amabo, quanta sit
illius magnę
meretricis lenocinia, trahit post se quotquot vult amatores.
Proh dolor,
perdidimus, quicquid de illo conceperamus spei; vani sunt
principes, et maledictus omnis, qui confidit in illis.
Cęsar ratum habuit consilium sibi a papa oblatum
decrevitque illud celebratum
iri Tridenti, sed prius habebit comitia Augustę, ut omnis
Germania cogatur
synodo Tridentine assentiri; indicta sunt ad 8. iunii.
Turcha copias iterum conscribit rursus lacessitus a Persarum
rege. Gallus, quia
deceptus est in huius papę creatione, simultatem fovere
videtur adversus sedem
Romanam. Utinam ita futurum sit et propter hanc causam et
propter pacem cum
Anglis initam is deficiat ab antichristo; nos vero adventum
domini nostri Iesu
Christi expectabimus ad redimendum nos de manu impiorum.
Vale fęlicissime una
cum tua ecclesia, quam salutabit etiam atque etiam meo
nomine, inprimis d.
Bibliandrum, dominum Pellicanum, d. Gvaltherum et reliquos
ministros tuamque
familiam. Salutant te omnes pii, qui me amant. Iterum vale
meque diligas. Ex latebra mea  25. aprilis 1550.
Tibi deditissimus B[althasar] A[lterius].
Integritate, doctrina, pietate [or]natissimo domino Henryco
Bulin[ge]ro,
ministro Tigurino, domino et fratri semper colendo.
              Tigurum.
