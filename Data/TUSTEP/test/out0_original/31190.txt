<nr>[31190]</nr>
<ae>Johannes Haller an Bullinger</ae>
<od>
Bern, 31. Dezember 1561.
<vo>Zürich StA, E II 370a, 306. / Orig.
(Aut.)
S. Ex Gallia in praesentiarum nihil habeo singulare, nisi quod negotium domini ubique optime procedit, et quod Guisiani peremptorie citati sint ad causam dicendam propter plagium, quod in fratre regis committere voluerunt.
Ferunt etiam publice tanquam plagiarios esse proclamatos.
^$Ad nos proxima die solis princeps Neocomensis una cum matre sua venit, heroina praestantissima; exceptus fuit satis magnifice et cras confirmabit foedus cum nostratibus de novo.
A suis Landeronensibus, qui
hactenus papismum retinuerunt freti foedere, quod habent cum Solodorensibus, non indigne modo tractatus, sed et magna iniuria affectus est.
Cum enim proxima die Veneris illuc appulisset et principissa vellet ibi in templo concionem sacram fieri et ipsa quoque met iam ad illam ingressa esset, non fuerunt hoc passi illi; sed cum venabulis accurrentes et minis gravissimis utentes effecerunt, ut impediretur concio.
Sed spero ipsos hac ratione plus suę missae nocuisse quam profuisse; indignatus
enim princeps noluit quicquam ab ipsis muneris accipere et interminatus est se curaturum, quomodo illos in ordinem redigat.
Et de hac re cum nostris quoque consultabit.
Ego vereor, ne quid mali inter nostros et Solodorenses oriatur, quamvis a Solodorensibus ita sint dissiti, ut vi eos defendere vix possint.
Audiemus brevi, quo res sit evasura.
^$De synodo nostra fratrem meum opinor tibi aliquid dixisse; postquam enim Galli nostri immoderate satis multo iam tempore disciplinam
requisiverunt eaque aliquot a nostris illis sit negata, tandem tamen effectum est, ut constitutum sit habere synodum sub ver proximum et ad hanc vocandos etiam aliarum per Helvetiam ecclesiarum doctos viros et ex singulis tam Germanicis quam Sabaudicis classibus adhibendos aliquot, qui sint eruditiores, ut per hos deliberatio fiat, quomodo ea salubriter institui possit.
Cum ergo tu quoque sis vocandus et omnium oculi te in hac causa respiciant, cogitabis, ut nobis in tanto negotio non desis.
Cuperemus illis aliquid concedi, sed ut hoc esset moderatum; nihil tamen ipsis satisfaciet, nisi synodi authoritate stabiliatur.
Ut vero de hisce cogitare possis, mitto tibi id, quod nos una cum scholarchis statueramus ipsis posse concedi, de quo et Diesbachius tibi retulit [Dazu a.R.: "Remittes mihi hoc scriptum.") Potes videre et indicare, quid addendum vel demendum sit.
Me valde affligit ista causa; nam effecerunt, ut nostra quoque eccl[esia] et inprimis magistratus quoque super hac re sit
di . . . . . . . . . . . . . . . . . . . . . . . . . quantum possum  . . . . . . . . . .  [der unterste Teil d.
Blattes {etwa 1/4} ist abgerissen) requirit, ut praeficiendus Gallicae linguę sit peritus.
Consule ergo, obsecro, quid censeas esse faciendum, simulque in domino optime vale.
Is tibi, uxori, liberis et universae familiae foelicissimos concedat annos! Salutant te et idem precantur d.
Musculus et reliqui fratres, quęstores item, Hallerus, Dilgerus, Steigerus, item Diesbachius,
Zehenderi et multi alii boni viri, Hagius et Crispinus.
Bernae ultima decembris sub initium anni 1562.
.
                                                         I[oannes] H[allerus], tuus perpetuo.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
