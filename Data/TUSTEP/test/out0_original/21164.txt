<nr>[21164]</nr>
<ae>Johannes Kessler an Bullinger</ae>
St. Gallen, 13. Juli (1551).
Zürich StA, E II 357, 217. / Orig.(Aut.)
S.  Te plurimum valere vehementer gaudeo, Bullingere
colendissime. Hodie statim primo quoque nuncio literas tuas
Abbacellam perferri curabo bona fide. Caeterum Hector hic
noster nondum rediit, quapropter neque ex literis neque ex
fratribus eius certi quicquam habemus quam illum brevi apud
nos futurum; nam si quidpiam aliud habuissem, pro mea in te
observantia mox ad te detulissem, praesertim si nuncium
laetum fuerit. Proinde, quamprimum venerit aut si, quid
interim effectum, resciero, statim hac de re procul dubio
faciam te certiorem neque cessabo cunctantem per fratres
suos admonere etc. Recentius quod ad te scribam, nihil est,
quam quod obscurius apud nos feruntur, quae clarius ac
certius abs te commemorantur. Germania nostra magis atque
magis miserabile spectaculum atque eo crudelius, quo non
solum exterorum armis expositam quam in sua viscera hanc
ipsam sevientem videmus. Verendum quoque, ne tandem maiorum
calamitatum vindices ipsi causa sint, etiamsi pro votis
successerit. Tu nosti illud poetę, quod incidit: "Sed
postquam victor violens discessit ab hoste non equidem dorso
non frenum depulit ore pressus equus." Quodsi cupimus
Germaniam pacatiorem liberioremque, sincera poenitentia
ardentissimisque precibus exorandus dominus Zebaoth. Vale,
humanissime Bullingere, et ut cepisti, me amare rogo pergas.
Salvere cupio omnes Tigurinae ecclesiae doctores, viros
optimos. Sangalli  13. iulii.
Ioannes Keßlerus tuus.
Clarissimo viro d. Hainricho Bullingero, celeberrimę
Tigurinorum ecclesiae antistiti vigilantissimo, domino suo
observando.
