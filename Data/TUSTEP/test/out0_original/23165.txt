<nr>[23165]</nr>
<ae>John Hooper an Bullinger</ae>
London, 3. September 1553.
Zürich StA, E II  ..., ... . / Orig.(Aut.)
Zur.lett. III,  S. 100f.
Ep.Tig. III,  S. 64.
S. D.  Solebas, compater charissime, graviter de me conqueri,
quod tam raras scripserim ad te literas, et merito. Sed iam
per annum unum plures ad te scripsi, et nullas a te recipere
potuerim. Scio statum nostri regni tibi non esse ignotum.
Rex noster propter nostra peccata fatis concessit, non sine
magno ecclesię nostrę periculo. Successit ei soror
eius,
Maria nomine, cui deus semper adsit suo sancto spiritu, ut
regnet et regat omnia ad gloriam nominis sui. Altaria passim
in regno denuo eriguntur, privatę missę multis in
locis
crebro fiunt: iacet verus dei cultus, vera invocatio,
rectus sacramentorum usus; divina conculcantur solo, humana
p[rae]valent. Deus propter suum filium unicum Iesum
Christum adsit ecclesię sę. Omnes pii concionatores in
extremo versantur periculo; qui carceris squalorem adhuc non
sensiunt, expectant in horas. Interea publica autoritate
omnibus interdicitur ne concionentur. In illorum loca
constituuntur hostes evangelii, qui e suggestu humana et non
divina populo proponunt. Iam in solo deo confidimus; illum
enixe oramus ut nos consoletur et corroboret ad quevis
subeunda pro gloria nominis sui. Raptim, ex carcere Londini,
 3 septembris, 1553.
Saluta charissimam coniugem tuam, dominum Bibliandrum cum
sua, d. Pellicanum cum sua, d. Gvalterum cum sua, et omnes
alios pios fratres, conter[r]anium nostrum d. Butlerum cum
sua.
T[otus]  t[uus,] Ioannes Hoperus,
Wigorn. et Glouc. episcopus.
Praestantissimo viro d. Henrico Bullingero,  Tiguri.
Darunter v. Bull.s Hd.: "Ultima Hopperi ex carcere
Londinen[si]."
