<nr>[45004]</nr>
<ae>Johannes Haller an Bullinger.</ae>
Bern, 31.? Januar 1575.
Zürich StA, E II 370a, 514. / Orig.(Aut.)
S.   Transiit hac heri tabellarius Genevensis, qui mihi
quoque literas a d. Beza attulit, ex quibus intellexi ipsum
mittere vobis exemplar scripti sui iam contra synodum illam
<gr>lHstrikHn</gr> Saxonicam aedendi.  Facit is nobis spem
fore, ut in reditu nuncii nos quoque possimus illud
inspicere, quod nobis gratum erit. Interea cupimus etiam
videre ea, quę vos contra Schmidelinum scripseritis.
Dolenda est sane haec sors ecclesiae; sed cum aliter fieri
non possit propter iniurias et intemperantiam istorum
hominum, eligendum est potius hoc, ut veritas fortiter
defendatur, quam turpiter deseratur. Heidelbergenses
ecclesiastici senatores ad nos scripserunt, sed paucula illa
referentes se ad ea, quę ad vos scripserint et vobiscum
egerint. Videntur grandia quaedam parturire; si Bezae
literis credendum, ex landgravio illud consilium
proficiscitur. Nos nihildum respondimus illis, cum satis iam
a vobis illis videatur responsum, neque etiam quicquam de
his rebus ad senatum nostrum retulimus, sicut alias facere
et debemus et solemus; videtur enim nobis foetus hic adhuc
esse magis informis, quam qui in in eiusmodi locis et
coetibus monstrari aut ostentari debeat. Vestrum responsum
nobis probatur; interea omnino cavendum censemus, ne nos sub
specie illa synodorum seu universalium seu nationalium
abducant a simplicitate doctrinae et rituum et aliarum
rerum, quarum mutationem plaerique iam diu variis conatibus
quaesierunt. Opus, quod agimus, est domini, et illud non
caruit hactenus suis successibus, dum ipsi nos regendos et
gubernandos dedimus nulla fisi humana vel ope vel
consensione. Metuo ergo, ne, dum illa fiducia et
simplicitate reiecta humanis plus nimium nitamur consiliis
et machinationibus, dominus sit nos confusurus. De rebus
Gallicis quoniam non dubito d. Bezam copiose scribere, sicut
ad me quoque quaedam scribit, non est, quod ego quid
referam. Quae apud nos privatim aguntur, ea ad fratrem
scribere soleo, qui ea vobis communicabit. Quod ad meam
valetudinem, videor mihi bene habere, saltem quod recta manu
iterum uti et scribere possum; nam ea ad aliquot septimanas
carere, nisi cum dolendum fuit, coactus fui; nunc sinistra
mihi dolet, et vereor, ne morbus in pedes quoque iterum mihi
resideat. Interea fiat voluntas domini, cuius et manus et
pedes et omnia sunt; is patientiam conferat et constantiam;
ipsius sit nomen benedictum! Hagenbergius catholice laborat
h[oc est] in omnibus suis membris. Salutant te domini
consules, quęstores, Zerkintae, fratres et amici denique
omnes et tibi prosperam valetudinem et omnia bona precantur.
Bernę claudente se iam mense ianuario 1575.
I[ohannes] Hallerus tuus.
Clarissimo viro d. Heinrycho Bullingero seniori, Tigurinae
ecclesiae pastori primario, domino meo honorando et compatri
atque affini charissimo.
