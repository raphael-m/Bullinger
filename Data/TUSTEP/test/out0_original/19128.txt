<nr>[19128]</nr>
<ae>John Burcher an Bullinger</ae>
<od>Strassburg, 30. Mai 1549</od>
<vo>Autograph: Zürich StA, E II 343a, 412</vo>
<dr>Zur. lett. III, S. 651ff., Ep. Tig. III, S. 422f.</dr>
<re> </re>
<tx>
Argeninae 30. Maii 1549.
^$S.P. Literas tuas proxime datas per Polonum nobilem accepi, Bullingere amice et
domine charissime; per quas te mirari intelligo, quod neque a domino Richardo,
nec Hopero, nec ullo alio ab Anglia quid acceperis. pro amico nostro Richardo
respondere ausus sim, quod tui immemor non est, sed per op[p]ortunitatem
scripturus, ut promiserat. Impediunt tamen tum negotia valde magna, tum linguae
Latinae et scribendi inexperientia, quam solet accusare; aut potius timor, ne
quid scribendo peccet. Ad haec non solet rumorum et famae, sed veritatis esse
scriptor; atque ob id perquam raro ad me nova scribit: sed quae scribit solent
esse vera. Non igitur dubito, quin quum verum aliquid noverit et certum de statu
Angliae nostrae, tum mihi tum tibi id sit scripturus. Religionis liber aeditus
est, idque consensu procerum et totius consilii, quod nos parleamentum vocamus,
verum nondum impressus: non dubito, quin mittat quum primum prodierit. Bucerus
et Paulus Fagius tuto pervenerunt in Angliam, atque ab aula Cantuariensis huc
scripserunt. Utinam eundem non pervertant aut pejorem redant! Ioannes a Lasco
Angliam reliquit, sed reversurus eo. Ioannes Hoperus cum suis salve pervenerunt
Andwerpiam, atque tandem in Anglia sunt. Ab Andwerpia mihi scripsit, (vult?) ut
te salutarem et totam ecclesiam illius et uxoris nomine.
^$De Caesa[re ni]hil, quam quod Bruxellae adhuc sit, licet fama fuit eum
Gan[davum] fuisse profectum. Dictum praeterea est, eum venturum Speiram, atque
[cer]tum est Speirenses praeparasse hospitia sibi et suis; sed potior venit
[rumor,] nempe eum non venturum.
^$Rex Galliae, ut solet, cum Anglis foedus et pacem violat. Septies namque uno
die magno impetu Boloniam adorsus est, sed suo malo; nam toties passus est
repulsam cum militum jactura non parva. Scoti Gallorum promissis freti
insolescunt, sed in illorum magnum malum: nam iterum a nostris caesi sunt
ducenti, quingenti capti. Caesar, ut audio, concessit regi nostro in defensionem
Boloniae decem millia peditum, equitum quingentos. Utinam liceret de pace potius
quam de bello scribere! Quod Helvetos in defensionem aut potius recuperationem
Boloniae vocat Galus, non imprudenter facit; sed Helvetii imprudentissime, si
consenserint, nam nimium a vobis distat. Utinam tamen Helvetii se inter hos duos
principes interponerent, ut de pace agerent atque id conditionibus aliquibus
iustis, per quas ea recuperari et firmari posset! Nam timendum est, ne, dum mus
et rana certet, aquila utrumque devoret. De Argentina nostra haec sunt
scribenda, nempe quod praeter omnem humanam expectationem adhuc ut antehac
manemus; nihil immutatum, quam quod festi interim dies et ieiunium praecipitur.
Orate dominum pro nobis assidue quum in privatis tum in publicis precibus
vestris atque gratias nobiscum agite pro hoc divino suo beneficio. Salutato
uxorem et doctos quosque meo nomine.
^$Bene vale.
</tx>
<un>Tuus Burcherus Anglus.</tx>
<lz>[Adresse:] Domino Heinrico Bullingero, amico longe charo Tiguri.
