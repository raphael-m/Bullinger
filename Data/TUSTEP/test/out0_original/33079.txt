<nr>[33079]</nr>
<ae>Jakob Rüeger an Bullinger</ae>
Schaffhausen, 22. Juni 1563.
Zürich StA, E II 375, 717. / Orig.
(Aut.)
S. Non potui iam per scribam reipublicae nostrae remittere, quae
miseras, qui etiam scholarcha est, Germanico nomine dicitur
underschryber, sed brevi et certo recipies.
Caeterum tui nominis
mentionem nullam feci; attamen d.
consuli Peyero, qui primus est
scholarcharum, indicavi, quae ad me scripta sint de
Schaltenbrandio.
Id quod ideo feci, si quando senatores rudiores
(tecum loquor) certiores fierent, forsan conarentur omnia
evertere.
Decretum itaque scholarcharum et summa petitio est, ut
praesente Ioanne Oschvaldo Huͦbero, qui significavit, quando
adesse queat, tua humanitas convocet in auditorium, qui
convocandi sunt, exprobretisque prodigalitatem, negligentiam,
circumvagationem inveni, si brevi quid huiusmodi de illo
audietur, eum experturum, quali animo sint nostrates erga
huiusmodi.
Hinc coram profiteatur, an duxerit vel se ducturum
promiserit filiam Grübelii.
De his omnibus per Huͦberum
scholarchas reipublicae nostrae certiores facere non dedignemini,
summopere rogant.
Urget summa necessitas, ut dispiciatur de vita,
moribus, studiis nostrorum; promittunt interim, si par pari
referre nequeunt, se ingratos nunquam futuros.
      Consul
Ringgius multum celebravit apud nos tuam et d.
Gvaltheri
humanitatem, vestro etiam nomine me salvere iussit; praedicat
beneficia ei aliisque Schaffhusianis ibidem praestita; dominus
rependat.
Non dubito, ut dixi, nostros ingratos nunquam futuros.
Sed desino iam.
Vale in Christo, qui te diu incolumem nobis conservet.
Minantur
omnia ruinam; nulla alia nova habeo.
Saluta meo nomine omnes, qui
de me percontabuntur.
Schaffhusiae  22. iunii 1563.
                                                  Tuae humanitati
deditissimus
Iacobus Ruͤger.
Clarissimo et doctissimo viro d.
Heinrycho Bullingero, antistiti
ecclesiae Tigurinae vigilantissimo, domino suo et fratri in
Christo plurimum observando.
Zürich.
