<nr>[41104]</nr>
<ae>Hans Liner an Bullinger.</ae>
St. Gallen, 14. November 1571.
Zürich StA, E II 351, 266. / Orig. (Aut.)
Laus deo 1571 adj  14. novembris in St. Gallen.
Erwurdiger, hoch-und wolgelerter herr, euch sey mein willig
dienst etc. zu bevor. Wist, mir ewr schriben sampt den
brieffen pro Augspurg und Nurmberg per zöger woll worden.
Die verschaff ich mit gottes hilff nach datto per gwise
botschafft. Hiemit ain brieff, so mir vor datto zuͦkommen,
schribt mir, des ich mich gantz dienstlichen bedanckh, wie
sich die verratter in Engenland mit des antecrist glider des
duca dalba hilff ir anschleg gericht, mit gottes hilff
gefalt, da wir bilich gott zuͦ loben haben. Ir werd alles
in
sinem schriben vernemmen. So bedanckh ich mich zum höchsten
der baiden abgeschrifften; die will ich euch mit erster
gwisser botschafft zuͦsenden. Vor datto haben wir
schreiben
uß Augspurg, Nurmberg, darin der sig wider den Turcken
bestät; dem herrn sey lob. Die Venediger, bapst, hispanisch
armada hat es nit gethon, alein der almachtig got der hat
sich der armen gefangnen cristen erbarmt. Hiemit im truckh,
wie es uns gesant ist worden. Uß Leon hand wir in 5 wochen
kain brieff gehapt. So ich was gewises hab, zaig ich euch
mit erstem an. Wöllend mich zuͦ dienen nit sparen. Ich
hoff,
der Zily ainer werde bey euch gwest sin.
Mein dienstlich pit, mir mein erenden gelipten herrn Walther
dienstlichen gritzen, im dancken umb sein freundtlichs
zuͦschriben; sein brieff verschaff ich nach datto. Meine
gnädigen geliebten herrn, geliebe euch mein gantz
underthenige dienst anzuͦzaigen. Gottes gnad mit uns
allen;
der erhalte euch, die ewern, amen etc. In ill.
E[wer][w]illiger [d]iener'
a'llzit] Hannß Liner.
Ich hab layder vernomen, das gott der herr J. Gorußen von
Ulm bey euch solle angriffen han, der mich ser rewt. Der
almachtig gott wölle in mit sinen gnaden sterckhen, in und
unns alle gniessen lassen des thewren verdienst seines
geliebten suns, unsers herrn Criste. Amen.
Dem erwurdigen und wollgelertten herren Heinrich Bullinger
der ölter, der kirchen Cristi gethrewer diener, minem
erenden, geliebten herren in
Zurich.
