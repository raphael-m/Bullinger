<nr>[26150]</nr>
<ae>Baptist Johannes Wisamer an Bullinger</ae>
<od>Hamburg, 20. August 1556</od>
<vo>Autograph: Zürich StA, E II 345, 425-26.
(Siegel...)</vo>
<dr>Aut. 9 Ms S 88, 49 / Teildruck: COXVI, 263f, Nr. 2521).<dr>
<re> </re>
<tx>Salus. Pergratae mihi fuerunt, reverende pater et domine,
humanitatis tuae literae, quantumvis sero redditae, quas ad
praeteritas vernales misisti nundinas una cum libellis duobus
lucubrationum tuarum (pro quibus immensas ago gratias), quorum
alter Germanicus fuit ac integer, alter Latinus quaternione
Gliterae deficiens, quem scribendo complevi exemplar quoddam
nactus satis difficulter ab amico, qui illud sedulo occuluit
sepiusque negavit propter metum ac tyrannidem paporum nostrorum,
qui novum nunc moliuntur papatum postliminio reducere. Ecclesiae
enim iudicium in doctrinis, quas legere prohibent, ac electionem
ministrorum, si qui decesserint, sibi solis vendicare conantur,
veteranos et exercitatos, si qui ad ministerium promoveantur (ut
brevi factum est) reiicientes tanquam suspectos (sufficit enim
hoc illis tantum dicere) et tyrones adhuc imberbes ac
infantissimos (modo in eorum sentimentum iurent se Calvinistas
non futuros) substituentes idque genus infinita alia. Qui et
miris me quoque divexant modis, ut ex copiis literarum ad
inclytum senatum Hamburgensem et Luneburgensem licebit, modo
vacet talia legere.
^$Simultatis autem huius caussa et origo inde est: Cum ante annos
aliquot hic novum dogma nostrates invulgarent theologi de
descensu Christi ad inferos authore primum reverendo domino
doctore Iohanne Aepino, ecclesiae Hamburgensis superintendente
fęlicis recordationis, qui alias alioqui fuit homo non malus,
sed miti ac placabili praeditus ingenio, nisi diversum raptasset
impulsor vehemens Ioachimus Westphalus, gloriosus ille ac
inquietus rixator. Ad hanc doctrinam dum reliqui omnes verbi
praecones tanquam inertes canes obmutescerent authoritate
doctoris dementati nec grassantes in ovile Christi lupos latratu
incesserent, brevi hoc pestilens dogma vicinas ferme omnes
civitates infecit ac deinde per regiones quoque serpere coepit
quam celerrime, non sine multa piarum animarum pernicie.
^$Huic solus infimae condicionis in ecclesia Hamburgensi verbi
dei minister, nempe capellanus, ut vocant, ad S. Petrum,
magister Tylomannus Eppingus Monasteriensis, vir grandaevus,
pius ac solide doctus, sese opposuit, privatim primum semel
atque iterum doctorem occulte in suis aedibus admonens peramice,
deinde publice quoque coram collegio symmistarum ac tandem, cum
nullibi proficeret, ad inclytum senatum scribens, cuius vobis
scripti copiam (quae hic plane suppressa est) ab ipso authore
piae memoriae mecum ad originale collatam mitto.
^$Contentione autem invalescente, dum pugna incruduisset,
accessit Aepino praeter nostrates tanquam auxiliares adducturus
copias doctor Ioh[annes] Draconites, strenuus eius doctrinae
propugnator, qui Lubecae tum agebat. Et cum tota ferme civitas
ac optimatum plurimi doctoris Aepini percellerentur authoritate
et Eppingus propter humile ministerium despectissimus
aversaretur ab omnibus tanquam excommunicatus, tum ego
indignatione facti motus afflictum venerandum senem consolatus
sum ac item ex acerrimis propugnatoribus Aepini unum, nempe
pastorem ecclesiae S. Iacobi, magistrum Iohannem Garzaeum, virum
pium ac doctum, sed nimium doctoris authoritat fidentem, in viam
reduxi, ista opponens, quae scripta sunt in epistola ad fratrem
meum charissimum de descensu Christi ad inferos, cuius copiam
iamdudum habet h[umanitas] tua.
^$Tum illi caussa intimius expensa ac veritate cognita factus est
repente ex propugnatore infernalis doctrinae vehementissimus
propugnator/Impugnator eius, perinde ut olim ex Saulo Paulus,
propter quod et loco motus est sicuti et Eppingus. Obsequium
enim amicos, varitas odium parit, indeque et mihi quoque ingens
conflata est invidia omnium infernalium shvermerorum. Cui
accessit tandem et hoc: Cum miserrime exularet ecclesia
Anglicana, quae intempesta hyeme ex Dania per horridum mare
Lubecam appulit illic tantum hybernatura apud fratres
Christianos, donec clementiore caelo cum praegnantibus ac
infantibus peregrinari possent commodius, tum magna subito
coorta est contra eos (quibus mare pepercerat) tempestas in
omnibus ecclesiis, ubi tanquam anabaptistae ac nocentissimi
homines proclamati sunt publice. Ego vero, qui tum illic quoque
fueram, afflictione eorum motus interpellatorem me illorum apud
superintendentem Lubecanum ultro exhibui. Deinde et mendicabulum
quoque factus pro pauperibus eorum aliquantaque coacta pecuniola
egestatem pauperum, quantum potui, refocillavi grande peccatum
committens. Inde hoc mihi adiectum corollarium, quod paulo
postquam exacti ab Hamburga exules Anglici, Ioachimus
Westphalus, infernalium shvermerorum facile primas, contra me
instituit inquisitionem tanquam haereticae pravitatis
inquisitor, qua me suspectum redderet de religione tanquam minus
candide sentientem ac demum civitate quoque pelleret, idque non
tantum propter Anglos aut doctrinam eorum (quod tamen videri
voluit), sed quod intelligeret me infernali suae doctrinae (quam
summo studio promovebat atque ecclesiae quoque suae pecunia et
impensis prelo multiplicandam ac mundo invulgandam curavit) non
bene favere, sed magis doctissimi et pientissimi viri Eppingi
sanae et orthodoxae doctrinae de descensu Chrissti ad inferos.
^$Roto itaque, reverende pater, ut per collegas tuos doctissimos
viros, aut qui alios ad hoc visi fuerint humanitati tuae
commodi, procurare velis, ut edatur in publicum scriptum hoc
Eppingi non indoctum, vestra censura correctum ac scoliis in
gloriam infernalium shvermerorum (quam solam quaerunt ut olim
Herostratus) illustratum, ita videlicet, ut tanquam Eccius
dedolatus fulgeat eximius magister noster Saxonicarum
ecclesiarum defensor et haereticae pravitatis a se ipso
constitutus inquisitor ac reformator totius Germaniae, ut
intelligat tandem Germania, quales nunc inquisitores ac
reformatores habeat.
^$Atque utinam haec quoque non tantum Latine, sed et Germanice
ederentur; tum actum esset de Westphalo, quem odit populus nec
diligit magistratus, sed ferre coguntur, quia praescriptionem
habet suae ecclesiae ad dies vitae, quam plane desolatam
reddidit, ita ut vulgo dicatur: "Der pastor in der wüsten
kirchen." Qui Aepino felicis memoriae caussam infernalem coram
senatu remittente solus est ausus protestari se quieturum quidem
in gratiam magistratus, sed causa non cessurum. Id quod in
secunda decade Psalmorum Aepini recens edita videre licet, ubi
de psalmo 16: "Multa shvermerica eliminant tanquam senatui
parituri, sed in nota marginali remittunt ad antiquos errores"
etc.
^$Interim vero, dum a Westphalica inquisitione ad senatum
provocans me libero, alia mihi trica subocculte Lüneburgi
nectitur, ab eis procul dubio (etiam si dissimulent), qui semper
me perditum quidem voluerunt, sed nunquam coram sunt ausi
redarguere seque tandem assecti sunt Lüneburgi, quod Hamburgi
nunquam potuissent, domino sic fortassis volente nostra
explorare insignia, num firma satis sint imperatorum munita
diplomatis, quorum tibi icones aliquot mitto pro amicis, qui me
subinde salutant, ut mei sit aliqua penes eos memoria. Quamvis
autem gravius multo premat crux illa infamiae imis depressa
visceribus, quam quae est decorum galeae, immo plus quam multa
damna, quae passus sum brevi ad 400 m Lub. Tamen confido domini
benedictione futurum, ut haec mihi irrogata ignominia vertatur
in gloriam, non meam, sed domini. Vale et ora pro me dominum ut
det mihi veram patientiam christianam; initia enim haec maiora
sequentur, et nisi dominus intus et in corde patientiam suo
operetur spiritu, vana sunt signa et imagines, et quicquid
potest homo.
^$Tu vero, reverende pater, cura ut tui semper sis similis,
decorum servans in lenitate spiritus, qua procul dubio multum
edificabis, aliis interim permittens ut pro dignitate tractent
eum qui etiam modestiam tuam arrodere solet publice tanquam
hypocriticam, neminem non mordens ut canis rabidus. Cui
conviciari lusus est: sic enim solet mirabili quadam
metamorphosi ludere, ut ex generoso barone polonico horridum
faciat ursum, ex Bullingero taurum, ex Calvino vitulum, ac
dicere: De Bol von Zürch und dat Calf von Genf wie ok de Bolisch
Bahr thoritten des herren weinberch gar etc. Quae generosus ac
nobilis baro d. Ioh. a Lasco, ac item reverendus pater et
dominus Bedrnardinus Ochinus, atque d. Ioh. Calvinus scripserunt
in Minotaurum nostrum Westphalicum nondum videre potui. Non enim
licet ista apud nos publico divendere: sed quae Schnepfius
graeco-latinus, immo neque latinus neque graecus sed quasi
graculus sine mente loquax in vos evomuit, haec speciosa sunt
apud nos.
^$Iterum vale.
^$Ex Hamburga 20. augusti anno etc. 1556.
^$Saluta meo nomine symmistas, fratres et amicos quam
officiosissime meisque confusaneis ne offendatis.
^$R[everendae] h[umanitatis] tuae deditissimus clientulus
Bapt[ista] Ioh[annes] Wisamerus subscr.
^$Senatus Hamburgensis adhuc deliberat, quid mihi sint
responsuri; remorantur autem eos s. patres. Luneburgenses
literas meas integras non lectas bis remiserunt per duos cives;
ego vero eas tertio mitam per principem. Superintendens
Luneburgensis summus amicus Westphali est infernalis doctrinae
studiosissimus; cuius affinis lictor me urbe L. expulit.
<lz>[Adresse ...]: Reverendo patri ac domino d. Heinricho
Bullingero, ecclesiae Tigurinae pastori ac superintendenti,
domino suo.
