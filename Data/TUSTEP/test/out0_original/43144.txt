<nr>[43144]</nr>
<ae>Rudolf Meyer an Bullinger.</ae>
(Herisau  1573.)
Zürich StA,
E II 441, 618. / Orig. (Aut.)
Undat. Brief 577.
Datum: Gegen Ende seines Pfarramtes in Herisau (1569 -
1573/74.)
Die gnaad gott, dess himmelischen vatters, durch unseren
herren Jhesum Christum
sig zuͦ allen zytten mitt üch, frommer, gottselliger unnd
christenlicher,
eerhwirdiger herr Haimmrich Bullinger ouch darnach sannptt
der loblichen statt
unnd lanttschaft Zürich unnd mitt allen christen menschen
etc. Das ich mir
fürnimm, üwer wyshait zuͦ schryben, han ich nüd vermessner
wys fürgommen,
sunnder mitt forcht unnd zitteren. Aber wie inn allem so
bitt ich gott den
herren durch unseren lieben herren Jhesum Christumm, das
minn ainfalltige
gschrift binn üch ain angnemen anplick habe. Amen.
Hochglerter unnd
christenlicher herr, es kommpt mich für, ich werd täglich
bim üch unnd annderen
minnen lieben unnd gnedigen herren verschwätzt der leer unnd
des läbens hallben,
unnd diewyl mier ouch grad das zuͦ denen zyten üwers
synodi vonn minnen
mißgünstigen möchte bschechen etc. so bitt ich üch im
disserem minnem
klainfuͤgen schryben ummb unsers lieben herren Jhesu
Christi willen, ir
wellinnd nüd ainn jettlichen glouben, sunnder mmich ettwan
zuͦ der
veranttwortunng khommen lassen. Ich wil zwar nüd uf mich
selbs zügen, aber
loblich unnd eerlich lütt unnd christenlich gmainden von
mier zügen lassen
guͦter hofnung, ir werdinnd üch vernuͤgen lassen.
Derhalb, gnediger, christenlicher herr, diewil ich wol vil
zuͦ schryben hett,
wil ich doch mich jetz zuͦmal der kürtze flyssen unnd
versprich mich mitt der
hilf dess allmechtigen gottes inn helligen evangelio
trüwlich zuͦ arbaiten unnd
das ainnig pfund nüd zuͦ vergraben. Gott verlich allen
evangelischen killchen
dieneren, ouch mir alls ainn klainfuͤgen sinn gnaad. Amen.
Dan ich bin
urbüttig unnd willig mich mitt gott unnd der warhait sammpt
christenlüten unnd
gmainden inn der loblich graafschafft Doggckenburg zuͦ
versprechen. Der
allmechtig, eewig gott well üch, üwer hußgsinnd sammpt der
loblichen statt unnd
lanttschaftt gnedenklich erhallten. Amen.
Rodolf Meyer, der zytt praedikantt zuͦ Herysouw
imm                       lannd Appenzell, üwer allzit
undertheniger diener.
Ann den eerwirdigen, gottselligen unnd christenlichen herren
maister Hainnrich
Bullinnger, obersten predikannten zuͦ Zürich, minem
günstigen lieben, eerenden
herren, zuͦ hannden.
                        Zürich.
