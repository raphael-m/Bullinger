<nr>[31054]</nr>
<ae>Baptist Johannes Wisamer an Bullinger</ae>
<od>
Erfurt, 18. März 1561.
<vo>Zürich StA, E II 338, 1611. / Orig.(Aut.)
Ep.Calv. 3362 (XVIII, 407) Exc.
M:  S  99, 135.
Salve.
Quae olim de regis Danorum felicis recordationis munificentia per quaestorem suum Argentoratensem tuae humanitati exhibenda scripsi (magnifice quidem tum erga me iactata), in spongam incubuisse puto malevolentia istorum, quos scripta peregrinatio Anglicanae exulantis ecclesiae satis manifestos nec immerito fecit et quos apud suos quoque insignis eorum ambitio atque avaricia prodidit, quales fuerint.
^$Dominus autem, qui te pavit a iuventute tua animumque dedit plane haeroicum offas
istas aulicas contemnentem, non permittet semen tuum mendicare.
Ego interim multa sum passus damna atrocissimasque iniurias a Westphalo morosissimo atque effreni licentiae monstro magis quam homine.
Qui tamen a Baeza commodum dedolatus aliquantoque cicurior factus quibusdam (qui ab Hamburgo mihi scribunt) nunc videtur non tam quiescere quam monstri aliquid novi parturire cum suo patrono Illyrico.
Quorum novos ad te mitto articulos fidei, quos ignoraverunt piscatores apostoli totaque antiquior ecclesia Christi.
Rogo autem, ut apud doctissimum pientissimumque virum d.
Iohannem Calvinum, tibi amicissimum ac nostri saeculi decus, efficias, ut per studiosum aliquem procuret super Institutione sua christiana tabulas concinnari, perinde atque fecit Iohannes Nisaeno Augustanus in locos communes theologicos piae memoriae d.
Philippi Melanthonis, utque ea papyri forma excudantur, ut cum Institutione praedicta in uno volumine compaginari possint, magis etiam tum fortasse vendibil   .
Vale.
Ex Erfurdia meque praecibus tuae ecclesiae (cui te dominus diu incolumem servet) commenda ac fratres, tuos symistas doctissimos iuxta quoque atque pientissimos, meo nomine saluta quam officiosissime.
Iterum vale in domino.
18. martii anno etc. 61.
               R[everendae] h[umanitati] tuae deditissimus Baptista Iohannes
                                         Wiesamerus subscripsit.
Reverendo in Christo patri ac domino d.
Henricho Bullingero, ecclesiae Tigurinae superintendenti dignissimo, doctissimo pientissimoque, suo tanquam parenti in domino charissimo.
