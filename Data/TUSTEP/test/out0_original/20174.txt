<nr>[20174]</nr>
<ae>Agostino Mainardi an Bullinger</ae>
Chiavenna, 4. August 1550.
ZÃ¼rich StA, E II 365, 75f.
Gr. I,  173ff.
Gratia domini nostri Iesu Christi et pax in spiritu sancto.
Noli mirari, eximie vir dei ac mi domine, quod tam longo
tempore a me nihil
literarum receperis; dedita enim opera tamdiu tacui, neque
enim poteram meis
literis nisi te molestia afficere. Quid enim scripsissem
nisi tristia et, quae
nisi cum indignatione atque ira audire non potuisses. Satius
ergo duxi laborare
atque anxiari solus quam tui similes, te praecipue, qui
tantis sollicitudinibus
pro ecclesia dei premeris, meroris ac tediorum meorum
participes facere. Non
texam tibi nunc historiam longam, sed brevi rei summam
tantum exponam. Nosti
Camillum, qui se Renatum vult appellari (utinam deo renatus
esset!)
perturbavisse et quasi dissipavisse ecclesiam nostram. Verum
dominus, qui
perversorum hominum consilia facit irrita, non passus est
mala, quae ille
conceperat, illo usque progredi, quo destinarat, sed
misericordi manu atque
auxilio nobis succurrit. Cum enim venissent quatuor
visitatores missi a tota
sinodo, ut dissensionum causas tollerent, in me unum tamquam
malorum omnium
fontem, uti dicebat, conversus est totus eorum furor, quos
Camillus excitaverat
et mihi hostes fecerat, et tot peccata, tot errata in
doctrina mea invenire
conati sunt, ut cuiquam vix sit credibile. Nam Camillus
centum et viginti
quinque errorum (ut putabat) farraginem collegerat, non uno
mense aut anno, sed
a quadragesimo quinto ad eam usque horam, cui titulum
praefixerat: "Errores,
ineptie, scandala, contradictiones Augustini Mainardi a 45.
anno citra", eamque
in particulares materias veluti in turmas ordinate diviserat
addens epistolam in
principio maledictis plenam atque mordacissimam. De vita mea
sive de moribus,
tametsi peccator sim et in multis correctione dignus, non
ausi tamen sunt (deo
sit gratia) mentionem facere. Respondi, ut scivi, et solus
ad ea, quae mihi
obiiciebantur. Confusi abierunt, quotquot me oppugnaverant.
Camillus cum
respondere nesciret ad ea, quae illi obiiciebantur, neque
enim negare ausus est
vera esse omnia, efficere non potuit, quin hereticus
appareret. Interdictum fuit
illi lectione sacra, cum privata, tum publica. Discessione
visitatorum facta cum
is in asserendis erroribus, quos tam multos habet quam
panicum grana, pergeret,
factis de more fraterna correctione et monitionibus, quia
pertinax in suo sensu
esse voluit nolens ecclesiam audire, coram tota
congregatione 6. iulii fuit
excom[m]unicatus. Iam collegerat ecclesiam nonnullorum
anabaptistarum. Ab his
praecipue deduci non potest erroribus: uno, quia in dubium
revocat animorum
nostrorum immortalitatem et re vera credit moriente corpore
mori animam humanam,
sed aperte affirmare non audet; videt enim, quam sit
odiosum, altero, quia
affirmat baptismum, quem nos omnes in regno pape, antequam
nobis evangelii
veritas elucesceret, suscepimus, esse baptismum Antichristi,
non verum
baptismum. Omitto quam plura; nolo te tam multis gravare.  -
 Ceterum Lelius tua
causa ad nos scripserat petens, ut quendam Ioannem Lucidum
Samotheum De temporum
elucidatione e Venetiis emptum ad te mitteremus. Ego cum
recepissem literas
ipsius, statim curavi, ut ad te mitteretur, quod non ante
multo receperis
tempore quam presenti, in causa fuerunt multa impedimenta,
sed illud precipue,
videlicet pestis, quae grassata est Curie, in qua, proh
dolor! Blasius noster,
fidelis Christi minister et charissimus frater, vitam obiit
et diem clausit
extremum. Fama quoque est dominum Comandrum morbo illo
correptum fuisse, neque
scitur, an vivat an ipse quoque defunctus vita sit. Nos hic
Claven[n]e adhuc
mundi ea contagione sumus, sed in maximo timore versamur.
Dominus misereatur
nostri. Ora pro nobis, vir dei, et Curiam desolatam tue
ecclesie orationibus
commenda. Iube, si quid velis, vir dei; tui sumus et nostra
omnia tua sunt.
Viris clarissimis domino Pel[l]icano, domino Theodoro et
domino Gvaltero nomine
meo salutem dic, te oro. Gratia domini nostri Iesu Christi
cum omnibus vobis. Claven[n]e,  4. augusti 1550.
Augustinus Maynardus tuus.
Clarissimo viro dei domino domino Henrico Bullingero,
Tiguri[ne ecclesie
epis[copo], domino suo observando.
             Tiguri.
