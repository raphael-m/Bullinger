<nr>[20264]</nr>
<ae>Ambrosius Blarer an Bullinger</ae>
(zu 27. November 1550.)
Zürich StA, E II 357a, 744. / Orig.(Aut.)
Herr Johann Hoffman, der oberst by dem könig und der nitt
weniger by ir
m[ajesta]t dann der Granvela by kai[serlicher]
m[ajesta]t angesechen, welchem ouch der konig vor 10 jaren
25000 fl.
jerlich geben, vyllicht im yetzund noch vyl mehr gibt, der
ist von ainer person,
so mir gar wol bekant ist, gebetten worden, er sölle doch
all tag nun ain wenig
im Neuwen Testament lesen; wollt im die person gar ein
schöns geschenkt haben,
daruff er tieff erseuffzet, gen himel geplytzget, an die
brust geschlagen und
gesagt hat: "Ach, das verpiet mir mein gott, das ich mein
leben lang etwas in
solchen buͤchern lesen söllt; dann es gehört mir und meins
gleichen nitt zuͦ."
Daby wol abzenemmen, wie der herr gesynnet, diewyl der
oberst und liebst diener
dermassen angericht und verfuͤrt ist.
Man handelt ernstlich mitt dem Turcken noch uff zway jar
anstand. Was erlangt,
wirt man bald gewar; doch fert der Turck ymmer mitt seiner
rustung fuͤr.
Kai[serliche] m[ajesta]t lasst uberauß vyl geschutz giessen,
das
etwas ringen und, so von nöten, auch mitt henden gezogen mag
werden. Hat ainer
ain neuws inventum herfuͤr bracht und ist allso, das man
es in alle gebirg
bringen mag; nitt waist man, ob ers wider den Turcken oder
sonst allso zuͦ richten lasst.
Des konigs volck und gesind ist der mehrtail verruckt; soll
der könig by
kai[serlicher] m[ajesta]t blyben muͤssen; die soll
gächling
treffelich und schwarlich kranck sin worden, aber ain mal in
gottes nammen, es
muͦß allso [a]in todsiecher man alle wellt plagen.
Der könig hatt all sine kinder von Ynspruck hinweg fuͤren
lassen; was das beduͤte, hat man allerlay rechnung.
Es ist grauff Niclauß von Salm, des konigs oberster in
Ungerland, und sonst ouch
drey gar fuͤrnem ungerisch herren, die gantz gut kongisch
gewesen und dem
konig treffelich liebgewesen, gestorben, derhalb groß laid
am hof.
Der mynck ist zuͦ Wien und gar wol widerum am könig, der
doch so grossen jomer in vyl weg angericht hab.
Grauff Wilhallm von Nassouw hat die alten ansprachen an
Hessen yetz ain zyt
har(?) gerechtfertiget und yetzund in ainer sach gewunnen,
loufft sich wol
funffzechen tunnen golds mitt houptguͦt und versessnen
zynsen etc. Muͦß der jung
landgrauff herauß geben, und sind danecht noch nienen all
sachen usgesprochen, da man vermuͦtet, er gewynn kaine.
Vom Schertlin schribt man mir, das gewisslich war [sye], das
sich die von Zurich
gegen im erpotten haben, er solle hinder [sy] ziechen; sy
wellind im schutz und
schirm geben. Das doch [mir] und vyl ander leuten nitt
gloplich sin will usß
allerlay urs[achen]; bitt euch, mich des zuͦ berichten,
dann vyl davon gereddt wirdt.
[Datum, Unterschr. u. Adr. fehlen].
