<nr>[35094]</nr>
<ae>Christoph Thretius an Bullinger</ae>
(zu 3. Oktober 1565.)
Zürich StA, E II 367, 393.
Wotschke, S. 433f.
Ill.
et magn.
palatinus noster Cracoviensis atque etiam huius urbis summus capitaneus et praefectus, ad quem tu in discessu nostro, dum esset adhuc ipse in
inferioribus gradibus, hoc est tantum capitaneus Malburgensis, literas scripseras, ideo autem scripseras nostro rogatu, quoniam eum ecclesiae patronum esse ex
nobis intellexeras.
Nunc rescribit tibi pro sua erga te observantia, colit enim te, ut est homo prudentissimus atque gravissimus, atque amat mirifice, mihi
crede, et tibi familiarissime innotescere cupit.
Itaque, pater colendissime, rescribes illi, qua es facilitate et humanitate erga omnes, et rescribes tanquam
patrono ecclesiae, qui iam in summis et amplissimis dignitatibus, quae in nostro regno esse possunt, a deo et a rege constitutus est, et hortaberis, ut
edificationi ecclesię sedulo studeat detque operam, quo anabaptismum, Arianismum e urbe hac pellat, cui pro magistratu a deo datus est, ad ecclesiae suae
consolationem.
Nunquam enim ecclesia antea hoc in regno magistratum christianum hominem habuit, hic primus est, atque utinam felicissimus.
Denique a te etiam
maximopere peto, mi pater, ut de me in eisdem tuis literis ad suam magnificentiam aliquid dicas, unde colligere serio possit me a vobis diligi.
Nam etiamsi
pateant mihi apud eum assidue fores et frequentius prae caeteris aliis omnibus de rebus ecclesiae cum eo colloquar, quod et Dlusius novit et ipsi pueri, duos
praeterea habeam eius nepotes in convictu et in institutione mea, tamen vestro testimonio fretus audacius fratrum nostrorum afflictorum negocia apud eum
tractarem et munera pro ecclesia obirem, quorum fratrum nomine hoc ipsum ut diligenter palatino a vobis commender, a te, mi pater, etiam atque etiam obnixe
rogo.
[Adresse fehlt.]
