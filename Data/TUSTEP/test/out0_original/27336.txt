<nr>[27336]</nr>
<ae>Bullinger an Francesco Lismanini</ae>
(Zürich, . . . . . .  . . . 1557).
Zürich StA, E II 371, 691. /Kopie mit aut.
Unterschr.
- Verschieden von Okt.1557
(Dazu Notizen, unlesbar.)
De confessione Walden(sium).  (Von Bull.s Hd.übergeschr.)
S. Quantumvis multas, ut scribis, Lismanine, frater in domino charissime, dederis ad me literas, ego tamen nonnisi unas praeter postremas, quas per Stanislaum tuum misisti, omni eo tempore accepi, quo in Polonia haeres.
Verum ferenda est haec nostri temporis iniquitas, qua literae vel resignantur vel prorsus non redduntur.
Cum Stanislaus tuus hac transiret, domi non eram, imo ne in civitate quidem, et in agro.
Quare de statu ecclesiarum regni Poloniae nondum ex illo accepi quicquam.
Haec enim
scribo, priusquam ille ad nos Geneva redeat, ne quam hic moram, ubi redierit, facere cogatur; cogito namque fore, ut mox ubi susceptum iter relegere coeperit, admodum ad te properet.
Apologiam Valdensium, quam misisti, relegi; non olim mihi lecta est, Augustae cum edita esset anno 1533, primum Tiguri, deinde Vitebergae, quo tempore mirabar, quomodo idem libellus duabus istis ecclesiis tantopere in sententia coenae dominicę dissidentibus usque adeo probaretur, ut illum typis quoque multiplicandum ac spargendum putarent.
Verum, ubi illum relego, deprehendo, quae illius dicta fratres Tiguirnos et quae Lutherum piae memoriae ad aedendum ipsum moverint vel certe movere
potuerint.
(fol.72) Tigurinos puto movit, quod de sacramento in genere totum hoc dominicę coenę negotium spirituum ac mentium humanarum esse dicunt et quod spiritus dei in spiritus nostros hoc modo spiritualia sua dona traducat, (fol.89) deinde quod pseudoprophetas esse dicunt, qui Christum hic vel illic in terris esse docent, item quod praesentiam Christi in ecclesia triplicem, primam in cordibus fidelium per efficaciam cognitionis ipsius et operationem in illis agentem, secundum in
ministris, ut efficaciter operentur per ipsius spiritum, tertium in administrationibus et verbi et sacramentorum efficiendo, ut illas per fidem accipiant fideles utiliter.
(fol.90) Ultra quod diserte sentiunt et scribunt Christum in sacramento esse nec personaliter nec corporaliter, sed solum sacramentaliter et spiritualiter, imo nolle illum apud nos esse corporaliter.
(fol.92.) Ad hęc exhiberi eum corporibus nostris per sacramentum non aliter quam per verbum evangelii.
Item egere nos
praesentia humanitatis Christi in coelis, et quod sacramentum hoc dignum tantum sit instituere dignatus.
Haec et consimilia alia in hac confessione probabantur, opinor,  Tigurinis, quod ab omni viderentur crasso et carnali sensu, mysteriis Christi indigno, prorsus esse aliena, quem ea ecclesia et nostra quoque etiamnum omnino nec immerito respuunt.
Lutherus vero existimans hęc a Valdensibus successu posse corrigi, (fol.30.) probare visus est in hac confessione, quod dicunt Christum panem et vinum in corpus ac sanguinem suum condere esse dignatum.
(fol.64.) Et ubicunque in congregatione Christiana panis et vinum ad intentionem Christi instituitur atque hoc titulo supplicatur deo sub nomine Iesu Christi, deinde a Christo verba Christi proferuntur sive commemorantur, quod mox iuxta institutionem intentionemque Christi panis et vinum est
corpus et sanguis Christi praesentissime.
(fol.81.) Deinde, quod panem in coena dicunt novum esse corpus Christi, item (86) quod expositionem Carolstadii ac Tigurinorum reiiciunt et damnant eos, qui corpus Christi non aliter in pane esse dicunt (87) quam in signo et vocant symbolistas, signiferos et panistas et corporis Christi praesentiam ex verbis illis colligent.
Haec visa sunt Luthero quasi substantialia in hac causa recte ab illis sentiri et facere pro re ideoque imprimenda dedit.
Tigurini
vero interpretati sunt ista secundum ea, quę veluti expositionis vice sunt annexa, quorum supra mentionem fecimus.
Iam quae de istis sententia sit huius nostrae ecclesiae, clam te esse non potest.
Alii vero sciant eam non esse aliam a sententia Tigurinae, Genevensis et Sabaudicarum ecclesiarum, quarum etiam iudicio in hac tota causa libenter subscribimus.
Quorsum enim attinet eos, qui unanimes sunt in doctrina et sententia, cum aliorum fidei nostrae capitum, tam coenę dominicę idem iudicium iterum atque iterum proferre?
Quodsi quis separative a me requirat, quid de hac Valdensium fratrum confessione sentiam, exponam id paucis et candide.
Quae de capitibus doctrinae christianae tradunt, sic sunt comparata, ut inter legendum non viderim in illis aliquid, quod a verbo dei discrepet.
De iustificatione tantum, meo iudicio, non satis ad apostolicam doctrinam accedunt, dum substantialem tantum constituunt, quae primum sit in deo extra hominem, deinde in homine per regenerationem, et interea imputationem iustitiae,
quę sola in Christum fide acquiritur, non attingunt.
Quod tamen hic deest, facile poterit sarcire, praesertim quod se in calce libri paratos offerant ad emendationem, sic verbo domini admoneantur.
Sic, ubi de sacramento loquuntur, velim quędam circumspectius esse posita, ut quod sacramenta salutem conferre dicunt et quod quędam de coena domini sic ponunt, ut praestiterit purius esse dicta, quo minus carnali carnalium hominum sensui patrocinari viderentur, quem tamen nec ipsi probare volunt
videri, praesertim maiores ipsorum, qui in confessione regi Vladislao in Hungariam missa contra corporalem Christi in pane praesentiam, quam hodie nonnulli fratres urgent importunissime, multis ac disertis verbis pugnant, ita ut et illud Augustiniadducant: Dum sęculum finiatur, sursum est dominus etc.
Nec consultum erat eos, qui et ipsi crassum hunc sensum reiiciunt, vocare symbolistas, signiferos et panistas.
Secundo loco, quae de administratione verbi et sacramentorum ponunt, nihil, ut
existimo, habent incommodi.
Tertio, quam habent disciplinam eclesiasticam, talis illa est, ut optandum sit omnibus eam esse ecclesiis Christi cum ipsis communem, quod cum ędificatione animorum fieri possit.
Verum alia est ecclesiarum ipsorum et commodior ad eiusmodi disciplinam conditio, quam sit earum, quae integris constant regionibus, civitatibus ad pagis, et magistratus habent et respublicas christianas.
                                                        Bullingerus senior.
