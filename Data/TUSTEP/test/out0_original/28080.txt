<nr>[28080]</nr>
<ae>Johannes Haller an Bullinger</ae>
<od>
Bern, 1. Juni 1558.
<vo>Zürich StA, E II 370, 255. / Orig.
(Aut.)
S. Scripsissem ad te nuper per Laelium, charissime domine compater, si non statuissem ipse illuc venire.
Sed quoniam mea profectio impedita est, non potui intermittere, quin vel nunc pauca scribam.
Essent quidem multa scribenda; sed literae non omnia capiunt, neque mihi tantum nunc est ocii.
Si voluerit dominus, ut illuc veniam, copiose tecum de multis agam: primo de novo inter Genevenses et nostros dissidio puto te audisse aliquid, et quomodo ipsi de novo captum quendam illorum exulem
decollaverint.
Longa est historia, et quę paucis verbis non possit explicari; differam ergo illam in tempus mei adventus, aut alias, si voles, ubi plus mihi ocii suppetit, scribam.
Sic etiam de nova illa contentione nostrorum Gallorum circa descensum domini ad inferos, item quid Lausanenses a senatu nostro circa disciplinam ecclesiasticam, quam ill  tanto nunc tempore flagitant, impetraverint.
Data est illis copia conscribendi formam aliquam, quę si constituta fuerit, a nostris examinabitur
et postea demum, quid recipi possit vel non, constituetur.
Nostra ecclesia interea quoque frequentiorem Psalmos canendi usum recepit, et pulchre procedit negotium.
Fit etiam nunc lectio inter actionem coenę domini sicut Tiguri, quę prius non habebatur.
Rerum novarum praeterea, quę vulgata iam sunt, nihil habemus.
D. Albinus et Glanerus plurimum tuam praedicant humanitatem, ita ut tuo et aliorum nomine gaudeam; miror tamen, ubi frater fuerit meus, cum ipsi Tiguri essent; nihil enim de illo
mihi narrare potuerunt.
Res meae privatae habent ut prius: vivo sicut pastor solitarius super domum et video res meas sic esse constitutas, ut uxore diu carere non possim; itaque incipio de alia cogitare, quoniam domino visum est aliam mihi eripere.
Rogo vero te plurimum, imo obtestor per coniunctionem nostram, ut tuo quoque me hic digneris consilio et auxilio; video nulla in re prudentes etiam homines magis stultescere quam in hac, et me multorum exempla terrent; centies prius citius uxorem
duxissem quam nunc semel.
Multa sunt obstacula et impedimenta, et video aliquid mihi ferendum.
Offeruntur hic multae, sed et ipsae non quales vellem.
Dominus ergo erit rogandus, ut is suggerat nobis eam, quę ipsi placuerit; nam cum domus ac res paterna haereditate obveniat, a domino tamen datur prudens uxor.
Talem ut mihi dominus dare et me non molesta et maligna uxore punire velit, ipsum precor et te quoque, ut ea re me iuves, oro.
Vale in domino foeliciter cum tuis omnibus, quibus singulis multum salutis imprecor.
Bernę calendis iunii 1558.
                                               H[allerus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino et compatri suo charissimo colendissimoque.
^&x ---> Johannes Jung an Bullinger, Basel, 1. Juni (1560 oder eher 1558), eingeordnet am Ende des Jahrgangs ^&x{
