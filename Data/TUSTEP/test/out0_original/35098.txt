<nr>[35098]</nr>
<ae>Stanislaus Myszkowski an Bullinger</ae>
Krakau, 10. Oktober 1565.
ZÃ¼rich StA, E II 367, 379ff.
/  Nur die Unterschrift autogr.
Wotschke, S. 254f.
Salutem plurimam in Christo deo et domino nostro.
Nollem, Bullingere clarissime, me aut negligentiae aut oblivionis vel potius illius observantiae, quam erga te semper conatus sum praestare, aut etiam officii
mei contemptus tibi suspectum esse, quod, cum iam biennium ferme literas tuas plenas humanitatis et pietatis christianae acceperim, ad eas hactenus non
responderim.
Causae enim, quae me retardarunt huiusmodi sunt, quibus adductus distuli in hodiernum diem usque ad te perscribere.
Praecipua enim causa fuit, quod
tunc, cum ad nos perlatae fuerunt tuae literae, ita miserae iactabatur ecclesia nostra, adeo tot opinionum fluctibus premebatur, ut non visum sit mihi tam
miserum ecclesiae statum ad te summa erga nos pietate affertum significare, ne te moerore conficerem, cum intelligeres nos non a papistis nec ab hostibus
Christi vexari, dissipari et confici, sed a nostris, qui videri volunt fratres, opinionum dissensionibus animo adeo hostili impeti et oppugnari, ut nihil
hostilius excogitari potest.
Altera causa, quod eo ferme tempore, quo me ad respondendum pararem, sparsus fuit apud nos rumor sane quam nobis omnibus infaustus
de tuo obitu, de quo pro eo, ac debuimus, graviter affecti fuimus; ita praecisa iam videbatur non solum respondendi occasio, sed quod gravius erat, sublata
omnis spes opis et auxilii erat, quod te vivente sperabamus ecclesiae nostrae ruenti et cadenti.
Tandem allatae fuerunt ad Christophorum Thretium literae manu
tua scriptae, quibus intelleximus te superstitem esse et adhuc posse aliquid adiumenti ecclesiae dei afferre, qua de re quantum gavisi fuerimus, tu ipse
existimare potes.
Gratias maximas egimus ex corde benignissimo patri, qui nobis, hoc est ecclesiae christianae, pastorem ac ministrum solicitum ac custodem
vigilem conservavit, a quo adhuc non mediocre adiumentum petere possumus.
Nunc vero opportuna mihi offertur occasio scribendi, ut et officium meum expleam et
his adolescentulis nepotibus ex fratre patruele meis satisfaciam.
Sunt enim eximi  indole et mirifica spe praediti, qui istuc ad vos hac de causa mittuntur, ut
in doctrina christiana, in morum pietate et vitae integritate adeo proficiant, ut aliquando et ecclesiae nostrae, cuius erunt dignissima membra, et toti
reipublicae non mediocre adiumentum et ornamentum afferre possint.
Qua re eos ex corde ut filios tibi, humanissime Bullingere, ac ceteris viris insigni pietate
praeditis commendo atque trado; existimate enim hoc esse seminarium ecclesiae nostrae, quod in spe maxima alitur, educatur et instituitur.
Nam si qui sunt, qui
erroribus gravissimis  infecti nunc vivant, interibunt tamen aliquando et tunc surget novella proles optimis dogmatibus referta piis moribus instituta et
informata, quae aliquam verae ecclesiae effigiem repraesentet.
Quo fit, ut his de causis et h   , et quicunque ex nostratibus ad vos venerint pietatem
imbibituri, quam maxime possumus, vobis commendatos esse cupimus.
In quo autem statu sint res ecclesiae nostrae, ex nostrorum literis te cognoscere arbitror, sunt enim eiusmodi, ut quotidie in peius ruere videamus.
Quare te
rogo, ut et precibus ad deum nos adiuves et scriptis aliquibus una cum symmistis tuis succurras et opituleris.
Quotidie oriuntur monstra, quotidie etiam
oriantur remedia oportet, quae illa strenue conficiant.
Qui possit hoc et facilius et etiam foelicius praestare quam vos, non facile video.
Vale, vir
clarissime, et nos eo, quo in Christo soles, amore et pietate christiana complectere.
Dominus deus per Iesum Christum te diutissime nobis conservet.
Dat.
Cracoviae 10. octobris  1565.
Stanislaus Myscowsky de Myroff, palatinus et capitaneus
Crac[oviensis] etc.
manu propria.
Reverendo atque clarissimo viro domino Henricho Bullingero, Iesu Christi servo eximio, ecclesiae Tigurinae [p]astori fidelissimo, amico et fratri in domino
observando.
(Darunter v.
Bull.s Hd.:)  "Palatini Cracoviensis octobri mense anno 1565."
