<nr>[19322]</nr>
<ae>Gabriel Arnold an Bullinger</ae>
<od>Basel, 6. Dezember 1549</od>
<vo>Autograph: Zürich StA, E II 336, 45.
(Siegel...)</vo>
<dr> <dr>
<re> </re>
<tx>Günstiger und vertrauter, lieber her, das ich ew bisher
nichts geschriben, hab ich in warheit aus der ursach getan, das
ich mich täglich uff Zurich zu verreiten und aus vil
treffenlichen ursachen peßer sein bedacht hab muntlich dann
schriftlich zu handlen. Dieweil sich aber mein aussein so lanng
und darumb verzeucht, das von bewusten orten poten und täglich
ursachen vorhanden sind, das ich uber meinen willen verharren
mues, so hab ich ew aus bruderlichem, getruem gemuet zuͦ
schreiben nit underlaßen mügen und fueg euch anfangs zu
vernemen, das der handel an bewustem ort mer, dann ich vermaint
het, wol und der gestalt stat, so man furderung tun, das
ungezweifelt dem gantzen handel geholffen, Franngkhreich und
gemeine Eidgnoschaft gesichert und nach dem willen des herren
die erbarmlich verfolgung abgewenndt und unnsere kinder vor
abgöterischer verfuerung erredt wurden.
^$Und wiewol bisher vil guthertziger leut euch und anderen
Eidgnoßen unbekhannt von hertzen begert und gepeten haben, ob
sich die Eidgoschaft annderer leut schaden und nachteil und das
dieselben aus frevwel, mutwill und verachtung und insunderheit
umb verdienter straffen irer sunden willen nit pueß gewurckht,
das sy (a. R. "Eidgn.") sich doch die gegenwurtigen leuff
(darunder ich alle gelegenheit zuͦ bedengkhen angezeigt haben
will) bewegen laßen sollen, davon mir euch als dem verstenndigen
vil zu schreiben nit gezimen will. Und wie dem allem, so solt ir
in geheim wißen, das sich die zeit, darinn man zue den sachen
tun, alle noturft bedenngken, den gewisen krieg vom vaterland
und auf andere ort zu schicken, dermaßen nahet, das man laider
nit mer daran zweifeln darff, wie on zweifl meine herren von
Zurich vor annderen gute kundtschaft, den gemeinen
beschwerlichen handel vor ougen und all sachen in gueter ?aung
haben. Dann in warheit, der her will nit, das man slaffen und
fuiren und dem veindt statt geben soll, die armen schaf
außzutilgen.
^$Zu Straßpurg stet es noch wol. Der her verleich gnad, das der
hanndel bey euch wie bey inen bedacht und nit all ding inn windt
und auf gellt geslagen und das man an gelt nichts tun werd. Von
anndern orten gepurt sich mundtlich zu reden. Ir habt vil
bekumerter hertzen; kundten sy ir freyheit nit wider erhalten,
so wollten sy doch gerrn, das gemainer Eidgnoschaft reputation
erhallten, dardurch wurde villeicht ir sach auch peßer werden.
Wo aber kain bedenngkhen vorhannden, wirdet menschlicher art
nach warlich, warlich zu furderen sein, damit des pferrers haus
auch prinne. Eur furderung aber ist leichtlich als mit brieven
oder poten außzurichten. Mein knecht ist in Rin und wart sunst
annder brief und poten, möcht mich alßdann zu euch verfuegen.
^$Datum Basel den 6. decembris anno 49.
^$G[abriel] A[rnold].
^$Gruest mir jederman und last mich den euwern sein. Von Brußel
ist etlich geschutz uff Lutzelburg gefuert worden.
<lz>[Adresse ...]: fehlt.
