<nr>[22007]</nr>
<ae>Graf Georg von Württemberg an Bullinger</ae>
Schaffhausen, 9. Januar 1552.
Zürich StA, E II 363, 126.
Orig. (mit aut. Unterschr.)
Georg, grave zu Würtemberg unnd zu Mümpelgart etc.
Unsern grus zuvor, lieber, besonder. Wir haben euwer
schreiben sannpt beyligender zeittung, so wir euch hiemitt
wider zuschicken, entpfangen, welcher wir euch, auch euwer
und baider burgermaister wünschung aines neuwen,
glückhafftigen jars gnädigen danck sagen; der allmechtig
wolle uns allen solches gnädiglich und glücklich verleihen.
Das büechlin und tractätlin haben wir sonders gerrn
entpfangen, hetten wir nurr so vyl zeit, das wirs durchlesen
köndten, und möchten sär wol leiden, das wyr deren noch 2
hötten.* (* a.R.: "und möchten - hötten" aut. Zusatz
a.Rand.)  Die andern zeittungen, ir uns zugeschriben, haben
wir (gleichwol wir solche hievor gehapt) gnädiglich und gern
vernomen. Schicken euch hiemit ein wenig neuwer zeittungen
zu, so wir vor acht tagen entpfangen, die wir euch
g[nädiger] mainung nicht verhallten wöllen. Datum
Schaffhausen den  9. januarij anno etc. 52.
G[eorg] g[rave] z[u] Wyrttemberg etc.
Unserm lieben besondern Hainrich Bullinger, predigernn zu
Zürich.
