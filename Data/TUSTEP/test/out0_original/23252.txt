<nr>[23252]</nr>
<ae>Johannes Haller an Bullinger</ae>
Zürich StA, E II 370, 195. / Orig.(Aut.)
Ep.Calv. 1864 (XIV, 687).
S. D.  Mitto tibi, colendissime domine compater, responsum
nostrum Genevatibus in causa Serveti datum, simulque cum eo
excerptos ex eiusdem Serveti libris et scriptis errores,
sicut eos iussi ad senatum nostrum retulimus. Si libet
hęc inspicere, bene, potes curare, ut describantur; sin
minus, ipsum tamen exemplar remitte mihi. Remitto ego quoque tibi Basiliensis responsi exemplar et ago gratias pro illius
communicatione.
Novi nihil habemus, nisi quod de Vercellis a Gallo captis
multa variaque feruntur; aiunt quidam direptam tantum a
Gallis fuisse civitatem, postea vero relictam, alii teneri
eam ab iisdem volunt; nondum cognovi certi quicquam. Hodie
mercatores ex Lugduno venientes retulerunt mihi  multos
rusticos in Picardia a Caesareanis trucidatos, quorum opera
rex in reparando utebatur Hedino. Ita alternis utrinque et
vincunt et vincuntur crudelissimi tyranni. Ex Germania non
habemus quicquam. Tumultum tamen inter episcopum Augustanum
et Boumgartnerum sedatum rursum esse aiunt. Quod christianos
concernit in praefecturis Helvetiorum Italicis commorantes,
spero nostros sua ope illis non defuturos et urgebo eos
graviter, ut faciunt suum officium. Cum Friburgensibus
nostro magistratui nunc lis est propter dominia quędam
comitatus Grueriensis. Habebuntur comitia Paterniaci ad
proximam diem solis, in quibus decernetur aliquid de hac
controversia. Friburgenses occupaturi erant vi quędam
castra; sed nostri praevenientes continuerunt eos domi,
donec iure, cui cedant, decernatur. Vereor, ne contingat his
urbibus, quod Tigurinis aliquando cum Svitensibus contigit;
ferociunt enim valde Friburgenses, auxilio freti cantonum
nostrorum.
Ex Anglia venit ad nos Franciscus Molinęus, natione alias
Gallus; ille deploranda de istius regni refert statu. Petrum
Martyrem Argentorati esse dicit, tres vero oneratas exulibus
naves in Daniam traiecisse regemque Danum ipsis hospitium et
ecclesias in suo regno concessisse. De d. a Lasco refert,
quod eo ipso die voluerit discedere, quo discedebat ipse,
sed evocatum esse ad reginam, unde se scire non posse, quid
cum illo agatur. Cantuariensem, Glocestriensem, Londinensem
et Excestriensem espicopos in vinculis esse, principem
Northumbellandię captum et obtruncatum, Vintoniensem
constitutum archicancellarium et praesidem parlamenti et
miseram esse confusionem in toto regno. Sed non dubito, quin
tu de his habeas certiora. Volui tamen haec scribere, ut
meam tibi testarer fidem. Vale. Salutant te omnes nostri;
saluta meo nomine uxorem et familiam tuam universam una cum
dominis fratribus et symmystis colendissimis.
Bernae  5. decembris 1553.
T[uus] Ioan[nes] Hallerus.
Bielnas misi fasciculum illum literarum, quem misisti, mox
postquam recepi.
Clarissimo viro d. Heinrycho Bullingero, Tigurinę
ecclesiae pastori fidelissimo, domino et compatri suo unice
colendo.
Zürich.    M. Heinrych Bullingeren.
