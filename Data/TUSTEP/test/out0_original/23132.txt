<nr>[23132]</nr>
<ae>Matthias Erb an Bullinger</ae>
Reichenweier, 1. August 1553.
Zürich StA, E II 361, 179. / Orig.(Aut.)
Gratia Christi tecum. Tuas litteras, Bullingere frater in
Christo doctissime, simul cum contionibus coenę accepi
bonaque fide redditę fuerunt per principem nostrum, cui
tum primum fuerant oblate. Gratias tibi immortales
perpetuasque ago pro tua non singulari, sed christiana
humanitate, qua hactenus es usus idque pluribus annis erga
nauci hominem, ne dicam inmeritissimum. Referat tuę
pietati benignus deus cumulatissime in tuum sinus haec
aliaque beneficia, id oro enixissime.
Nova significarem; sed vereor, ne sint antiquata; ita in
dies punctimque cęsimque omnia mutantur, et vos etiamnum
vestros habetis angelos, qui mirabiles istos successus,
clades mutationesque monarchiarum Germanię significent,
in
primis vero ducis Mauritii et Alberthi etc. Si ista ignoras
vel si sunt quaedam dubia ex Hospiniano certa cognosces,
quę habet a principe.
Mitto etiam ad te conventionem iustificationis, si non
habes, ecclesiarum Prutenicarum, tum et iuditium, responsa
et ea de re confessionem theologorum academię
Wirtenbergensis. Illic videbis, quam turpiter quidam in
portu nostre salutis impegerint. O got, biß unß gnedig und
barmhertzig.
Item mitto et contentionem de communione inpiorum, quam
iamdudum contra Angelandrum efficatia dei verbi ex ecclesia
nostra explosam credebamus; recrudescit rursum per doctorem
Iacobum Andreę, Geppingensem concionatorem, qui principi
nostro a cancellis ecclesięque zur Neuwenburg visitator
est. Argumenta quidem expumicata, sed invalida videbis.
Utinam tu responderes aliquando. Ego nunc in eo sum labore,
ut intelligat, quid sit Dares Entellum etc.
Paucis diebus habebo symmisten ex ducatu Andream Althamerum.
Quis et qualis sit, ignoro; si enim is est, qui Sylvam
biblicam et Locos scripturę discordantes complanarit, et
perseverarit in propositionibus postremis eius libelli,
minime mihi cum illo conveniet; illic enim obscurat Christi
institutum ac verba coenę carnaliter interpretatur. Si
litem mihi intenderit, ut solent ista corrupta ingenia,
spero me Christi filii dei benigno auxilio veritatisque
verbo illius argumenta confutaturum etc. Omnia, quae mitto,
remitte, obsecro, quamprimum poteris, frater in Christo
observande, ut habeam exemplaria; ex iis enim adversariorum
argumenta sunt mihi colligenda. Hisce vale. Saluta fratres
omnes in Christo, inprimis Gvaltherum, Bibliandrum ac
reliquos. Dic Pellicano, ut se paret, id quod facit procul
dubio non minus atque ego, ad agonem; uterque enim stamus in
procinctu contra postremum hostem, crudelissimam mortem,
quam facile per eum, qui illum prior vicit, superabimus.
Rursum vale cum familia, et orate pro nobis. Reliqua ex
Hospiniano etc. Richenvillę raptim kalendis augusti 1553.
Tuus Erbius.
Eximio inprimis pietate et eruditione viro d. Henrycho
Bullingero, ecclesię Tigurinę antistiti.
