<nr>[37160]</nr>
<ae>Tobias Egli an Bullinger</ae>
Chur, 29. Dezember 1567.
Zürich StA, E II 376, 133f. / Orig. (Aut.)
Gr. III,  61ff. Exc.
S.  Ad postremas tuas, vir amplissime, nunciorum inopia ac
festorum crebritate impeditus respondere non potui. Nunc,
spero, repetent itinera mercatores nostri, qui festis hisce
sacris aliquantulum requieverunt. Scribam ergo frustulatim,
quae ex variis hominum rumusculis hisce diebus venati sumus.
Matisconam se regiis dedidisse, non parum exploratum esse
capitanei nostri asseverant; at iure belli militario
posthabito omnes isthic* (* a.R.: istihc!) esse trucidatos,
circiter nempe 8000, cum vero (ut supra scribebatur et
antea) 2000 tantum praesidiarii Condaei adfuerint; promiscue
in omnes saevitum esse creditur sexus. In parato esse 7000
equites Germanos alios et novos, utpote imperiales, usibus
Condaeis rettulit d. Carolus ex adversariis Ramschwagiis,
unde pactionem quandam clandestinam inter Condensem et
imperium esse multi augurantur; episcopos ternos,
Coloniensem, Moguntinensem, Treverensem, 10 000 mittere
regi; principem Navarrae cum 10 000 equitibus et 3000
ped[it]ibus Condaeis accedere legatus noster per Dietägium
ef[f]utiit. Legatus diffidens nescio quibus aut iam
discessit aut singulis noctibus discedere cogitat,
submonitus nimirum a d. Bellievre.       -
Quid fiat in Italia ex d. Zancho praetereunte nimirum
audivistis. Certum est multos monachos emissarios Clavennae
et Plurii atque aliis iis locis finitimis circumvagari
conductos et missos nomine et stipendio pontificio tanquam
speculatores ac Corycaei<f1>Lauscher; vgl. Adagia, 1, 2, 44 (LB II ...).<fe>, qui omnia explorent, quidque
Rhaeti captent de religione consilii, expiscentur, denique
etiam alium ab alio diversos aggrediantur ac paulatim
tentando partim vi, alios metu aut praemia ostentando a vera
religione avertant. Et si unquam Hispanica, imo nebulonica
illa inquisitio cruenta fuit, nunc maxime est. Nemini enim
fere ex mercatoribus tutum est Mediolanum (ubi suspecti
summa crudelitate aut occiduntur aut triremibus adiudicantur
aut denique vinculis domesticis, utpote optimates,
illiberalissime retinentur) proficisci. Statim enim aut per
literas aut certos dispositos ubique exploratores
inquisitoribus et eius farinae pontificiis officialibus
produntur, denique ad papam Luter[an]ismi nomine deferuntur.
Nuper etiam Iacobum quendam Seravalensem, natione Venetum,
qui Clavennae hactenus evangelium professus est, euntem in
Italiam negociorum suorum causa Cremae, in oppido Venetorum,
comprehenderent manibusque post terga ligatis ceu omnium
nebulonum antesignanum Venetias post multas iniurias, quibus
illum affecerunt, tandem duxerunt, ad triremes vero
damnarunt vel, ut multorum est opinio, in mare
praecipitarunt. Eadem laniena Bononiae et quidem longe
crudelius exercetur. Summis et infimis eadem mors, paria
vincula, idem cruciatus impendet. Plurii prope Clavennam
monachus quidam agit; is oppidanorum papistarum benevolentia
et pontificis liberalitate confisus literas scripsit
proditorias, quibus (cum nobilioribus eius loci
conspiratione facta) potestatem adipisceretur in praecones
et evangelii fautores saeviendi. Has Romam deferre voluit,
quo pontifex videat potestatem factam et liberalissime
pecunias profundat, quibus multorum etiam aliorum animos
corrumpat atque in sua vota trahat. Cum vero consul eius
loci literas obsignare detrectaret, res prodita est ab ipso
parocho papistico. Monachus incarceratus 200 coronatorum
mulcta iterum evasit. Sed puto haec omnia d. Zanchum
apperuisse; si vero oblitus esset, mittat rei summam, prout
d. Hieronymus Turrianus, Pluriensis concionator per d.
Z[anchum] Italice mihi reliquit et d. consulis
Ambrosii filius in nostram linguam (nescio quam bene)
verbotim<f1>wörtlich; vgl. ^#/+Hoven^#/- 378.<fe> reddidit.
D. Voglerus, qui litem monetariis nostris intendit,
Oeniponte<f1>Innsbruck.<fe> reversus (nescio tamen, an prior ad vos venerit)
monstrificam Iesuitarum tyrannidem vix satis depingere
potuit. Necarunt inedia reginam, sororem Ferdinandi, eamque
canonizantes in numerum dearum retulerunt. Non ita pridem ad
capitis supplicium honestum quendam virum adegerunt sub
praetextu anabaptismi erroris, cum tamen verus fuerit
christianus. Kernten, Krayn, Stürmark atque eius coeli
mortales ita perculsos esse asseveratur, ut ne cogitent
quidem Turcico terrori resistere; sed dedere se omnes in
animo habere, ne furor iste inimicus illis sit anniversarius
et quotidie formidulosus. De imperatore Turcico nuper
retulit d. Dietägius, quod praeter morem cum poculis certat
atque inebrietur, usum quoque et cultum omnibus suis et
concedere et imperare. Multum hinc orbi christiano accessum
gloriabatur; at ego diversum statuebam, cum in hoc
certaminis genere a christianis longe superetur Turca etc.
Restat ut discessum ex hac vita abbatis Wingartensis
adiiciam. D. Carolus, d. Dietägius exploratissimum esse
retulerunt ex iis, dies vons abts hofmeister ghört habend;
sed vix audeo scribere, praefator tamen honore. Es ist dem
apt grad vor simm tod ein küssle uffs angsiht gfallen, wie
den etwan gschicht; er hatt sich letz gstelt und zuͦ sinen,
die imm gwacht, grett, es heige im neiswar uf die nasen
gehofiert. Minister dixit: G[nädiger] herr,
ü[wer] g[naden] ist nöst. Respondit: Nein,
nein, es hett mir neiswar ufs antlit ghofiert; thuͤnd mirs
dannen; ich mags nümmen habenn. Sy habend inn müsen uf dem
won lassen, es syge also, und nach langem fechten habend si
mitt ein nassen schwumm ims antlit und d'nasen griben
und do gseitt: Jetz, g[nädiger] herr, ist
ü[wer] g[nad] suber. Mox hatt er treffenlich
gfochten und under jederman grett: O ich fürcht, ich müs
ein scheiss in dhell thuͦn oder in der hell lassenn. Hoc
verissimum nostri affirmant. Sed ignoscat reverentia tua
mihi, qui talia tam impudenter audeam scribere. Praeterea,
quod ego sciam, nihil est, nisi ut vobis piissimum hunc
consulem ex animo gratulor; faxit deus optimus maximus, ut
una quam diutissime magno cum patriae fructu et salute
omnium ad gubernacula sedeatis. Amen. Tuae dignitati
subiectissimus
Th[obias] Eg[lius].
Ocyus Curiae  29. decembris 67.  Resalutant vos omnes
salutati.
Amplissimo viro d. m. Heynrico Bullingero, ecclesiae
Tigurinae antistiti primario, domino suo per[pe]tua fide
colendissimo.                                Zürch.
