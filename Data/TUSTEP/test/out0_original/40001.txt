<nr>[40001]</nr>
<ae>Bullinger an Hans Rudolf Bullinger.</ae>
Zürich, 8. Januar 1570.
Zürich ZB, Ms F 37, 414. / Orig. (Aut.)
Gott mitt uns. Fürgeliepter sun, wüß, das es umb uns alle
von gnaden gottes wol stadt, und wie ich ein zyt har nitt
fast starck xin und schlächtlich umb mich gestanden, ist
jetzund von gnaden gottes besser worden. Das bestadt, so
lang es gott gefallt; dann nunme ich mich nüt anders
versähen kan dann alle tag junge oder eyer. Fiat voluntas
domini. Inn 4 oder 5 wuchen hab ich nienan har einiche
brieff gehept, des ich mich verwunderen; dorumb ich dir ouch
nüwer zytung gar nüt schriben kan. Alein ist das gewüß, daß
der bott zuͦ Solenthurn understadt den uffbruch der 6000
eydgnossen in Franckrych zuͦ thuͦn; dann er schript in
die Ort und zeigt, das thuͤ ye uß des königs geheyß und uß
siner höchsten nodt, da er truwe, die eydgnossen werdint inn
nitt lassen etc. Weiß nitt, was noch darus wirt. Es
duͤchte mich, wennman nitt gar blind were, wurde man
ansähen den grossen verlurst, und das nunme vil tusend
eydgnossen in Franckrych gestorben und verdorben sind. Mich
nimpt wunder, wenn es doch gnuͦg sye und wenn die
pensioner gnuͦg lüthen verfuͤrt oder verderpt habind.
Nun es hat ouch sin stündle. Der allmächtig gott mache bald
guͦte endtschafft.
Hiemitt biß gott bevolhen und gruͤß mir Susannam und
Lisenbethli.
Datum Zürych sontags des 8. januarij anno 1570.
Es gruͤst dich all unser volck.
H[einrych] B[ullinger].
Gruͤß mir ouch j[unckher] Hansen von Ulm zuͦ Tüffen und
all sin volck.
Minem fürgeliepten sun Hansen Rodolffen Bullingern,
pfarreren zuͦ Berg.
