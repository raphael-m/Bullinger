<nr>[24123]</nr>
<ae>Simon Sulzer an Bullinger</ae>
Basel, 26. Mai 1554.
Zürich StA, E II 336a, 371. / Orig.(Aut.)
S.  Gratiam habeo ingentem pro isto tuo scribendi et prolixe
et accurate officio, cui quominus nunc respondere possim pro
eo, ac vellem, faciunt occupationes, quae domum ex
peregrinatione modo reversum cumulatim adobruunt. Doleo ex
animo, quod scribis contentionum studia subinde per
cerebrosa quaedam ingenia renovari, quasi non satis sit
abunde malorum et scandalorum in ecclesia et ceu debellatum
sit contra antichristi regnum et prodigiosas apertasque
haereses, ut in viscera nostra grassemur mordendoque invicem
consumamur. De synodo tamen Saxonica nihil accepi hactenus
et ne Argentorati quidem (quo his diebus in Brisgaudiam
Alsatiamque, illuc a marchionis Ernesti Badensis filia et
vidua, huc vero a barono a Rapoltzstein vocatus ex occasione
me contuli) quicquam huius intellexi neque eo d. Marpachius
abiit, quem docentem audivi. Vix autem credo celaturos me
fuisse, quem tam familiariter omnes exceperunt. Et ut
nescias, tuum filium coram interpellavi officiique, qua
potui diligentia fideque, admonui officioso usus in hoc
ipsum mendacio affirmans id a te datum in mandatis mihi
esse, qui huiusce fueris meae peregrinationis conscius; nam
per se licet non ignaviter procurrat, videbar tamen non
utiliter facturus, si etiam currentem incitarem. Salutarunt
me et reliqui studiosi vestrae ecclesiae alumni perquam
familiariter. Ex novis, quae illic accepi, potissimum est,
quod d. Petrus Martyr ex Anglia sibi per literas
significatum esse referebat nuper in parlamenti consessu,
cum regina Ro[mano] pont[ifici] primatum restitutum cuperet
et exustionem item librorum Lutheranorum (quos vocant)
eorumque, qui haberent et legerent, decreto publico esse
cautum, ne papa ecclesiae Anglicanę caput habeatur, sed
in
eo statu libertatis illa permaneat, in quem fuerat ab
Henrico VIII. constituta; sed nec in libros Lutheranos
debere inquiri liberumque relinquendum et habere et legere,
modo quis nihil per cętera turbet. Postremo, quod
Philippum attinet, ut regem agnoscendum, sed ea lege, ut
moriente regina citra prolem masculam ex utroque natam regno
ipse cedat. Atque haec quidem Wintoniensis episcopus nunc
Argentinae agens, vir incredibili morum suavitate, ingenio
acri et eleganti, et optimi ominis ess pronunciabat et
inicia haec fore, quibus rerum status (siquidem vera hęc
essent) converteretur in melius.
Lycosthenes noster mediocriter habet restitutus eatenus
officio pedum, ut inoffense, quo velit, queat progredi,
lingę item, ut baptizare infantes et aegrotos consoletur;
sed suggestui praeesse nondum potest propter sermonem adhuc
impeditum ob frigidas quasdam destillationes, quibus mederi
thermarum Badensium usu ex consilio medici conabitur.
Orandus est dominus, ut praestantissimo huic organo vinculum
linguae solvat penitus reddatque eum ad sacrum ministerium
idoneum. Haec nunc paucis et cursim, quae rogo boni
consulas.  Vale.  Basileae  26. maii anno 1554.
T[uus] Sulcerus.
Has literas cum scripsissem ante dies aliquot, elapsus
importuno abitu nuncius eas diutius retinere coegit. Iterum
vale.
Viro praestantissimo d. Heinricho Bullingero, domino et
symmistae colendissimo suo.
