<nr>[21024]</nr>
<ae>Johannes von Ulm an Bullinger</ae>
London, [31. Januar] 1551.
Zürich StA, E II 309, 102.
Zur.lett III, S. 428f (?? Epistolae Tig. S. 281, Nr. CCI)
Orig. (Aut.)
Etsi valetudine fruar adversa, cruciarque gravi et
periculoso laterum dolore, tamen fidelem istuc nactus
tabellarium facere non possum, ut sine meis doctoris Petri
ad te ferantur literae. Rusticitati igitur earum ignoscas
velim. Literas Dorcestriae principis simul cum Oglendorpii
feret ad te Reningerus, homo cum primis doctus et tui amans,
qui Tigurum imprimendi causa Byblia Anglicana intra paucos
dies proficiscetur. Titulum Warwizen[s]is plenum et integrum
iamdudum accepisse te spero. Gratissimum utrique feceris, si
liber ipsis communiter a te describatur. Verum hoc te etiam
atque etiam moneo et hortor, ut tecum diligenter cogites,
quam consultum sit exemplar decadis futurae Warwizensi per
Hoperum offerri. Pro certissimo enim retulit Martyr noster,
amisisse ipsum omnem apud omnes ferme principes viros
gratiam, praecipue autem apud Warwicensem, atque ita in
difficili loco res eius positas, ut nisi optimus dorcestriae
princeps et Cantuariensis pro eo supplices in senatu
extitissent, iamdudum vinculis et carcere teneretur, eam
potissimum ob causam, quod nimis sit importunus in vestibus
ministrorum abrogandis, pronuncietque temere eos omnes
impios et sceleratos, qui iis uti porro velint.
Cantuariensis itidem et Londoniensis omnino tollendas esse
vestes hortantur; verum id publice totius regni consensu
fieri debere existimant, non temeraria unius aut
consiliariorum duntaxat potestate. Haec ita esse ex d.
Scinnero nuper, et heri ex doctore Petro facile intellexi.
Quare quid hac in re faciendum sit, ipse pro tuo iudicio
considerabis. Mea quidem sententia consultius multo fore
arbitror, si per Scinnerum aut Trehernum, viros tui inter
omnes gentes amantissimos, Warwizensi tradatur. Superiori
anno cum tuas Treherno literas dedissem, earum multum est
lectione gavisus; verum graviter de Hopero apud me
conquestus de libris tuis sibi non redditis et literis
communiter olim utrique descriptis: quod certum mihi signum
esse videtur, nec dum recte eos esse reconciliatos.
Controversiam te nosse arbitror, et quantae doctrinae et
pietatis sit uterque non ignorare. Idcirco gravissime
dolendum.
Coxus academiae praefectus 5 idus ianuarii hic fuit, et
aliquot dies commoratus. Quem cum iam convenire decrevissem,
ecce famulum eius, qui me vocat. Continuo accessi. De te
primum interrogat et Alexandro sibi a te commendato,
excusans se cur prius nos non sit ea de re allocutus, hac
retione: se diu expectasse Hoperum, a quo statum pueri
cognosceret, verum id frustra fecisse. Proinde rem omnem ex
nobis ipsis cogniturum: quam simul ac cognovisset, statim
15 coronatos puero numerari curavit, meque dimisit. Haec
idcirco ad te scribo ut intelligas, literas tuas multum
ponderis ac momenti apud hunc virum habuisse, et pariter a
te requiri literas quibus gratias illi agas pro isthoc suo
in nos beneficio immortales. Nos in colenda utriusque vestra
amplitudine semper cultores erimus seduli ac industrii.
Quod superest, quanquam mihi non est dubium, quin cum antea
nostra causa, nunc etiam constantiae tuae gratia, mansurus
sis in eadem erga nos voluntate; tamen, mi praeceptor, te
vehementer etiam atque etiam rogo, ut ea quae initio
ostendisti, deinde quae fecisti, ad exitum augeri et
cumulari per te velis. Tu unus es omnium, qui et gratia
vales apud viros principes, et tutela nos tua consiliisque
primum iuvandos tuendosque decrevisti. Igitur ut in ista ad
nos amandum voluntate perseveres, te tam rogo quam quod
vehementissime. Librum si quem das ad Warwizensem, ad nos
simul cum reliquis transmittito: nihil sine Treherni
iudicio ac voluntate sumus acturi, modo Frankofordiae alicui
fideli reddantur. Byrkmanni negligentes sunt et minime
certi; itaque eos cave. Tutissimum erit per Cellarium d.
Gvaltheri affinem huc ipsos deferri, quem id facturum vel
tua vel domini causa non dubito. Filiae principis exemplar
velim mittas: facti (quod mihi credas velim) nunquam
poenitebit. Forma inscriptionis haec esto: Iohannae Grayae,
Dorcestriae principis filiae etc. Literas ab ea elicies
doctissimas et humanissimas. Bonam partem eius libri de
coniugio, quem in Latinam linguam transtuli, in Graecam ipsa
traduxit, ac patri loco strenae pridie cal. ianuarii dedit.
Hic omnia sunt quieta et in altissima pace constituta.
Hyberniae archiepiscopus, Düblinensis inquam, qui tamdiu in
religione regi fuit adversus, iam ultro ad nostras partes
concessit, et Romano pontifici prorsus valedixit. Gvaltherus
Scotus, qui istic olim apud nos fuit, et in Hyberniam postea
discessit, diem nunc suum obiisse dicitur. Haec omnia ex
Hyberno vera esse cognovi. Valebis, vir optime et
doctissime, et a Stumphio Alexandroque plurimum salvebis.
Salutem velim dicas meis verbis Zwinglio socero tuo, et
Zieglero fratri meo. Scriberem ad illum, si invaletudine non
impedirer. Oxonii, 1551, pridie calend. ianuarii.
Tuae dignitati deditissimus,
Iohannes ab Ulmis,
discipulus tuus.
Doctissimo viro d. Heinricho Bullingero, domino ac patrono
suo observando.
Tiguri.
