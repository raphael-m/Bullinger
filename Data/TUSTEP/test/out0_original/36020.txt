<nr>[36020]</nr>
<ae>Johannes Haller an Bullinger</ae>
Bern, 12. Februar 1566.
Zürich StA, E II 371, 1056. / Orig. (Aut.)
S. Nihil equidem habeo, quod nunc scribam, cum d. Beza viva sit epistola. Ab illo audies, quomodo cupiant una nobiscum
in consensu expositionis tuę coniungi. Placet hoc nobis valde, et senatui quoque nostro non erit ingratum, ut nuper
intellexisti. Atque utinam inveniri posset medium, quo Basilienses quoque adducerentur in eundem consensum, ita in idem
denuo corpus coalescerent. Consultabis de eo inter vos; si quid nos his praestare possemus, faceremus libenter; tentandi
saltem erunt; expectamus autem, quid vobis sit placiturum. Bene vale, domine et pater colendissime. Nostri omnes te
summopere salutant. Obiit nudiustertius Iohannes Zehenderus, affinis tuus, qui praefectus fuerat Tscherlinensis, non
tamen ex peste; diu iam male habuit ex crure altero, quod ipsum nunc prorsus confecit.
Bernae  12. februarii 1566.
Ioannes Hallerus, semper tuus.
Clarissimo viro d. Heinrycho Bullingero, domino meo et compatri perpetuo observando.
Tiguri.
