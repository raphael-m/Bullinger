<nr>[41055]</nr>
<ae>Richard Cox an Bullinger.</ae>
(nach Juli 1571.)
Zürich StA, E II 369, 41(b).
Ep.Tig. I, S. 143f.
Orig. m. aut. Unterschr.
Vehementer me delectarunt tuae literae, frater in Christo
charissime: eas vero recepi non ante mensem iunii fere
expletum. Recepi etiam una duos libellos, alterum contra
Ioannis Brentii testamentum, hominis multiplici errore
dementati: huic eius errori subinde serpenti viam
tempestive obstruxisti. Alter est defensio munitissima
contra terrificam illam bullam, quavis bulla vaniorem: in
qua ita authorem iugulasti, ut nullus supersit libere
spirandi halitus. Multum tibi debemus omnes, quod nostra
omnium causa adeo sit tibi cordi. Ego de hoc argumento
ieiune atque dilute ad te scripsi; at alter ex fratribus
meis plenius et copiosius egit, qui et ipsius bullae copiam
tibi fecit. Extorsit a tua pietate hanc bullae impugnationem
et nostri amor, et rei indignatio, et veritatis zelus
ardentissimus.
Hactenus vixisti in sanctissimis sacratissimisque divini
verbi studiis, ut illud modis omnibus coleres et promoveres.
Huc ab ineunte aetate vocatus fuisti; hanc tuam vocationem
strenue ornasti, in eaque usque ad terminum vitae dabit
dominus ut perseveres, ad conscientiae tranquillationem et
piorum omnium expectationem avidissimam. Hinc est quod
occasionem captes undicunque de religione christiana bene
męrendi, et in pietatis hostes acriter animadvertendi.
Hinc est quod tum tempestive Brentii morbo mederis, et
bullae furorem compescis. Equidem diligentissime curabo ut
regina nostra, et Latine et Grece doctissima, intelligat
tuum erga ipsam studium et benevolentiam, efficiamque ut
libelli tui gustum capiat suavissimum. Quod autem nobis
commendas rationem tractandi libellum tuum, cogitamus ut
quam primum typis excudatur, et sub Henrici Bullingeri
nomine in publicum prodeat; mittamque ad te, quam primum
potero,
aliquot exemplaria.
Henricus ille Butlerius, quo de scribis, nondum me invisit.
Dabo operam ut, cum ad me accesserit, mea opera non
indiguerit. Servet te deus optimus maximus, frater in
Christo dilectissime, idque multos annos, ad ecclesiae
utilitatem; precamurque ut precibus tuis nos domino
commendes, maxime qui in ipsius vinea laboramus. Nova nulla
tibi impertio; nam frater meus dominus Hornus id se
praestaturum esse promisit.
Tuus in
domino frater charissimus,
Richardus, episcopus Elien.*
(*a.R.: nur
diese Unterschr. aut.)
(.. ..  .) Colendissimo in Christo fratri mihique
dilectissimo d. Henrico Bullingero,   ecclesiae Tigurinae
ministro maeritissimo.
(.. . ..)  Ornatissimo viro domino Henrico Bullingero dentur
hae literae.   Tiguri.
