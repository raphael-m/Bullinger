<nr>[42123]</nr>
<ae>Johannes Haller an Bullinger.</ae>
Bern, 7. August 1572.
Zürich StA, E II 370a, 464./Orig. (Aut.)
S.  Quemadmodum proxime Schöpfium et quaestorem
Mompelgardensem vivas habuisti
epistolas, ita nunc habes Linerum Sangallensem, compatrem
meum charissimum. Is
et nostras res et peregrinas tibi enumerare poterit omnes,
utpote qui amplius
toto octiduo apud nos haeserit. Accepi vero ego interea,
quae per fratrem mihi
describi curasti, epistolam scilicet Nemausensis synodi ad
vos et quasdam
novitates. Ea mihi retinui, quia non fui admonitus, ut
remitterem. De rebus
Belgicis varii finguntur sermones, quibus tamen omnibus
nullam adhibeo fidem.
Scripserunt Genevenses de morte Philippi; sed in spongiam
abiit<f1>Vgl. Sueton, Augustus, 85, 2.<fe> sermo ille. Alii
efferebant admiralium Parisiis esse confossum opera ducis
Andegavensis et ipsum
ducem, regis fratrem, ob id fuisse comprehensum; sed nec hoc
auguror esse verum.
Nunc ferunt multos Gallos in Belgio negligentius sibi
prospicientes ab Albani
filio esse circumventos et trucidatos. Quid verum sit,
tempus declarabit.
Videntur sane, qui ex parte nostra sunt, negligentius rem
istam agere, quae
tamen tanti est momenti; rogandus ergo dominus, ut ipse eam
agat et ad bonum finem deducat.
Schöpfius non potest satis depraedicare, quanta illi
praestiteritis illic;
paratus est ergo ad referendum gratias, sicubi poterit, et
vos salutat. D.
Steigerus sub finem iam canicularium Badenam proficiscetur
una cum uxore, ut
illic lavet. Rogavi illum valde, ne vos praetereat, sed
amicos suos veteres
invisat. Hoc quidem ille libenter faceret, sed novit nullum
ibi in honoribus
deferendis servari modum; hoc illum plurimum absterret.
Samuel noster Telamonius
hisce diebus novae et non minus splendidae praefecturae est
praestitutus quam
prius Romani monasteriensi scilicet; coenobium illud fuit
ditissimum et
potentissimum in finibus Burgundię; ad illam se iam
parat. Is te quoque
salutat; idem faciunt amici et fratres omnes, praesertim
Diesbachius, quaestores
ambo, Hagenbergius, socer et Zerkindae ambo, pater et
filius, qui hisce diebus
nova propinquitatis seu affinitatis accessione nobis
coniuncti sunt, sicut hoc
frater exponere poterit, cui etiam scripsi, qui alii hoc
anno novi praefecti
creati sint. Caetera omnia Linerus referet.
Bene vale. Salutem ex me dic tuis omnibus. Expecto, ut
videam, quomodo
Sententias meas ex decretis collectas afformaveris, qua pro
re plurimum ut pro
multis aliis debebo tibi; utinam dignas possim referre
gratias! Dominum autem
oro, ut te diutissime nobis servet salvum et incolumem.
Bernae  7a augusti 1572.
Iohannes Hallerus, nunquam non tuus.
Clarissimo viro d. Heinrycho Bullingero, Tigurinae ecclesiae
pastori
fidelissimo, domino meo honorando et compatri charissimo.
