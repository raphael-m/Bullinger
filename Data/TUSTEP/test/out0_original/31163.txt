<nr>[31163]</nr>
<ae>Christoph Thretius an Bullinger</ae>
<od>
Genf, 15. Oktober 1561.
ZÃ¼rich StA, E II 367, 117.
Wotschke, S. 137f.
Incolumem atque felicem te quam diutissime esse a deo patre et domino nostro Iesu Christo toto ex animo precor.
Observantiam meam tui, studium atque officium diligenter tibi commendo.
Redii tandem nonis octobribus, pater observande, ex Gallia, quae me diutius detinuit, quam putaveram, sed non temere ex dei gratia; nam et professores illos regios Hebraeos et Graecos placuit per menses aliquot audire non parva mea cum utilitate et, quid in hoc colloquio celeberrimo agatur, maxime ex usu fuit spectare.
Huius mei consilii atque morae rationem tibi, cum adhuc Lutetiae essem, per literas reddideram; an fuerint ad te perlatae, cognoscere adhuc non potui.
Iam Genevae hiemare statui
atque omni cum diligentia studia mea persequi.
Quodsi aliquando tibi molestum non erit et si per occasionem licebit, oro, ut renoves illa tuam commendationem, quam mihi discedenti, cum a vobis huc me conferrem, dedisti.
Cupio enim de meliore nota innotescere his piis viris, cum quibus aliquando de rebus ad ecclesias polonicas pertinentibus liceret conferre.
Quicquid eiusmodi ab iis consequar, tibi id una cum omnibus fratribus nostris acceptum referam.
De tuis alumnis cupio aliquid cognoscere,
quomodo tibi tuaeque piisimae uxori ac toti familiae placeant, an modesti sint et an in studiis officium suum praestent.
Non dubito, quin dominus pater illorum ad te et iam scripserit, si quid eiusmodi est, iube Laurentium ad me sine mora perscribere.
Sum enim cupidus cognoscendi res omnes, quoniam hactenus ferme nullas ex patria accepi literas.
De illo ministro, quem ad conditionem accipiendam in Poloniam mittere cogitaras, quid decrevisti oro, fac me certiorem, quo facilius et certius possem
ea de re responsum in Poloniam mittere, ut si adhuc sunt in eadem sententia, pro viatico pecuniam illi mittant.
Quae in colloquio Gallico agantur, puto vos ex d.
Petro Martyre saepius certiores fieri et nuper d.
Calvinus se ad vos ea de re nonnulla misisse dixit, ideo scriptis meis vobis obstrepere nolo.
Deum optimum maximum oro, ut te imprimis, pater colendissime, diu ecclesiae superstitem ac salvum conservet una cum doctissimis ac praestantissimis symmystis tuis, quos omnes ea qua debeo,
reverentia saluto et omni cum observantia colo ac veneror.
Dat.
Genevae idibus octobr. 1561.
                     Tui observantissimus Christophorus Thretius Polonus.
[Adr.fehlt].
