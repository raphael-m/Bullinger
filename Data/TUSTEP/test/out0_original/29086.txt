<nr>[29086]</nr>
<ae>Johannes Fabricius an Bullinger</ae>
<od>
Chur, 5. Juni 1559.
<vo>Zürich StA, E II 375, 564. / Orig.
(Aut.)
S.Scripsi nuper succincte, pater in Christo reverende, quae te scire volebam; literarum autem earum summa haec erat: Acta comitiorum Davosianorum denuo de integro esse confirmata.
Adversa pars nec sumptibus nec laboribus pepercit; sed frustra.
Responsum enim illis est acta comitiorum firma rataque esse debere, praesertim cum in illis nihil agatur nisi de sententia et consensu omnium communitatum in Tribus Foederibus.
Ita adversarii infecta re discesserunt.
Optime se et valde strenue gessit
capitaneus Hercules a Salicibus, licet contrariam causam defenderit Dietägen a Salicibus, römischer landtvogt in Gerichten.
Optime etiam et peroptime se gessit d.
consul Tscharnerus noster.
^$Fratres in Valletelina vigilant et quidem merito; vident enim, quibus cum hominibus sibi sit negotium.
De schola illa nostri optime sunt instructi; spero tempestive paucorum conatibus obviam iri posse.
^$Caesareani legati in proximis comitiis apud nostros non adeo magnam inierunt gratiam; ad postulata
eorum acriter a nostris responsum est, ut ex aliis audio.
Non est dubium, quin rebus omnibus ex arbitrio inter duos reges compositis pontifex instigaturus sit Philippum, ut Valletelinam reposcat; ita certe plures videntur providere aut saltem timere.
Ferdinando et principibus quoad religionem non bene dum convenit; perscriptum est ad oratorem regium ab Augusta Ferdinandum iniquissime tulisse, quod Germani principes in festo corporis Christi detrectavissent pars etiam esse pompae antichristianae.
Constantinopoli nuntiatur imperatorem Turcarum afflicta admodum esse valetudine nuperque coactum fuisse suis se conspiciendum praebere; alioquin periculum fuisse, ne Constantinopolis a militbus diriperetur, qui persuasum iam habebant imperatorem esse mortuum.
Heac ego nunc habui, quae, licet parvi admodum sunt momenti, tamen, quod haberem, cui darem (coniunx enim mea invisendi parentis gratia ad vos venit) non omittenda duxi.
Vale, pater in Christo reverende cum omnibus tuis quam felicissime.
Curiae 5. iunii anno 1559.
                                   Ioannes Fabricius tui observantissimus.
Salutem tibi dicunt nostri omnes, inprimis d.
consul Tscharnerus; alter abest in Valletelina.
Clarissimo viro eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo plurimum observando.
