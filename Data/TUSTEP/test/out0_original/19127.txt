<nr>[19127]</nr>
<ae>Oswald Myconius an Bullinger</ae>
<od>Basel, 29. Mai 1549</od>
<vo>Autograph: Zürich StA, E II 336, 301</vo>
<dr> </dr>
<re> </re>
<tx>
S. Occupationes tuas hoc calamitosissimo tempore causa tus

sum apud me, quod tanto interstitio nihil scripsisti; tu vero et morbum narras,
quem equidem ignoravi. Dum enim tu tacuisti, nemo isthinc ad me quicquam;
nescio, qui fiat, obliti sunt mei omnes; nesciunt, qua familiaritate, imo et
amicicia simul aliquando vixerimus, ex animis me prorsus eiecerunt, cum interim
tamen haud semel dixerint, dum adhuc scripserunt, non esse argumentum sibi, te
etenim tua diligentia omnia praeoccupare. Cur ergo nun con scripserrunt, dum tu
laborasti? Subesse igitur, oportet aliam causam, cur cauti sint, quęcunque
tandem illa. "Sed," inquis, "nec tu ad nos scripsisti iam satis diu." In promptu
responsum est: Dum vos tacetis, in dubium coniicior, quid mihi faciendum sit;
deinde rarius occurrunt argumenta, postquam Argentina defecit. Bucerus et Vagius
coacti abierunt in Anglia nunc agentes. D. Hedio, Dasypodius, Theobaldus Nigri
et reliqui tacent. Quę igitur aguntur a Cęsare, Philippo et aliis, plane
ignoro; scripsit tamen nudius tertius Theobaldus ad hunc modum: episcopum urgere
vehementer, ut tandem Interim magistrorum Cęsaris pridem receptum erigant; id
quidem senatus abnuit, eoque a Cęsare obtinuerunt, ut episcopus id faciat,
non ipsi; verum timent sibi episcopus et sui, ne, si quid hic tentent, vulgus
vix sit permissurus. Pręscripsit igitur sequentes articulos: 1. omnem clerum
sub ditionem urbis emancipatum iri liberatumque a civitatis iure debere; 2. in
singulis ecclesiis ut ędificent altaria tria, unum in choro, duo in templo
exteriore. Quibus peractis venturus sit ipse ad altaria consecranda et ecclesias
reconciliandas.
3. Ut collationem et provisionem parrochiarum permittant ordinariis
collatoribus, nempe collegiis, qui pręsentes adhuc parochos nolentes
praedicare iuxta Interim deponant et alios substituant. Hic autem senatus
prudenter respondit, significans se nosse, quo iure quave iniuria sic petant,
quo denique animo ipse ob eam rem adficiatur; itaque res extrahitur et boni
expectant redemptionem e coelis. hactenus de his.
^$Pręterea scripsit huc his diebus Florianus Polonos ex Argentina, ubi
hactenus hęsit Cęsarem in tribus locis Inferioris Germanię congregare
equitum exercitus et Philippum illic inaugurari, deinde Cęsaris morbum
aliquod ingens malum laturum Germanię, item quod valde timeat civitatibus
maritimis, eo quod nullum foedus inter se habeant; tam fallacem etenim esse
simulatorem istum, ut vix fieri possit, quin malum det aliquod grave. Ego vero
ab aliis sic audio: fortes ac intrepidos esse et pedites et equites habere
paratos. Ab illis item audio, qui recta venerunt huc ex Portugallia per
Antverpiam et Inferiorem Germaniam hisce diebus, e quibus est fillius Holbeini
pictoris in Anglia pridem defuncti.
^$Scripsit item insulam Zapho contra Hispanias et Lusitaniam sitam a 50 millibus
equitum Mauritanorum occupatam, quę hactenus talis fuit, ut ea Hispani ad
negociationes et res alias carere non potuerint. Valde hinc territi sunt Hispani
et Cęsar permotus, ut aliquot Germanorum vexilla mittere habeat in animo.
^$Demum significat Cęsarem petiisse a pontifice Romano, ut sibi det
Placentiam, ipse retineat arcem (vel contra, nam indiligentius legi), donec iure
statuatur, cuinam civitas debeatur. Deinde comitatum debit circa Genuam, eius,
qui tumultum concitavit [contit] contra naves Cęsarianas in portu Genuensi
anno superiore, papę nepoti, si papa e contra numeret ter centena millia
ducatorum. Petit quoque, ut papa notham filiam regis Galliarum dicto nepoti
iunctam matrimonio, separet a marito et deinceps nullam amiciciam, nullum
fędus cum Gallo habeat vel ineat. Vide, mi Bullingere, quę Satan paret
inter homines per dolosum istum; nam in his omnibus nihil quęrit aliud, nisi
ut ambitioni suę tandem satisfaciat, hoc est, ut deus fiat in Europa.
^$In Anglia dicit omnia se recte habere. Missa est sublata, iustifictio docetur
pure, ceremonię tamen quędam adhuc manent et cura de mortuis. Ioanne a
Lasco intercessore Germenis locus est datus Londini, Gallis extra Londinum, et
incipit bellum recrudescere inter Gallum et Anglum.
^$De foedere Gallico unum verbum dicam: foedus in se non potest mihi displicere
[h]ac tempestate, uti pensiones annuę atque privatę non possunt placere;
novi enim, si quis novit, quid Helvetię intulerint malorum. Placent igitur
Sylvania et Vallensienses, quod foedus adprobant, pensiones ita excludunt, ut
vel nomen horreant, pręsertim Vallensienses; nam gravis inter eos tumultus
propterea extitit superioribus diebus. Quod dico de foedere, ad tempus praesens
refero, ut qui novi inter hostes gaudium maius, imo et spem contra nos maiorem
oriri non posse, quam si queant audire foederis actionem periisse. Fuerunt
superioribus septimanis hic viri alieni, non ob aliud, nisi ut audirent, quidnam
de illo foret coniectandum. Quod si quis dixerit Gallum virum esse impium etc.,
quid is dicet de nostris, qui bello nos propterea petiverunt et animos adhuc
gerunt erga nos propter Christum, quales novimus.
^$Vale in domino cum tuis omnibus et postremum hoc boni consulito.
^$Basileę 29. Maii anno 1549.
</tx>
<un>T[uus] Os[valdus] Myconius.</tx>
<lz>[Adresse:] D. Henricho Bullingero doctissimo pientissimoque, fratri in domino
suo percolendo. Tig[uri].
