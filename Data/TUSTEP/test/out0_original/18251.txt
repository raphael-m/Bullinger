<nr>[18251]</nr>
<ae>Ambrosius Blarer an Bullinger</ae>
<od>Griesenberg, 7. Oktober 1548</od>
<vo>Autograph: Zürich StA, E II 357, 303f</vo>
<dr>Bl. II, 744f.</dr>
<re> </re>
<tx>S. Gratissimum nobis est semperque fui ac erit etiam in
posterum tua illa de omnibus, quę scire nostra interest, scribendi
diligentia, qua magna quidem tecum contentione certarem, si ita nunc ferret ista
mea solitudo, quę ab omni hominum, qui rerum publicarum cognitionem habent,
conversatione me abdit. Ab Augusta nihil iam diu accepi, a cęteris
Svęvię urbibus paulo forte plus nihilo, adeo etiam literis viam obsepsit
partim metus piorum, partim impiorum insidiatrix illa et diligentissima
observatio; quin etiam nunc a nostris pauca admodum de urbis statu in ista
omnium rerum confusione et intemperie accipio.
^$Nuper rursum Ecclius ille impetrata prius securitate salvi conductus apud
nostros appulit, sed nihil attulit novi, nisi quod dubitavit, verene diceretur
vicinos quosdam in Turgoia, baronem Saxum vocans, tentare, ut, si Cęsariani
aut regii unam, ipse aliam portam praevertens occupet. Deinde dominum suum, qui
se commissarium imperatoris et regis nominavit, nondum peregre rediisse
indicavit, ut non potuerint declarari et planari quędam, quę prius senatus
petierat. De cęteris Transrhenanis nullum adhuc responsum allatum audio;
putant autem prudentiores nonnulli monstri aliquid illos alere. Hęrent igitur
mei illi (si tamen adhuc meos appellare fas est) inter sacrum et saxum plane,
quod dicitur, lupum auribus tenentes, hoc est: stant inter Christum et mundum,
et utrinque ultro sibi periculum excitarunt et pro lupo nunc tenent asinum
<gr>...</gr>; quem tametsi dimittere non erat periculum, tenent tamen facilius,
quod illi aures suppetent. Fertur Cęsar petisisse a duce Christophoro, ut
tradat Montem Pelargi aut Peligardi, pollicitus vicissim de patris ducatu
quędam.
^$Variant de multis multorum literę et rumores, ut pigeat ista ad te, quę
vulgo nullo fide digno authore iactitantur, perscribere.
^$Man sagt, der kaiser ziech widerum heruff, den sun zum kaiser ze machen. So hat
ainer, so ouch zuͦ Baden gewesen, gesagt, papst und Frantzoß habind ain
pundtnusß wellen machen, habind in ainem articul nitt mögen uberainkommen,
seyen allso zerschlagen. Item, der Frantzoß, so im pasß bewilliget worden von
ettlichen Örtern, were wyllens gewessen, Costentz inzenemmen. item, papsts
bottschafft habe an die vier evangelische Ort begert, das sy ouch in das
concilium bewilligen wellen; werde inen zuͦ vyl guͦtem fuͤrstendig sein,
mitt fuͤrwendung, das der papst das Interims halber ganz ubel zuͦfriden
seye, das im der kaiser in sein ampt gryffen hab.
^$Die copey, so ich vormals ann euch begert hab, ist von aim schriben, das mine
herren thon habend an den von Furstenberg, darinn er gebetten wirt um
guͤtliche underhandlung, ussgangen 10. Augusti; ist derglichen ouch an
Wyngarten usgangen; waist man nitt anderst, dann ewern herren sey ouch ain copey
davon zuͦkommen. Wellt ich gern haben.
^$Ah mi venerande et charissime frater, ora pro me dominum, ut me orantem pro sua
benignitate exaudiat. Supra modum magis atque magis me conficit meorum illa
plusquam miserrima miseria; quamquam enim hęc levitas et oblivio plane letheo
beneficiorum dei valde quam abominabilis habenda est, tamen, quoties adversarios
et mundi vota circumspicio mecumque expendo, quod, quicquid accidit duri,
evangelicę veritatis caussa accidisse, dici non potest, quam misereat me
gregis non habentis aut contemnentis etiam pastorem, ut ausim subinde verum ac
vere bonum pastorem Christum precari, ut ipse denuo curam suscipiat balantium,
dum videlicet adhuc illis agnosci potest magister atque huius vivificum pabulum.
Precaberis igitur suplicibus votis mecum, ne dominus prorsus ecclesiae huius
curam abiiciat neu opportunis consiliis et auxiliis, quę illi subeniant,
tantopere conservatę desit. Vale cum domo tua, quam meis verbis diligenter et
amanter saluta cum omnibus fratribus et amicis, cum primis vero administros tuos
in opere domini, deinde Butlerum et Hopperum, optimos et christianissimos viros,
cum quęstore Arnoldo ac cęteris nostris. Salvum te cupiunt mea coniunx et
germana soror. Commendo tibi hunc adulescentem Melchiorem istic studiis operam
daturum et apud Wolphium nostrum cum aliis nostratibus commode, ni fallor,
habiturum. Iterum vale.
^$Griessenbergi 7. Octobris 1548.
<un>Tuus Ambr[osius] Bl[aurerus].
<tx>Musculum et Gervasium, venerandos et charissimos fratres ex me opido quam
reverenter salutabis, quorum sacris precationibus domino semper commendari valde
cupio.
<lz>[Adresse:] Praestantiss[imo] pietate et doctrina viro
domino Heinricho Bullingero, amico velut fratri incomparabili,
Tiguricensis ecclesię antistiti.
