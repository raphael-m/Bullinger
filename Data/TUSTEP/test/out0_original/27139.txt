<nr>[27139]</nr>
<ae>Johannes Oporin an Bullinger</ae>
<od>Basel, 16. Juli 1557</od>
<vo>Autograph: Zürich ZB, Ms. F 62, 435.
(Siegel...)</vo>
<dr> <dr>
<re> </re>
<tx>S. Mitto rursum 2 terniones, x et y. Quae ad nos misisti,
baleo dedi, qui magno certe cum gaudio literas quoque tuas et
munus libri ad se missi excepit, et quia ipsi iam rescribere
propter occupationum, quibus in opere suo quasi ad praelum
absolvendo tantum non obruitur, molem non vacabat, me
exoravit, ut ipsius nomine et gratias agerem et, quod in
praesentia non rescriberet, excusarem. Cupit idem etiam
impetrari sibi tua opera a d. Petro Martyre sive d. Bernardino
sive etiam utroque potius, si quid de postremis pontificibus
aliquot, ut Marcello II., Paulo III. et eo, qui nunc
antichristi vices agit, certi atque explorati habeant, quo et
illa suo de pontificibus catalogo inserere possit, quem
alioqui iam ad umbilicum perduxit. Communicavit ei Vergerius
quędam, sed de Marcello II. tantum. Facies itaque operę
precium, si hac etiam parte optimum senem iuveris, et ego
libenter monstris illis suis, quod aiunt, coloribus
depingendis et operam et oleum impendam. Literas ad Naogeorgum
adhuc habeo neque video (quod per certum tabellarium mitti
cupis), quomodo cito mitti possint; raros enim habemus
stuggardiam recta proficiscentes tabellarios. Alioqui per
Argentinensem mercatum curari iam potuissent. Idem impedit, ut
et literas ad Cognatum nondum miserim, a quo tamen brevi
certum tabellarium expecto; tum et illas curabo. Bene vale.
Resalutant te amici omnes.
^$Basileae 16. iulii 1557.
^$Ioan[nes] Oporinus tuus.
<lz>[Adresse ...]: Domino Heinricho Bullingero, ecclesiastae
Tigurino, domino et amico suo in primis observando. Tiguri.
