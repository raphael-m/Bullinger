<nr>[29189]</nr>
<ae>Friedrich von Salis an Bullinger</ae>
<od>
Chiavenna, 27. November 1559.
<vo>Zürich StA, E II 365, 282. / Orig.
(Aut.)
Colendissimo domino Bullingero Federicus a Salice S. D.
Paucis iam diebus elapsis scripsi tibi, colendissime domine Bullingere, neque nunc, quod illis adiiciam, habeo quicquam;, nos enim satis prospere valemus, suntque in Rhaetia nostra omnia in tuto dei beneficio.
Nundinas Churienses proxime praeteritas negociorum meorum turbine praepeditus non accessi; ex illis autem aliquid novi, quod et tibi significarem, operiebar, at nihil penitus intellexi eoque laetor;  quo enim minus novarum rerum accipimus, eo melius habemus.
Dominus deus foelicem hunc
statum nostrum perpetuo dignetur prosperare.
De antichristi creatione nihildum certi audio, etsi adfuerint, qui asseverarunt cardinalem Mantuanum rerum summa potitum.
Veneti passim et per totum dominium suum praesidia auxere.
In ducatu Mediolanensi, ut referunt, circiter 3000 Hispanorum militum conscripta et hinc inde in hyberna divisa sunt.
Quid vero sibi haec externorum militum praeparatio velit, incertum est, et diversi diverse sentiunt; ego vero arbitror reliquias esse exercitus, qui iam
aliquot annis in Pedemonte militarunt, qui cum hoc importuno ad sulcandum mare tempore in Hispaniam commodius traiici non possint, ut in officio permaneant, nec hinc et inde in subditos desaeviant, ita sint in hyberna divisi et vere proximo debeant in Hispaniam reduci.
De filio tuo Christophero nihil adhuc accepi, et iam pridem est, quod a Venetiis nullas omnino literas habui; si vero quid accipiam, confestim ad te transmittam.
Reliquum est, ut bene valeas cum tuis omnibus meque iugiter commendatum habeas.
Vale iterum atque iterum et foelicissime.
Filius meus Ioannes, qui ludum hic litterarium frequentat diligenter, se tibi commendat teque cum tota familia tua plurimum salvere iubet.
Salutabis, quaeso, meo nomine plurimum etiam reverendos senes d.
Petrum Martirem et d.
Bernardinum Occhinum, tuos generos omnes et d.
consocerum tuum Waltherum, viros utique multis nominibus insignes.
Iterum aeternum vale.
Datum Clavennae 27. novembris 1559.
Dominus Franciscus Niger ante paucos dies e Tyrano huc migravit tanquam in locum amoeniorem et salubriorem.
Illustris matrona Isabella utcunque bene habet, sed et d.
Augustinus Maynardus, quantum prae ingravescente aetate licet, bene habet, omnesque te plurimum iubent salvere.
                       Idem qui supra tibi omnium deditissimus
          Federicus a Salice, commissarius comitatus Clavennensis.
Ornatissimo et clarissimo viro domino Henrico Bullingero, domino meo iugiter colendissimo.
^$Tiguri Helvetiorum.
[Dem] hoch-und wolgelerten herren [mai]ster Hainrichen Bullingern zum Grossen Münster predicanten, minem insonderß gunstigen, lieben herren.
^$Zuͦ Zurich.
