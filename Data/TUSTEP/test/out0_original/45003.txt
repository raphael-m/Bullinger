<nr>[45003]</nr>
<ae>Johann Konrad Ulmer an Bullinger.</ae>
(Schaffhausen), 27. Januar 1575.
Z端rich StA, E II 377, 2646. / Orig.(Aut.)
S. D.   Gratias summas ago tibi, colendissime pater, quod una
cum collegis infirmitati meae condoluisti dominoque precibus
me vestris commendastis. Morbus ut subitus ita et acerbus et
vehemens et periculosus fuit. Invasit ille me in ipsa
avidissima eorum lectione scriptorum, quae liberaliter et
vere paterne communicaveris. Caput gravedo et ineffabiles
dolores, quos sectiones et punctiones crebrae excitabant,
praesertim quando obdormiebam, ita excruciabant, turbabant
et debilitabant, ut evigilans vix, quis aut ubi essem, donec
me recolligerem, sentire possem. Ardores rigoresque reliquum
corpus vexabant. Praecipuam mali causam moerori et
indignationi animi adscribo, quam ex scandalo Gr端beliano
conceperam, cui mederi familia Gr端beliana a sathana
evidenter exagitata hactenus passa non est, imo id in dies
magis ac magis, proh dolor, peccatis peccata cumulando
adauget. Revalui tamen utcunque, quamvis reliquiae multae
supersint morbi, quas sua dominus misericordia propediem
vestribus(?) precibus permotus expurgabit. Gratias ago pro
scripto ordinum regni Polonici, quod equidem ad Thretii
epistolam desiderabam; id nunc remitto. Ex maculatura, quam
vocant, cui Polonicum scriptum implicaveris, satis totius
vestrae contra Schmidelinum apologiae idaeam conspexi.
Dominum oro, ut fructum faciat uberrimum; non vero arbitror
me tanto tempore esse victurum, ut exaudire queam nostrarum
ecclesiarum generalem convenisse synodum, quam dudum
b[eatae] m[emoriae] Philippus Melanthon summo desiderio
quidem desideravit, videre vero non potuit. Ego spero
desolationem antichristi regni per Turcam fore, ut exemplum
irae et iustitiae suae dominus etiam in hoc saeculo
ostendat, deinde paulo post dominum Iesum ipsum novissimi
diei comitia celebraturum esse. Haec generalis seu
universalis synodus sola suis salutaris erit, reliquae
omnibus antiquis, licet fuerint optimae, similes erunt.
Vale in domino. Salutem mecum tibi omnibusque collegis
dicunt symmystae nostrates et amici reliqui tui.
27. ianuarii 1575.
Tui studiosissimus Iohannes Conradus Ulmerus.
Clarissimo viro atque eximio Iesu Christi servo domino
Henrico Bullingero seniori, ecclesiae Tigurinae antistiti
fidelissimo, domino et fratri suo in Christo colendissimo.
         Z端rich.
