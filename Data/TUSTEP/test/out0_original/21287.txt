<nr>[21287]</nr>
<ae>Georg Frölich an Bullinger</ae>
Leeder, 27. November 1551.
Zürich StA, E II 346, 272. / Orig.(Aut.)
S.  Salvus a te proxime domum redii, multa autem incommoda
reperii, quibus sarciendis binos fere menses trivi. Erant
enim casus adeo difficiles, ut etiam illis recte consulendis
sedem meam ex Kauffburna movere coactus fuerim. Concessi
igitur ad amicum Iacobum Rehlinger in Ledere duo milliaria a
Kaufburn Bavariam versus situato. Animus quidem fuit vestras
oras propius adire, sed instans hiemis dissuasit. Hereo nunc
hic plane incertus, quo me tandem vertam, ut stabilior mihi
meisque sedes sit. Papatus hic in dies magis atque magis
pennas resumit, volare tamen plene nondum potest, quia bella
ingruescentia consilio Tridentino spiritum imploratum
impediunt. Cum essem Tiguri et in vicinio, cum bonis
quibusdam de domicilio conveniente mihi consultavi oravique
nonnullos, ut me quamprimum, si quid e re me[a]
explorassent, propriis impensis certiorem facerent; sed
hactenus nihil percepi. Inter regrediendum nuper pernoctavi
Rinegkii, qui locus cum sit Tigurinis cum aliis Helvetiis
ratione imperii communis, etsi alioqui parum plausibilis,
mihi satis arrisit, ut vel vitę meę dies istic
transigerem, et nisi monachos vicinos abhorruissem, certe
nunc illic pedem fixissem, donec facultas perseverandi mihi
contigisset. Tu si quid per alios expiscari poteris, quod ad
commorationem facturum esse putas, rescribe mihi. Hieronimus
Papius Lyndoviensis literas percepturus atque ad me missurus
est.
De Confederatorum dissensione hic multa sparguntur; utinam
sint vana. Hospites nostri appropinquant lacui Podamico aut
fame pressi aut insidiis ......diosi:* (* a. R.: studiosi?)
Cęsar Carolus noster Oeniponti<f1>Innsbruck.<fe> agit, ubi et ipsum
hibernaturum esse ferunt. De rumoribus bellicis adeo hic
nihil ex Italia et Galliis habemus, ut etiam ignoremus, quid
Magdeburgi fiat, an obsessio adhuc duret necne.
Quid futurum sit cum abbate Ioachimo in aedibus tuis
relicto, ex te scire valde desydero.
Caspar Schwenckfeld ędidit librum, in quo tractat locos
scripturę et pręsertim de litera et spiritu, cui multi
ex vulgo subscribunt; vernacula enim lingua conscriptus est,
qui propter rempublicam christianam apologia egere omnino
videtur. Redolet porro novam theologiam, utinam non heresim.
Si liber is ad oculos tuos nondum pervenit, fac, sciam, et
percepturus es.
Dominum Gvalterum, Zvinglium, Gessnerum, Frisium, Gvolfium,
universos denique bonos, pręcipue dominos consules et
archigrammateum salute plurima impertito. Vale cum domo tua
honestissima.  27. novembris ex Leder 1551.
Tuus ut suus Georgius Lętus etc.
Dem erwirdigen unnd hochgelerten herrn Heinrichen Bullinger,
vorgeern<f1>Antistes.<fe> der kilchen Zurch, minem großgunstigen, lieben
herren.                         Zu[rch].
