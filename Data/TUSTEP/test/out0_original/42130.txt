<nr>[42130]</nr>
<ae>Tobias Egli an Bullinger.</ae>
Chur, 25. August 1572.
Zürich 377, 2531f./Orig. (Aut.)
Gr. III, 360ff. Exc.
S.  Reverendissime d. pater, iam dies aliquot scribendi
munus intermittendum
fuit, quod ex indice dextrae manus ita laboraveram, ut
calamum arripere et
lineam vix ducere et ne vix quidem potuerim. Nunc dei
beneficio meliuscule
habens intercapedinem istam ubertate literarum compensarem,
nisi coram propediem
omnia et tutius et melius commentari liceret. Ingrediar
autem iter proximo die
sabbati, quo me conferam ad d. Victorem Meienfeldam, ubi
commorabor, donec me
temporis necessitas expulerit, si domino ita visum fuerit,
qui nobis
proponentibus omnia prudentissime disponit. Et nisi me
valetudo aliqua nova
impediat aut infortunium aliquod (quod deus avertat)
interceperit, coram tibi
amplissimas gratias agam pro laboribus omnibus, quos nostri
gratia paterne
consumis. Misisti iam antea ad me fasciculum stupendi illius
siliginis depicti,
iam vero iuris canonici sententias, pro quibus omnibus
quantum tibi debeam non
sum nescius, quantum vero possim probe mihi et cum dolore
sum conscius.
Utilissimus mihi libellus iste erit, qui quodlibeto
pontificio et caream et
inter medios tamen papistas quotidie verser.    -
Quomodo autem Gantnerus
noster se gesserit, ex quo synodi sententiam subire
debuerit, nunc ordine
conscribo inque acta reffero; quae ubi absolvero, aut mecum
sumam aut per alios
ad te mittam. Nimirum ex illis cognosces, quantus hypocrita
sit ille, imo
manifestus calumniator, qui mendacia spargens consilium
Tiguri accersit, qui
prius satis vociferari non potuit: 'Num Tiguro fides nostra
accersenda?' Quid opus erat te obtundere? Cur homo insolens
ex decreto
synodi non subscribit? Cur moras nectit? Cur scandalo est
toti ecclesiae? Cur
toto anno conciones non frequentavit? Cur sacramenta nostra
refugit? Cur dominis
aures novis commentis et mendaciis subinde complet? Quid nos
tanto tamque immani
odio prosequitur, ut expuat etiam, quotiescunque obviam
nobis fit? Si recte et
pure nobiscum sentit, quid veretur synodi sententiae
subscribere? Cur suum animi
sensum non aperte nobis aut ore aut scripto declarat?
Mentitur, splendide
mentitur homo arrogantissimus, quod unquam suum animum nobis
ulla ratione
declaraverit; non dignatur nos sua facie nec alloquio. Rogat
equidem, ut tutus
manere in grugustio suo possit; sed cur id petat, experimur
quotidie: cupit
habere suae farinae sociorum receptaculum; studiose laborat,
ut oves ab
obedientia cultui dei debita nobis abstrahat. Nec coactus
nuper quodammodo
concionibus semel interfuit nisi in dominorum placitum, quod
sine fronte nuper
dicere non erubuit, et primo totis viribus multoties id
recusavit. Fautor est
haereticorum, aut si non est, cur non nobiscum colligit? Cur
non placitis synodi
sua manu intrepide et syncere subscribit? Synodali quidem
libro anno 1558 nomen
suum subnexit; sed hoc ipsum et alii fecere, qui non levibus
haeresibus se
deinceps contaminarunt. Si ex omni parte Helveticae
confessioni assentitur, cur
ergo haereticos ab officio magistratus eximit? Cur sexcentis
erroribus se
involvit? Non opus erat Tigurum proficisci, qui in propinquo
remedium invenire
vulneri furioso potuit, nisi odium novercale et arrogantia
exemplo carens
obstaculo essent. Gaudeo tamen et vehementer gaudeo, quod
Tigurinos non amplius
prae se contemnit, quos una cum Mario, individuo ipsius
comite, iam antea ne
flocci quidem faciebat. Hoc unice quaesivit Gantnerus apud
tuam amplitudinem, ut
suis blanditiis et fucatis flosculis tabellas aliquas
favoris abs te
extorqueret, quibus magistratui commendatus utcunque
classicum deinceps
cecinisset: 'Videte, eccete rigidissimos nostros censores.
Ferre me potest
d. Bullingerus, qui me amice accepit et dimisit et pro me
paterne apud nostros
intercessit. Isti ex affectibus omnia tractantes me occisum,
me extirpatum
volunt etc.  Sed ne sim longior, ex unguibus leonem seu
lupum potius nullo
negocio cognosces, si acta legeris, quae citra invidiam vere
et candide
conscripsi. Scripsi autem Germanice, ut et alii intelligere
possint, qui ex
simplicioribus mirificis mendaciis quotidie a nobis
abalienantur. Quin et nunc
misissem; sed desunt quaedam, quae adiicere non potui, cum
media nox somnum
suadeat et aliud ex alio indesinenter me impediat. Res
Venetae pertinaciter
silent; ita interclusa sunt omnia. Paulus Gadius scribit se
nihil habere; Limaces veniunt, quos tamen ego non vidi.
Haec ocyssime ex musaeo nostro 1572.  25. augusti.
Salutant vos d. d. consules, d. Pontisella, d. Campellus, d.
Gregorius, d.
Bonetus, d. Victor et nemo non bonus. Salvus sit totus
chorus vester et d.
W[olfgangus] Hallerus mihi observandissimus, salvi sitis
omnes et d.
Ernius<f1>Leonhard Erni.<fe>. Valete colendi[ssimi] p[atres].
Tuae reverentię observantissimus Thobias Iconius.
Amplissimo viro d.d. Heinrycho Bullingero, Tigurinae
ecclesiae ministro
vigilantissimo, domino suo singulari observantia
colendissimo.               Zürich.
