<nr>[26098]</nr>
<ae>Petrus Parisotus an Bullinger</ae>
<od>Samaden, 8. Mai 1556</od>
<vo>Autograph: Zürich StA, E II 365, 626.
(Siegel...)</vo>
<dr>Gr. I, S. 443f.<dr>
<re> </re>
<tx>Doctissimo viro D. Heinrycho Bullingero, ecclesiae Tigurinae
pastori fidelissimo, fratri in Christo charissimo ac maiori suo
semper colendissimo, Petrus Bergomensis gratiam et pacem per
Iesum Christum optat salutemque plurimam dicit.
^$Licet nunquam/unquam te visu, spiritu tamen, fama undique lata,
denique et lectione tuarum doctissimarum lucubrationum in sacris
literis aeditarum optime novi, attamen haudquaquam veritus sum
has meas ad te dare - confisus eas tibi viro summo humanitate
praedito non expernendas fore, partim cum ab eo scriptae sint,
qui ob tuarum multarum virtutum multitudinem tui est
amantissimus, partim etiam cum a tam prudenti ac virtutum
morumque honestate ornatissimo iuvene deferantur, dilecto filio
videlicet magnifici D. Iacobi Bifrontis -, primum ut te his meis
literis viserem, salutarem interim quoque laeto animo
amplectendo osculoque sancto exosculando, deinde etiam ut tibi
significaem me nuper legisse egregium illud tuum opusculum cuius
titulus est "De sola gratia Dei iustificante" cum maxima cordis
mei iucunditate, quem mihi fidelis quidam legendum mutuo dedit.
Cum ipsum vero habendi magno tenear desiderio, proinde rogatum
te velim, ut illud ad me mittere digneris una cum illo vere tuo
aureo opere thesauroque maximo, cuius titulus est "Sermonum
decades quinque", et quod praecium ex eis a me petieris, tibi
fidelissime persolvam. Postremo cum sciam te non minus charitate
maxima quam eruditione multa pietateque praeditum, ut in dies
erga Locarnenses Christicolas perspicue conspicitur, pro
sublevanda quorum cruce tantopere defatigatus es ac defatigaris
etiam a quo opere ne desistas, te multum obsecro, ideo illud
simul subticere nolui, quin te de paupertate mea commonefacerem
meque tibi plurimum non commendarem, certo sciens, quod si
Dominus cuius non est abbreviata manus occasionem aliquam
nancisci fecerit, mei memoriam retinebis, praesertim ubi
accesserit clarissimi D. Petri Pauli Vergerii, domini mei,
com[m]endatio, quem scio te unice colere. Nam exter sum in terra
aliena cum uxore ac filiis iam annos sex. Stipendium, quod ex
meo ministerio annuatim percipio, tenue, paenuria in his
regionibus victus ac pęne omnium rerum maxima; adde etiam, quod
ob Antichristi tyrannidem nostrorumque cognatorum crudelitatem,
odium avaritiamque ne denariolum quidem ex nostra annona habere
possumus. Sed sic est Christianorum sors religionem Christianam
profiteri volentium, de qua probe dominus noster Iesus Christus
fideles omnes admonitos esse voluit dicens: "Inimici hominis
domestici eius".
^$Vale, frater colendissime, quem caelestem patrem rogo per
dilectum filium suum, dominum nostrum Iesum Christum, pro regno
Christi ampliando regnoque Antichristi oppugnando ac ad terram
penitus prosternendo diu superstitem servare.
^$Samedeni, die octavo Maii 1556.
^$Samadensis ecclesiae minister ac tuus Petrus Bergomensis.
<lz>[Adresse ...]: Doctissimo viro D. Heinrycho Bullingero,
ecclesiae Tigurinae ministro fidelissimo, dominio meo
colendissimo. Tiguri.
