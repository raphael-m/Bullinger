<nr>[23077]</nr>
<ae>Ambrosius Blarer an Bullinger</ae>
Biel, 28. (Mai) 1553.
Zürich StA, E II 357, 399. / Orig.(Aut.)
S.  Quandoquidem fore spero idque brevi, ut istic tecum sim,
mi venerande charissimeque Bullingere, non est, ut prolixis
literis te fatigem, quum pręsertim de novis rebus nihil
prorsus noverim, quod hic Samuel Wittenbachus, charissimus
compater meus ignoret, qui tibi Galli conatus, quos ex
sororio suo, d. Mirabili, resciscit, non illubenter
exposuerit. Commendarem tibi virum multis, nisi vel hinc,
quam sit tibi commendatissimus, nemini esset obscurum, quod
tuo beneficio tam egregie dotata sibi contigit uxor id, quod
de corporis atque etiam animi dotibus intelligas velim; quod
enim fortunę dotes attinet, habet forte, quod non
immerito
queratur. Sed poterit tamen hac etiam parte tua opera tuaque
authoritate, quod damni hactenus facit, facile sarciri. Quod
ut fiat, ipse quoque te, quam possum amanter et obnixe rogo.
Sunt enim, qui putent hinc illum frigidius amare uxorem,
quod, quę dotis nomine a socru et affinibus promissa sunt,
non receperit. Qui si fidem hic suam liberarent, melius
quoque ac omnino commodius haberet castissima matrona.
<i>Er wil nit vil uf ir haben. Ist gar ungern daheim und unfruntlichs dings im hus. Si hat mir in vertruwen alerlei klagt de avibus coram.</i><fx>In kursiver Schrift die in Geheimschrift verfassten Worte.<fe>
Salveat tua domus. Salutabis mea vice, quam potes
reverenter, optimos viros symmystas tuos cum cęteris
amicis et fratribus. Salvere te iubent seque christianis
votis tuis commendant d. quęstor Fuchsius<f1>Peter Fuchs.<fe>, d. Iacobus
senior, deinde etiam iunior, Funclius meus, cum reliquis.
Iuva nos sacris precationibus tuis diligenter.
Vale.  Bielis  28. anno 1553.
T[uus] Ambr[osius] Bl[aurerus].
Praeclarissimo doctrina pietateque viro d. Heinricho
Bullingero, amico incomparabili fratrique in Christo longe
charissimo.                  Tigu[ri].
