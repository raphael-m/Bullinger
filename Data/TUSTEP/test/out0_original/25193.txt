<nr>[25193]</nr>
<ae>Simon Sulzer an Bullinger</ae>
<od>Basel, 21. November 1555</od>
<vo>Autograph: Zürich StA, E II 336, 403.
(Siegel...)</vo>
<dr> <dr>
<re> </re>
<tx>S. De reliquis nuper scripseram; nunc id unum habeo, quod non Ferdinandus
modo, sed etiam Caesar ipse de evangelio Christi profligando desperasse videtur,
de quo accipimus pro certo, quod sceptra et coronam imperii omnimode Ferdinando
resignare decreverit, modo annuant principes ratumque velint propositum, cuius
gratia iam conventuri dicuntur. Testificatum esse aiunt se pro virili ad
componendas circa religionis controversiam advigilasse, verum cum voluntatem
studiaque eventus destituat, se et annis et aegritudinibus fessum domino deo et
moderatori Germaniae omnia deinceps permissurum quietique suae consulturum.
Ferunt autem Hispaniam eius adventum magnopere requirere ob defunctam matrem,
cum qua hactenus habuit communem administrationem regni, ut sceptra capessat in
solidum vel propter filium; nam ipsum quidem aiunt meditari vitam monasticam in
coenobio quodam Castiliae ordinis S. Hieronymi. Interea tamen maxima spe
Ferdinandus excidit, qui infans Hispaniae in regno successurus erat, si mors
Caroli praevenisset mortem matris. Sabaudiae dux vicarium aget in Germania
hereditaria Mariae sororis Caesaris, quae et ipsa fratrem comitabitur in
Hispaniam. Philippus item non in Anglia, sed Brabantia alicubi dicitur
habitaturus. Faciet, spero, Caesaris abitio ad pacem Germaniae et evangelii
incrementum; quo utinam bono utamur non ad securitatem carnis fovendaque
contentionum studia, sed ad vere pietatis charitatisque mutuae aedificationem. Vale in Christo Iesu cum tuis omnibus.
^$Basileae 21. novembris anno 1555.
^$Tuus Sulcerus.
<lz>[Adresse ...]: D. Heinricho Bullingero, ecclesiae Tigurinae antistiti, viro
clarissimo, domino et symmistae colendissimo suo.
