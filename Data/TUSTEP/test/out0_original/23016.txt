<nr>[23016]</nr>
<ae>Johannes Haller an Bullinger</ae>
Bern, 7. Februar 1553.
Zürich StA, E II 370, 188. / Orig.(Aut.)
S.  Scripsi heri de rebus aliis. Nunc nihil habeo, nisi quod
has a d. Carolo Molinaeo (de quo in tuis, quid agat, literis
quaeris) interea accepi, in quibus, quid agat et ubi, ex
ipsomet cognosces, ut mihi non sit opus ea de re scribere.
Scripsi proxime quaedam de illo, quę an acceperis, ignoro.
Historiam pastoris Transsylvani ex parte nosti; expectamus
illum hodie; ubi venerit, quę amplius cognovero, ad te
scribam. Theobaldi, Achatis sui, causam habebo mihi
commendatam. De ministro comiti Georgio a Wirtenberg dando
cogitabo; certe rari sunt tales Galli, qualem ipse expetere
videtur. Cogitabo tamen de homine pio, docto, modesto,
pacifico. Interea tu cum tuis omnibus bene vale. Gvaltherum
nostrum expect[o]; expectat eundem Trempius, qui te una cum
illo plurim[um sal]vere iubet. Bernę  7. februarii 1553.
Ioannes Hallerus, totus tuus.
Viretus scribit se mox ad te scripturum; nepotem suum se non
habere domi necdum illum quicquam certi cum d. Beza
constituisse; quamprimum autem hoc fuerit factum, eum ad te
scripturum, meque ut huius te admoneam, rogat.
Clarissimo viro d. Heinrycho Bullingero, Tigurinę
ecclesiae fidelissimo antistiti, domino et compatri suo
longe charissimo.
Zürich.   M: Heinrych Bullingeren.
