<nr>[24028]</nr>
<ae>Simon Sulzer an Bullinger</ae>
Basel, 7. Januar 1554.
Zürich StA, E II 336a, 360. / Orig.(Aut.)
S.   Gratissima mihi occasio fuit, qua respondere tuis
possem, et primum, quod pecuniam attinet Lutetiam
transmittendam, scias nihildum esse effectum, quia hactenus
Iacobus ille de Puteo non venit; sed ita disposui omnia, ut,
si veniat, mox indicetur. Comitem se illi adiunget Kelleri
frater, aurifaber, qui uxoris meae fratri servit, iuvenis
satis egregius.      De bello inter Ianuenses et Gallos
longe secus nos accipimus, hoc est Galli classem 20 navibus
constantem tempestatis vi esse demersam duabus tantum
exceptis galeis, tum Corsicam a Ianuensibus recuperatam
praeter arcem S.Dionysii, quam inexpugnabilem aiunt, eoque
successu adeo crevisse animos Caesari, ut legatum
pontificium pacis nescio quas conditiones adferentem penitus
sit aversatus. Sed et novam quandam insulam ab Hispanis
repertam eamque mineris auri argentique divitem. De connubio
inter Hispanum et Anglam pacta et conclusa omnia nunciantur
iisque conditionibus hoc ipsum coiisse, ut Angliae maneat
salva gubernationis antiquae forma autoritasque senatus
parlamentarii, cui tamen interesse et ipse princeps, si
velit, queat; Hispanos non plures quinquaginta in insula
foveat et Germaniam Inferiorem sive liberis ex regina
relinquat, sive sine herede decedat, regno Anglico subdat.
Artes hae sunt Hispanicę vulpibus capiendis destinatae.
Verum eas aerumnas meretur prodigiosa populi ingratitudo et
inconstantia. Albertus aliquot adhuc vexilla habet reliqua
militum in oppido Swinfurt et Blassemburg incolume et
utrobique nervum belli<f1>Vgl. ^#/+Cicero,^#/- Orationes Philippicae, 5, 5 und s. HBBW XIV *** .<fe> tantum cum aliis necessariis, quae
pro ducendo in longum bello sufficiant. De pace acturi
dicuntur confoederati (quos vocant) Heidelbergenses, sed
citra magnam spem successus. De comitiis nihil sicut nec de
concilio. Lycosthenes noster ecclesiarum adiutus precibus
nonnihil respirare cępit et iam lingua balbutit, qui et
literas tuas, quas ipse exhibui, magna animi refectione
perlegit et per me tibi gratias agi cupivit. Vale in domino,
vir ornatissime, cum tuis omnibus. Basileae  7. ianuarii
anno 1554.
T[uus] Sulcerus.
Viro praestantissimo d. Heinricho Bullingero, domino et
symmistae suo colendissimo.
                             Tiguri.
Notiz von Bull.s Hd.: "Misit regina Angliae 9 naves
onerarias in Hispaniam una cum suo legato evocatum sponsum,
qui ad futurum ver forte in martio venturus putatur. Interim
20. decembris proclamavit sub poena capitis, ne quisquam
loquatur palam de nuptiis Caesareanis aut Hispanicis."
