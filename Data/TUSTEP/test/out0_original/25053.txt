<nr>[25053]</nr>
<ae>Pier Paolo Vergerio an Bullinger</ae>
Stuttgart, 7. April 1555.
ZÃ¼rich StA, E II 356,  653-56. P.S.730.
Orig. (Aut.)
Ep.Calv. 2179 (XV, 554ff.) Exc.
Literae tuae kalendas martii datae heri primum mihi sunt
redditae una cum duobus libellis. Respondeo ad ea, quae
exigere responsum mihi videntur. Anglis non deero; amo eorum
constantiam et summe aegre tuli istos fuisse in proxima
distributione praetermmissos. Nec tamen ducis fuit voluntas,
quod sancte affirmo; si non excessissem tunc ego a ducatu,
sicuti discessi ob certas causas, non fuissent neglecti.
Saluta eos mihi diligenter et mone, oro, ut pro me rogent,
praesertim egrotante. Pontificale brevi habebis, ne dubita;
neque enim sum is, qui sponte donatum velim tibi aufferre.
Nunc eo utor in hac occasione, qua nobis Satan mutat
personam sui antichristi. Constantiam meorum Locarnensium
exosculor; deus illos spiritu suo corroboret, ut possint
ferre incommoda exilii. Si qui sunt apud vos, velim dicas me
constituisse illos invisere, ubi primum per valetudinem
licuerit, interea orare, ut pro me orent.
Sed quid ais, Henrice Bullingere, te per me excitatum
diligentius coepisse expendere, num ex nobis prodierint illi
libelli Martini Bellii, Monfortii etc. Proh quid audio! Ego
quidem aquam semper camino huic attuli: sed si nostri hic
scirent a me te id suspicari, omnino oleum afferrem. At
cave, te obsecro, ne aliunde resciscant. Confirmo ego tibi
libellos istos odio haberi ab omnibus nostris, inprimis vero
ab ipso principe, qui nec duos versus potuit legere in eo
qui ipsi erat inscriptus. Agnovit enim quo spiritu esset
concinnatus et reiecit illico. Sed quid nos purgo, quasi tu
nescias unde prodierint? Bone deus, quid inquam audio?
Mal[l]em papista esse, speraremque illic aliquam
misericordiam ignorationis meae, quam autor illorum
librorum, quem scio invidia, odio, mala conscientia impulsum
scripsisse, atque omnino ut diffamaret bonas ecclesias. Nos
enim, tametsi ignes istos pati non possimus, tamen non
laceramus, non invisos conamur reddere eos qui illis
utuntur. Quantum vero intersit inter nos et illos qui
sparsis libris vos traducunt, quis non videt? Sed deus male
faciat Servetis et monstris talibus quae diabolus arripuit
pro occasione, qua multorum animi dividerentur, quum essent
alioquin conglutinati. An nescis Gratarolum mihi libellum
repudii misisse, non quod me Servetanum putaret, nondum enim
tam male de me, sed quod dixerim et dico, si essem iudex
talium parcerem vitae.
Quin audi amplius: Lactantius, Martinengus et reliqui Itali
qui Genevae degunt sunt etiam a me abalienati. Certe
refriguit prorsus caritas qua nos patria et similitudo
studiorum et conditionis coniunxerat. De animo Calvini erga
me nihil possum affirmare, sed vix perseverabit in vetere
benevolentia illis accusantibus. Sed quid agam? Deserat me
mundus quantus quantus est, ego nescio adulari, nolo contra
conscientiam loqui. Sat illis si non exclamo, si neminem
concito, si non desino illos amare: tantum si rogo, quod et
rare fit, dico modeste meam sententiam. An propterea debent
abalienare animos? Res sic est, me neminem nosse in hic
nostris ecclesiis quid is non sentiat quod ego sentio, non
quidem in gratiam ducis. Non enim sumus tales, sed quia
habemus et nos nostras causas. Ac de hoc satis. Tantum te
rogatum velim, Henrice Bullingere, ut omnem suspicionem
ammoveas, esse inter nos talia ingenia quae tales libros
ferant. Quaere propius Tiguro et invenies. Deinde ne putes
infrigendam caritatem si in eo articulo a vobis dissidemus.
Superest ut pauca dicam de silentio quod scripseram me
probare in altero articulo. Mihi libellus Wes[t]phali, mihi
literae nonnullorum non sunt visae tanti ut propter eas novi
a vobis libelli ederentur, hac praesertim tempestate. Hoc
sensi et sentio adhuc. At vos aliud, libellumque edidistis:
at videbitis quid consequetur, me quidem flente. Suspicor
enim primum emersuros qui acerrime respondeant omnemque
litem renovent. Deinde et aliud timeo. At poterat redimi
tale incommodum (meo quidem iuditio). Vobis vero non est ita
visum. Quare superest ut deum rogem ut omnia in bonum.
Interim non desino vos amare et magni facere. Licuerit quod
sentio dicere.
In comitio spero recte successura nostra negotia. Deus
corroboravit animos multorum, qui perterruerunt adversarios
sua constantia. In tempore etiam legatus antichristi coactus
fuit redire in suam Babyloniam.
Egroto (ut scripsi) ac vix potui haec. Spero me brevi ad
vos, ac nisi adversa valetudo impediret, celebrassem pascha
istic. Salvere iubeo Zvinglium, Lavaterum, Iosiam, reliquos
etiam fratres. Iuvate me vestis precibus. Stutgardiae   7.
aprilis 1555.
Vergerius.
Detinui literas usque ad hunc diem 9. aprilis. Legi interea
libellum. Doctrina nunquam displicuit. Tua mihi multo magis
probatur epistola, utpote modestior quam Calviniana. Is
certe hac in causa nimium videtur virulenter loqui. Deus
dirigat in bonum.
Ex comitio (non sine causa iterum addo) multa meliora, quam
sperabamus. Die 27. martii data est significatio aperta deum
velle vincere mirabili quadam occasione. Iterum vale.
Stutgardiae  9.aprilis.
Postscriptum.   Diu fui cum d. Brentio, qui ex animo ingemit
reprehendens Westphalum illum qui libellum edidit, et omnes
qui litem renovant, addiditque deum tempore ipso inventurum
remedium huic malo: quare minime debuisse exagitari. Tum
ego: Atqui iam Calvinus respondit. Hoc vero Brentium magis
torsit, et certe pene flevit dolore, quod sancte affirmo.
Quum enim magnopere optet concordiam, videbatur illi eam
silentio non contentionibus sarciri posse.
De praeteritis non est consilium, sed magno redimerem ne
istic editus esset libellus. Ex hoc ducatu nemo vobis
respondebit, quod certo scias: at clamant Saxones et nova
bella movebunt. Volui scires etiam haec.
[Cl]arssimo viro domino [H]enrico Bullingero, Tigurinae
ecclesiae pastori, fratri honorando.
