<nr>[27171]</nr>
<ae>Bullinger an Johannes Calvin</ae>
Zürich, 20. August 1557.
<vo>Zürich StA, E II 346, 374. Orig.
(Aut.)
Ep.Calv.2686(XVI,571ff.)
S. D. Exposuit mihi iam nunc d.
Rosetus iniurias urbi vestrae illatas et pericula impendentia.
Vix autem dixero quam excrucient illa animum meum.
Confugiendum erit ad coeleste auxilium et sedulo ille implorandus qui non deserit invocantes nomen ipsius.
De nostris plane nihil dubito.
Nam nunc colloqu(u)tus sum cum consule, ex quo intellexi cras in senatu audiendos vestros legatos: intellexi promptam eius in vos vestramque causam voluntatem.
Non possum ego mirari satis vicinorum vestrorum duritiem.
Dominus leniat corda ipsorum.
Non potuisses alium librum hoc tempore gratiorem mittere quam eum quem misisti.
Ago tibi gratias, domine et frater, pro laboribus in communi omnium nostrum caussa susceptis.
Non omnes ingrati erunt tibi, utcunque nonnulli videantur non satis expendere beneficia ipsis quoque collata.
Magno desiderio librum illum legere cupio.
Nam cum hodie negotia mihi essent quae differre in aliud tempus non potui, et literas tuas et librum misi ad d.
Martyrem, obsecrans ut illum vel cras vel postridie reddat
legendum, ipse interea eo fruatur.
Ex primis aliquot foliis leviter inspectis facile colligo optima fide egisse te et Christi et nostrum in causa coenae dominicae negotium.
Sed ubi legero librum scribam ad te.
Tu submitte, obsecro, et folia residua.
Utcunque saeviant adversarii stabit tamen invicta veritas, pro qua ipse omnino existimo extrema quaeque subeunda.
Superioribus diebus quaedam ad te scripsi de confessione Bezae, quae obsecro, ne ita accipias ut dolori dolorem adiicias.
Ego quidem aliter loqui non possum, ac
quo magis diligo Bezam, eo impensius vellem nihil tale ab ipso aeditum.
Si nihil esset periculi ego quidem dissimularem.
Sed metuo a dversarios ex hac triumphaturos: metuo infirmiores vehementer offendendos et hostes contra nos et causam bonam illa confessione abusuros.
Sed hoc in praesenti commendabimus tempori.
Interea quid sperem ab illis hominibus, etiamsi in colloquium perveniatur, nescio, imo in diem magis magisque dubito.
Nam eiusmodi scribunt ac dicunt, ut ex his nihil boni speres.
Nunc
dicuntur colloqui cum papistis Wormatiae, ac periculum facere num cum his possint inire concordiam.
Quod tam mihi possibile videtur quam connectere lucem et tenebras et legem miscere cum evangelio.
Ac audio non paucos esse qui sperent nescio quam concordiam.
Ego malo cum Christo et veritate syncera concors esse et discors cum istis omnibus, quam cum his congruere et de rebus Christi vel latum pilum cedere.
Metuo praepotentes aliquot crasim appetere non ineundam spiritui sed carni. Ego dominum
oro ut dissipet consilia Achitophelis.
Sunt qui existiment regem Sedechiam, Ferdinandum dicere volebam, non serio permisisse colloquium, sed ut vectigal hoc praetextu ex Germania maximum colligeret.
Hunc ergo arbitrantur brevi turbaturum colloquium, vel si non turbet curaturum tamen ne eventum sorciatur felicem.
Hoc certum est, optime Calvine, et regem et Augustum in omnibus comitiis imperialibus diligentissime cavisse et requisivisse ab ordinibus imperii ne vel congruerent nobiscum vel ferrent
sacramentarios.
Ideo vero reges dissimularunt ad Lutheranismum, qui ipsis nostra doctrina videbatur tollerabilior.
Et principes plerique evangelici a nobis et nostra doctrina abhorruerunt ut in qualicunque regum gratia manerent.
Adhuc illi ipsi metuunt sibi: neque nos ferent ulla ratione, etiamsi colloquamur centies, nisi simpliciter recipiamus Augustanam confessionem eique subscribamus, et iuxta eandem nos docturos polliceamur.
Id quod ego multas graves ob causas nunquam polliceri potero, qui certissime, vel ex recessibus et aliis argumentis, didici olim quomodo conscripta, imperatori oblata receptaque sit.
Nuper, dum clarissimus vir Ioannes a Lasco diu et multum cum Brentio colloq(u)utus esset, princeps tandem mysterium detexit et diserte dixit, se non videre ullum huic malo dissidioque remedium quam si ipse confessionem Augustanam recipiat, et ut peregrinorum ecclesia eandem approbet et omnia sua ad eam componat.
En palam hic loq(u)utus est princeps et proverbium nullum dixit.
Eiusdem cum hoc et reliqui sententiae sunt.
De quo iam plura non dicam.
Utinam nos hoc ipsum post laboriosa sumptuosa et
periculosa colloquia non experiamur aliquando.
Nam isti homines ita sunt instituti ut nisi ipsis subscribas per omnia suspectus habeare.
Ex Italia audimus signa Helvetiorum 10, quae authore sceleratissimo Tarracina episcopo manciparunt se pontificis militiae 23. iulii ab m.
Antonio de Columna conscissa et prope deleta esse non procul a Paleano.
Dicitur et lues in exercitu Guysiano plurimos corrumpere eumque exercitum magno versari in periculo.
Nunc egrediuntur rursus signa aliquot Helvetica in subsidium Guysiani exercitus.
Caeterum graviter inter se dissident civitates et pagi.
Svicii non modo nullum nunc militem regi dare
volunt, sed insuper renunciant foederi et militem ex castris Gallicis revocant.
Claronenses, Basilienses, Schaffhusiani etc.
negant et ipsi militem.
Graves sunt apud multos altercationes.
Hoc certum est, nos Tiguri tumultum nunc gravissimum habituros, si unquam foedere Gallo connexi fuissemus.
Nunc gratias agunt domino etiam vulgares quique.
Nam graviora timemus omnes.
Dominus concedat pacem et tranquillitatem.
Consultius fecissent Svicii si extra regis periculum, dum omnia adhuc erant integra
et tuta, foedus regi renunciassent.
Nunc cum gravi versatur in periculo rex, nescio quam prudenter agant quod agunt.
(Dicitur item classis Turcica appropinquare Apuliae in auxilium Galli contra Philippum).
D. Martyr, d.
Gvaltherus, omnes symmystae, generi denique mei te imprimis et tuos symmystas, fratres nostros charissimos, salvere iubent, et benedictionem domini imprecantur.
Ama nos, chare frater, et oremus sedulo dominum ut nos in gravibus periculis servet.
Qui hasce tibi offert literas d.
Antonius Schnebergerus, doctus et pius valde vir Tigurinus et medicinae studiosus, bonis natus parentibus, oravit ut ipsum tibi commendarem, ut te videre et tecum colloqui posset.
Proficiscitur in Galliam studiorum causa.
Proinde si tu illum alicubi iuvare potes et commendare viris doctis et piis, quaeso ita te erga ipsum geras ut sentiat meam commendationem tibi cordi ipsique utilem fuisse.
Iterum iterumque vale.
Tiguri 20. augusti anno 1557.
Bullingerus tuus.
Clarissimo viro d.
Ioanni Calvino Genevensis ecclesiae pastori fideli et vigilanti domino meo colendissimo et fratri longe charissimo.
^$Genff.
