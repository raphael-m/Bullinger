<nr>[35011]</nr>
<ae>Johannes Fabricius an Bullinger</ae>
Chur, 10. Februar 1565.
Zürich StA,  A 248. 2.
Gr.
II, S. 567ff.
S. Eerender herr und vatter, was für ein form und gestalt der regimenten diser landen, hand ir vorlangest gnuͦgsam verstanden, derhalben ir üch so vyl minder
verwunderen wärdend deren dingen, so ich üch yetz zuͦschryben.
Wüßend also, das in unseren landen große unruͦw, zuͦ deren die Pergäller urhebliche ursach
gäben,
zuͦ denen sich die Oberen und zuͦm theil die Underen Engadiner geschlagen.
Sterckend sich täglich, rytend von gemeinden zuͦ gemeinden, hand ouch ein
großen
theil der Oberhalbsteiner (die ein groß volck vermügend) uff ir syten gebraacht; wil sich fast der matzen verglychen.
Dan als der vorigen tagen unsere herren
von den 3 Pündten ein stattliche bottschafft zuͦ den Oberhalbsteinern geschickt, under denen ouch der landtrichter Floryn uß dem Oberen Pundt gesyn, hand sy
dieselben so schmächlich gehalten, das sy kumerlich mit dem läben darvon kommen sind durch hilff ettlicher redlicher lüten derselben orten, die mit allem ernst
die iren abtryben.
Und hatt's gott gefügt, das by den botten nieman von Cur gesyn; sonst hätte khein scheyden geholffen.
Dan sy wider die Curer so gar
verbittert, uß kheiner sonderen ursach, dan das sy ein maal gern huffen mee machtind; dan Cur ist träffenlich rych.
Hand derhalben ein gewüße anzal volcks uff
und wider die statt Cur ußzogen oder ußgenommen, deren in die ettlich tusend söllend syn; muͦß man also warten, wen das unglückhafft volck by tag oder nacht
dahar loufft und ein versuͦch thuͦtt; dan die rächten rädlifürer alle stäg und wäg wüßind, ouch die krieg gebrucht hand.
Hye zuͦ Cur rüstet man sich ouch,
so
vyl mügglich, mit geschütz und aller munition.
So ir die ursach, so die lütt ires fürnemmens halb fürwendend, wüßen wöllend, ist diese: sy tringend daruff, man
sölle aller herren müßig gaan.
So ich aber nit alle ding sälbs mit mynen ougen geschächen und mit den händen griffen und mit den füßen darüber gefallen, so
möchte ich meinen, es wäre denen lüten ernst.
Aber ir söllend mir glouben und wärdend's inskünfftig als mit waarheit im grund erfaren: Härtli von Saliß und
syn anhang, die zuͦ söllicher unruͦw hälffend, hand den Spanier mit großen verheißungen kumm ins land gebraacht und gezögt, hand ouch des Spaniers handel
getriben bis uff letst, syne praticken gefürt, gält ußgäben, umhargeritten, by und mitt im gesyn, so vyl und lang, bis sy gesächen, das sy uff dißmal nit vyl
ußrichten möchtend.
Sind sy dahin gefallen, aller herren müßig ze gaan; dan sy vermeint, daß wäre by dem gemeinen man, der sich uff ire pratick nit verstündi,
wol erheblich.
Hyenebend ligend sy mit dem Spanier under der tecke, und das so offentlich, das by allen rächt verständigen nit verborgen khan syn; dan des
Härtliß sun in die tusend kronen järliche pension von Meyland nacher verheißen sind.
Und ob glych vyl einfalte landlütt sich also laßind by der nasen umhar
füren, so mügend doch die Pergäller khein endtschuldigung han, als die fürgend, sy wöllind aller herren müßig gaan, und habend aber in irem gericht meer, dan
sonst an kheinen orten in Pündten sind, deren, die sich an all herren henckend und ye an den nächsten, die sy ongestrafft laßend hingaan.
Darumb menger biderman
den falsch und betrug wol sächen und jaa gryffen mag, und faacht sich an das philippisch gält regen und erzeigen, und fürcht waarlich, das sye erst ein anfang
des jaamers.
Myne herren schrybend an einen eersamen raadt der statt Zürich und begärend, das man ein eignosisch trüw uffsächen uff uns habe und hälffe vor
fräffnem gewalt schirmen, so es die nott erhöuschen wurdi.
Ist inen ettwas angelägen, so bruchind sy das rächt; so wirt man alsden die schuldigen wol finden.
Die rädlifürer wüßind, das Cur die spanysch pündtnuß fürnemlich erwert hatt; darumb laßend sy den grösten zorn über die statt Cur ußgaan, wiewol ouch über
ander; dan die Gerichte sind einhällig mit Cur und sonst ein großer theyl in Pündten, und das der best.
Die nächsten dörffer erzeigend sich fründtlich und
erbütend sich vyl guͦtts, und muͦß man ein maal also warten.
  -     Diser dingen han ich üch in großer yl unbericht nit wöllen laßen.
So ir oder d.
Collinus,
myn h[err] schwächer, ettwas wöllend schryben, mögend ir's by disem botten thuͦn.
Ich han dem h[erren] landamman Bäldi nit können schryben; dan mir nit wyl
worden.
So ir im disen brieff zuͦschicktind, wäre mir mit gedienet.
Ir mügend ouch andere herren by üch berichten; dan ir es im ußtrag also syn, wie ich
schryb,
ongezwyflet erfinden wärdind.
Gäben zuͦ Cur, den  10. februarii in großer yl, anno 1565.
T[uus]  Fab[ricius].
Amplissimo viro d.
Heinrycho Bullingero, domino suo et in Christo patri reverendo.
Ti[gu]ri.
