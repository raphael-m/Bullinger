<nr>[18274]</nr>
<ae>Oswald Myconius an Bullinger</ae>
<od>Basel, [bald nach 27. Oktober 1548]</od>
<vo>Autograph: Zürich StA, E II 336, 222</vo>
<dr> </dr>
<re> </re>
<tx>S. Septemp[agici] nostris sic proposuerunt: primo de pecunia Cęsaris,
quam consul Lucernas et Constantia tulerit in Helvetios; hoc excusarunt se
fortiter ius intendentes cuivis contradicenti. Placuit excusatio, quod multorum
mentes a timore et malis cogitationibus sunt liberatę. Secundo, an etiam hoc
animo sunt retinendi veterum patrum nostrorum morem, quo cuivis ius petenti ab
Helvetiis ius reddant; sic enim dicuntur loquuti. Varie hunc articulum
interpretantur; ego expecto resolutionem. Tertio, an libeat consentire concilio
etc. Ad primum est responsum: si ostendant iniurię authorem, se iure cum illo
acturos; neminem indicarunt preter incognitum quendam, qui ad signum Corvi sic
effutierit. Reliquos articulos reservarunt communi consultationi. Orandum est,
ut dominus adesse spiritu suo consultationibus dignetur in posterum.
^$Pręter hęc multo crudelissima sunt, quę sequuntur: Constat mihi
Cęsarem rogatum in Germania inferiore sive in Belgico, ubiubi fuerit, curnam
discesserit ex Svevia non satis firmo relicto presidio, ac respondisse levia
esse, quę in Belgis sit peracturus; eis expeditis mox se rediturum, unde
exierit, atque Germaniam superiorem eo redacturum, ut caput erigere deinceps non
possit; civitates etenim demoliturum se, ut nullę sint muratę, colonias
item ducturum, habiturum quoque praesidia ubique ad quemvis motum parata
perpetuaque, quibus resisti nequeat, atque hoc modo ferociam domiturum
Germanicam, ut in posterum quietae sint nationes, quas hactenus per totum ferme
orbem perturbaverint Germani. His confectis eodem se modo facturum cum
Helvetiis; tandem et Galliam se adgressurum et redacturum in provinciam et hoc
ostensurum pacto, quid sit agere bonum imperatorem. De hoc consilio equidem
dubitare non valeo; deus novit eventum. Caveamus nos, id quod tum fiet, cum
domino recte nos devoverimus. Dicitur adhuc esse Bruxellę et colligere
pecuniam, quamobrem populum aiunt esse valde inquietum et nescio quid meditari
seditionis; verum interim cogitur numerare.
^$Subsidium Gallicum e Scotia rediit in Galliam. Angli pergunt in reformatione.
Nuptię factę Torgę transactę sunt, insumpta ab Augusto et fratre
Mauritio circiter centena millia talerorum. Egerunt fortiter principes de
recipiendo Interim, verum adhuc nihil actum. Equites ibi fuerunt 4500. Danus
promisit magna. Mauritius et Brandenburgensis feruntur obsessuros Magdenburgum;
utinam his adsit dominus ut hactenus. Saxonicę civitates languescunt.
Hamburgum et Suitium stant fortiter, Brema tuetur suam libertatem, retinet adhuc
comites Albertum Mansfeldensem et Oldenburgensem. Episcopus Argentinensis
subinde petit exequi mandatum Cęsaris ad ipsum delatum, sed Argentinenses
contantur expectantes <gr>apo mhxaris</gr> aliquid. Dominus et illis adsit.
Miserrimus Cattus imperavit quidem suis, ut secundum Interim omnia instituant;
at nemo paret praeter Ioannem Leningum, Mulsingensem pastorem, qui et aliis idem
persuadere conatur, perfidissimus apostata, qui prę aliis etiam adiutor et
fautor fuit pseudogamię. Dyonisius clam aufugit. Plerique comites et nobiles
apud reginam Danię hospitia petierunt exilii, si quid Mauritius novet. Ecce
iterum proditorem. Illud miserum: habet rex Danię fratrem ducem
Holsteinensem, qui in aula Cęsaris meret idque parvo. Si moreretur rex, quid
putas futurum Sic sunt res nostrę, ut si dominus deus noster moreretur,
periissemus nos omnes.
^$Vale in Christo cum tuis et fratribus Theodoro, Pellicano, Gvalthero, Otone
etc.
^$Am Rand: "Scribit bonus quidam ac pius in hęc verba: Omnium ora clamant
Helvetiis immine[re] exitium, maxime quod illis inter sese non conveniat. Ex
Wormatia, ubi hucusque prędicatorem agit."
<un>T[uus] Os[valdus] Myc[onius]
<lz>[Adresse:] D. Heinricho Bullingero, viro doctissimo, antistiti Tigurino,
fratri in domino perquam venerando suo.
