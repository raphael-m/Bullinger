<nr>[19097]</nr>
<ae>Joachim Vadian an Bullinger</ae>
<od>St. Gallen, 2. Mai 1549</od>
<vo>Autograph: Zürich ZB, Ms F 62, 524</vo>
<dr>St. G. Mitt. 30, S. 794f, Ep. Calv. 1182 (XXIII, 259f)</dr>
<re> </re>
<tx>
S. Legi, qua potui diligentia, prope omnia, quae ad me ministi. Peracuta sunt
Calvini et ministrorum Gebennensium, quae de vi et ratione sacramentorum in
certos articulos digesserunt. Est et Vireti edissertatio meo iudicio docta; sed
illud dolet perpetuo, quod non aliter quam in themate aliquo declamatorio alia
atque alia, ceu vel ingenii exercendi vel ostendandae doctrinae gratia,
proferimus de verbis cenae et apostoli et Christi nec uni simpliciter fidei nec
pari mysteriorum explicationi innitimur, in ecclesiis praesertim tam vicinis,
quae nullo labore ad omnimodam unitatem sese cohibere possent, antequam quicquam
evulgaretur. Itane licet curiosis ingeniis omnes, ut dicitur, forulos excutere,
ne cum aliis consentire, sed privatim eximium quiddam et spumosum, ut ille
dixit, in medium afferre videantur, cum apostolus requirat recte, ut, quoniam
uno spiritu in doctrinam Christi sumus regenerati, omnes eodem spiritu animati
non varium, non diversum aut pugnans, sed idem pro una eademque fide nostra
sentiamus, et certum sit, nullam aliam dissensionem hostes evangelii Christi
plus ad opprimendos nos animare quam hanc ipsam, qua de etiamnum infelicissime
controvertitur, de cena dominica tractationem. Verum oportet fortassis eodem
apostolo teste sectas esse eiusmodi, ut, qui probati sunt, manifesti fiant.
Recte vero agit amplissimus ille senatus Bernensis, ut, quoniam in sua ditione
variis e locis advolarunt peregrinae et discolores aviculae, quorum et varium
esse cantum ex Halleri literis didici, summa ope curatur, ne ratio doctrinae
sane horum genuina curiositate dissiliat et misere curentur oves Christi, quae
illius imperio parent. Nam superstitiosos esse Gallos omnis historia vetus
testatur, neque ulli alii terrae sophisticam debemus, quae a proximis tribus
saeculis ecclesias Christi oppressit. Sed de iis nimium. Id unum oro, ut
Helvetiam nostram dominus concordiae spiritu non dedignetur, sive doctrinae
unita requiritur sive civilis administrationis integritas; dissensione enim
video omnia lapsura, quae consensione non poterunt labefactari.
^$Vale.
^$Sangalli postridie calendas Maii anno 1549.
^$Carmen una mitto, quod Philippi sapit ingenium, contra Islebium lectu dignum,
quod aliquando remittes.
</tx>
<un>Ioachimus Vadianus. </tx>
<tx>Commendo fidei tuę harum latorem,
integrrimum virum et sance doctum, D. Ioannem Waltherum Boium, cui per D.
Hallerum percuperem honesta aliqua conditione provideri te patrono; integer
vitae est scelerisque purus et uxorem habet Sangallensem perhonestam et piam. in
hunc quicquid officii contuleris, in me collatum magna cum gratia accipiam.</tx>
<lz>[Adresse:] Eruditissimo viro domino Henrycho Bullingero, clarissimae urbis
Tigurinae episcopo, domino suo et tanquam fratri.
<tx>Bemerkung von Bullingers
Hand a.t.: "Literas hasce mox remittes."</tx>
