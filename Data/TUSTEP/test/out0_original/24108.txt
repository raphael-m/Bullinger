<nr>[24108]</nr>
<ae>Anne Hooper an Bullinger</ae>
Frankfurt am Main, 20. April 1554.
Zürich StA, E II 369, 37.  Autograph.
gedruckt: Ep.Tig. III,  71f.
S. P.  Agnovi ex literis quas nuper ad me scripsisti,
compater venerande, solitam benevolentiam erga me tuam; qui
te tam sol[l]icitum de me ostendis, ut si pater esses, nihil
amplius sperare possem. Ac sane bis gratę fuerunt hae
literae: tum quod me abs te non negligi videbam, tum quod
eo tempore deus me in hanc calamitatem coniecerat, in qua
non solum communem ecclesiae sortem lugere cogerer, sed meam
quoque privatam. His geminis arietibus percussa mens
muliebris, quidni statim collapsura fuisse videatur? Sed
adfuit spiritus domini, qui excitavit suos prophetas ad
consolendum me: in quibus tu fuisti unus, cuius literis fui
cum primis recreata. Dominus Iesus rependat tibi suam
benedictionem! Nanque post acceptas et lectas illas cępi
adiuvante deo paulatim memet erigere adversus tantum
calamitatum pondus: atque hactenus me quantum possum verbo
dei fulcio, saepe tuas literas relegens, ut huic pigrae
carni calcar addam. Facies itaque tua pietate dignum, si me
frequentioribus literis pergas hunc in modum iam utcunque
abs te excitatam sustentare. Quod enim istic me esse
exoptare significas, gratiam habeo, neque ego usquam alibi
malim* (*a.R.: mallem korr.). Sed cum me deus iussu domini
mariti mei et amicorum consilio ex Anglia tandem exegisset,
salvamque Antverpiam adduxisset, nacta ego op[p]ortunitatem
sodalitii utcunque commodi cognatę meae Francofordiam
accessi, ubi iam per dei misericordiam senatus ecclesiae
peregrinae libertatem concessit ad universum ministerium
ecclesiasticum tam verbi quam sacramentorum. Quo factum ut
hic libentius haeserim conductis aedibus privatis, donec
videam quid dominus deus domino marito meo faxit. De quo cum
nihil hactenus audiverim, non parum anxia sum. Sed tamen
scio illum deo curae esse. Itaque in dei mei providentia
acquiesco: et quamvis grave sit hoc viduitatis onus,
attamen quantum possum me consolor precibus et verbo dei.
Rogo te per Christum, ut me quoque tuis adiuves et precibus
et literis. Saluta, obsecro, quam officiosissime charissimam
commatrem meam, uxorem tuam, cum tota familia. Salutem opto
domino Bibliandro, d. Pellicano, d. Ghaltero, d. Sebastiano
ludimagistro, et omnibus fratribus. Ego deum optimum maximum
oro, tibi sui spiritus incrementa perpetuo largiatur. Bene
vale, amantissime ac venerande in Christo compater.
Francofordia, 20 aprilis, postridie quam templum albarum
virginum nobis apertum est, ubi d. Valerandus Pollanus,
cognatę meae maritus et ecclesiae pastor, primam
concionem
habuit, ac puerum in Rheno natum baptisavit. Deus det huic
ecclesiae iusta et digna suo nomine incrementa. Vos orate
pro illa. Ipse pastor noster, affinis meus, rogavit obnixe,
ut suo nomine te salutarem, ac ministerium suum tuis
precibus et reliquorum symmystarum commendarem. Iterum bene
vale in Christo.  A°. 1554.
Rachel tua salutem tibi precatur et uxori tuae. Daniel adhuc
est in Anglia. Quem ego reductum mittam quandam
honestissimam matronam, quae mihi hactenus convixit. Ego
d[ominum] maritum meum vestris precibus commendo.
Tui amantissima commater,
Anne Hoper.
Clariss. theologo dno. Henrico Bullingero, ecclesioe Tigur.
ecclesiasti fideliss. ac vigilantiss. compatri charissimo et
patri in Christo venerando.            Tiguri.
