<nr>[25089]</nr>
<ae>Pier Paolo Vergerio an Bullinger</ae>
Tübingen,  12. Juni 1555.
Zürich StA, E II 356, 661. / Orig.(Aut.)
Veni Tubingam hodie Stutgardiam statim rediturus. Cum vero
inciderim in nuncium Lindavium proficiscentem, volui
experiri, si hae meae litterae possent cito ad te perferri.
Res feliciter gesta in Polonia; statutum enim, ut sub
utraque, ut ministri sint coniuges, ut omnia populari lingua
in templis, ut praedicetur purum evangelium. Hoc nunciato
fratribus, ut gratias agant deo pro hoc principio. Augustae
etiam res bene gesta: pacem nobis adversarii concedunt,
quomodo scies postea. Vidi, quid vester amplissimus senatus
in causam meorum fratrum Locarnensium, omnia recte; sed de
ministro aliud expectavi, non quod improbem Beccariam
nostrum, - est enim bonus vir - ; sed isti novae ecclesiae
alium cultorem opto, de quo postea pluribus. Consolatur me,
quod est in fine decreti, hoc est: aliam rationem velle
inire senatum, si Beccaria non videbitur idoneus. Ego me
isti ecclesie inserui. Cogar quotidie pro ea solicitus esse.
Salvere iubeo omnes; orate pro me.
Tubingae  12. iunii 1555.
Vergerius.
[Von a.Hd.:]  Dem wirdigen hern Heinrich Bullinger,
predicanten zu Zurich, meinem gunstigen hern und guten
freundt, zu handen.
