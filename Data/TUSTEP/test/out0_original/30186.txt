<nr>[30186]</nr>
<ae>Jakob Rüeger an Bullinger</ae>
<od>
Schaffhausen, 16. Oktober 1560.
<vo>Zürich StA, E II 377, 233. / Orig.
(Aut.)
S. Imminent undique ecclesiis evangelicis multa pericula; deus propitius tueatur illas.
Nostra autem in singulari versatur discrimine; nam qui se pro evangelicis venditant, non audent palam dicere: nolumus porro evangelium, sed papatum, verum miris practicis hoc paulatim extinguere conantur; et vereor, ne ex nobis vel nostris sint, qui id tentant commoti privati quaestus et commodi studio, quem inde se habituros sperant. Hoc enim apud nos iam ventilatur.
Scripsit Gallicus legatus e Soloduro ad nostrum magistratum petens vehementer, ut concedatur ei ad nos migrandi, inquam nostra civitate habitandi; praetendit multa incommoda, quae incumbant illic, hic autem multa commoditates se habiturum ad expedienda sibi commissa apud principes et imperii status.
Hic plures nihil mali penitus timent vel ominantur.
Man gibts glatt und guͦt für, praesertim qui alias gallizant; nemo est vel pauci, qui suspicentur hanc esse ipsissimam occasionem evangelium eiusque ministros profligandi.
At nos aliud nil coniicimus nisi ingresso Pilato Christum ad crucem requisitum iri.
^$Haec significare tuae humanitati volui, ut, quid tibi videatur, indices; nam nimirum nondum excidit, quid Soloduri acciderit, cum admitterent Gallicum legatum, quid paulatim contigerit; idem omnino et nos veremur, et hoc tanto magis, quod audimus eiectum praeconem evangelicum in Frouenfeld, licet Wegmannus praefectum illic agat; dann wann man so kützlich ist, ubi Gallus non habitat, quid tum fieret, si ipse nobiscum esset.
Conantur alias nostri prohibere, ne Gallum, foedus Gallicum, militiam mercenariam pro concione taxemus; quid facerent, si praesens ipse esset? Nomina caesorum habeo, sed eorum nondum, quae maxime habere desydero; impedivit vindemia, quod illos, a quibus percontare licebat, non potui habere; sed iam colligam, brevi.
Vale in domino cum omnibus tuis symistis et professoribus.
Salutat vos omnes Simpertus.
Scaphusiae  16. octobris 1560.
                           Tuae humanitati deditissimus Iacobus Rüger.
Misit ad nos Blaurerus ea omnia, quae ei communicaveras.
Si succedit votum aliquorum, velim me in Russia esse etc.
Clarissimo eruditione et virtute praestantissimo viro d.
m. Heinrycho Bullingero, antistiti ecclesiae Tigurinae vigilantissimo, d. ac fratri suo in Christo plurimum observando.
Ann m. Heinrich Bullinger zuͦ Zürich.
