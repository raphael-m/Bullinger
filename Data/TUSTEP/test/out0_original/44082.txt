<nr>[44082]</nr>
<ae>Bullinger an Tobias Egli.</ae>
Zürich, 17. September 1574.
Zürich StA, E II 342a, 742. / Orig.(Aut.)
Graub. III, 504 R.
S. Accepi omnia tua, pro quibus et gratias ago, praesertim
vero rogo, ut meo
nomine maximas agas gratias ornatissimo viro d. Lentulo pro
suis laboribus
indefessis. Si quando dabitur occasio bene merendi et
vicissim inserviendi ipsi,
experietur deo vires sufficiente hominem gratum et ipsi
deditissimum; salutabis
ipsum. Bettum, virum optimum, gaudeo ea, quae commiseram,
fideliter expedivisse.
Haec scribo, ut noris me adhuc vivere, quamvis satis
incommode; sed deo gratia,
qui pro sua sancta voluntate mecum agit clementissime. Rex
dicitur Lugdunum
venisse viribus non usquequaque firmis; quartana enim
laborat. Occurrerunt ipsi
regina mater, Alenzonius et Navarrenus cum sclopetariis 4000
excepturi regem.
Helvetiorum legio non procul a Lugduno dicitur subsistere
parum accepta incolis.
Cara sunt ibi omnia. Dicuntur et equitum 3000 nigrorum
Rhenum transiisse ad
regem. Condens dicitur hodie ad nos venturus. Quo
proficiscatur aut quid acturus
sit, ignoro. Redeunt laceri ex Belgio milites Rhollani;
vivit adhuc Aurangius
etc.  Quid de Aphricano bello certi habeatur, scire
percupio. Nobis hic sunt
varia expediunda negotia. Utinam vires suppeditaret dominus,
ut possim, quod
deberem! Verum pro senii mei infirmitate mallem, si deo
placeret, esse firmior.
Sed quod domino visum est, id fiat. Domino sit laus, gloria
et gratiarum actio in saecula etc.
Vale.
Tiguri festinantissime septembris  17. anno 1574.
Bullingerus tuus.
