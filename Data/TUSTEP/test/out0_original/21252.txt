<nr>[21252]</nr>
<ae>John Hooper an Bullinger</ae>
Glocester, 27. Oktober 1551.
Zürich StA, E II 369, 33.
Ep.Tig. III,  61ff.
S. D.  Si accepisses literas quas sub finem augusti et mense
septembri ad te dederim, colendissime compater, tuę quas
accepi Gloucestrię 22 octobris, datę Tiguri 29
augusti,
non fuissent tam plenę querularum. Spero te iam certiorem
factum, quo animo et spiritu erga te sum preditus. Nihil
respondebo, quo me apud te excusem, quamvis habeo (te etiam
iudice) gravia et honesta, quę apud te valerent. Sed alias
intelliges, quę adhuc reticere oportet. Tu et tua omnia
non displicent nec deo nec regi nostro, sed perplacent; et
eo nomine utrique es gratus. Mihi dicis displicere, sed
dicis tantum, scio; absit quod mihi sordescerent tua.
Neminem habeo te chariorem in Christo inter omnes doctos sub
coelo, et merito: multis nominibus per te et tua fui et sum
adiutus. Si deo placuerit, et qua in re tibi usui esse
potero, et memorem et gratum tibi et tuis habebis
paratissimum. Habeo ingentes gratias quod dignaris    *
literis tuas pias et doctas cogitationes, quas pro
concionibus populo concinnas, ad me mittere; (* a.R.:tu ...
.. .. .. cum!)
quamquam ex quo Tigurum reliqui, pręter utiles et
egregias
tuas Decades manu scripta nihil accepi, nisi in Esaiam ad 40
caput et in epistolam ad Romanos. Cętera tua cupio, et
scribę satisfaciam abunde. Quę restant in Esaiam nondum
vidi: me miseret infidelitatis hominum, quibus gravia et
honesta subinde commendamus. Sed hoc tibi inprimis persuasum
esse volo: si singulis mensibus ad te posthac non
scripsero, cogita vel ęgritudinem vel mortem in causa
esse. Nescis omnino, quod alte percellunt animum meum
querelę tuę. Neminem habes in Christo, scio, tui magis
amantem. Quod superest, ubi Londinum venero, curabo, ut
possim, literas regis, quibus suum animum erga te testetur,
mitti; et curam pii Itali, qui duram exilii necessitatem
sustinet, sedulo sublevare per regiam maiestatem conabor; si
quid possim, ei dubio procul meipsum debeo. De sumptubus in
mittendis literis Argentina ne sis sol[l]icitus: lubens
illos sustinebo. Utinam ad me venissent omnia, quę
hactenus misisti vel dehinc missurus es! Valde doleo
iacturam literarum in itinere mearum. Sed deum et homines
semper spectabant ut debebant: eo minus animum excruciant.*
(* a.R.: excrutant?)
Quod de obitu d. d. Martyris spargebatur, vanum dei gratia
et fallax fuit; vivit et valet, statque fortiter in acie
domini pius et fortis miles. Si quid habeat, quod prelo
committeret, scio quod ad vos mitteret. De annotationibus in
Genesin, nondum decrevit publice edere: molitur aliquid in
epistolam ad Romanos. Pro meo virili curabo, ne quid ex
scriptis illius intercidat. Interim ut facis, facias semper
ad Christi gloriam. Sunt mihi et omnibus, quibus dei cultus
verus est cordi, summopere grata. Te vero in his conatibus
laborare vehementer, odium et invidiam complicium diaboli et
antichristi subire non dubito; sed felicia sunt pericula,
quę cum tanta dei gloria coniunguntur. De meis laboribus,
qui sunt exigui et tenues in Christi vinea, intelliges per
Ioannem Rodulphum, iuvenem probum et pium, quem suscipias
redeuntuem paterne, queso, et fac illum etiam tibi a me
commendatum: tuo favore prosequaris: modeste, pie et
studiose hic se gessit, ut postea intelliges, si placuerit,
literis omnium doctorum et piorum qui student Oxonię; et,
ut verum fatear, difficulter eius abitum patior. Redeat, si
magistratui Tigurino et tibi placuerit, ad nos ad annum unum
et alterum, et partem impensarum in me suscipiam. Cum hinc
discederent duo Tigurini, dedi quadraginta quinque coronatos
Anglicos mutuo; si mihi satisfacient in libris Tiguri
impressis, bene erit satisfactum.
Quibus quam magnis et perpetuis negotiis obruor, coram ex
nuntio isto intermeante disces. Parce rudi et minimum* (*
a.R.: nimium ... {. .. ... . min. ...}) properanti calamo,
rogo. Saluta d. coniugem tuam cum tota familia, d.
Bibliandrum cum sua, dominum Gvalterum cum sua, d.
Pellicanum cum sua, d. Butlerum conter[r]aneum meum cum sua,
et queso ex me dicas, illum non tantum sibi et amicis esse
natum, sed etiam patria partem vendicat. Optarem ut saltem
semel nos inviseret, et fortassis non peniteret illum
itineris. Domino consuli, toto cenatui et reipublicae
vestrę, dominus Iesus semper adsit, et protegat ecclesiam
suam semper. Raptim, ut vides, Gloucestrię,  27*
octobris, 1551. (* a.R.: .... 26.)
Tui ut debeo semper studiosissimus,
Iohannes Hoperus,
Gloucestrię episcopus.
Rogo memineris meo nomine ut salutes d. Gasnerum et
magistrum Ot[t]onem, optimos et doctos viros, quos plurimum
in Christo diligo. Et si placeret d. Gasnero aliquando ad
nos venire, curarem probos comites, qui flumina, pisces,
animalia, quę apud nos habentur, ei significarent.
Caetera, quę tibi communicarem, differo.  Iterum vale et,
ut diu Christo valeamus, precare.
Ornatissimo viro d. Henrico Bullingero, compatri suo
colendissimo.
