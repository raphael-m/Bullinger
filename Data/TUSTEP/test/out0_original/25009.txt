<nr>[25009]</nr>
<ae>Petrus Martyr Vermigli an Bullinger</ae>
Straßburg, 29. Januar 1555.
Zürich StA, E II 340, 217. / Orig.(Aut.)
S. D.  Quod meis litteris, vir clarissime atque in Christo
plurimum suspiciende, fortunas casusque nostrorum temporum
conquestus lamentatusque tecum aliquando liberius fuerim,
nil me profecto (ut, quod est, dicam) pęnitet; nam
illę
querimonię te impulerunt, ut epistolam ędificationis
et
consolationis plenam ad me dares, quę cum mihi lectu
suavissima fuerit, tibi de ea magnas gratias ago. Et quamvis
quisque dies querendi et lamentandi materiam abunde suggerat
et mihi gratum sit consolationes, quales tę sunt,
frequenter audire, quia tamen subvereor, ne me scribendo vel
te legendo, si argumento simili pergam agere, nimium sim
molestus, velim, modo possim, a querimoniis abstinere. Quid
igitur faciam? tristia postquam nuntiari non desinunt,
qualia referentur, talia certe cogor scribere. Tu (certo
scio) confirmare cor potes, quę tua pietas est, ne nimium
doleas; ego vero ut parum sim ferendo pro mea spiritus
imbecillitate, a domino tamen robur et fortitudinem sperare
non desino. Proinde, quę nuntiantur, hęc sunt: de
Philippo rege inaugurando Angli agunt, et ita futurum prope
certum est; imo designarunt iam legatos, qui Romam eant et
Iulio tertio fidem atque obsequium nomine regni Anglię
coram profiteantur. Deducet illos cardinalis Polus a
coronato statim rege. Tyrannica potestas in quosvis
inquirendi suspectos de hęresi atque in convictos
animadvertendi episcopis restituta est; proceres tantum se
ipsos exceperunt; nam ab episcoporum impotenti grassatione
atque furore omnino voluerunt eximi. Cęteri vero subiecti
eis, ut ante Henrychum octavum fuerant, relinquuntur, atque,
quod est durius, Vinthoniensis cum reliquis fermenti sui
consiliariis nititur mercatores prorsus impedire, ne
perfugis ex Anglia religionis ergo pecunias ullas trans mare
curent reddi, ac iubent, si quae in manibus habent, non
reddere, nisi velint puniri graviter ac bis eandem summam
solvere. Qui factum est, ut bonus doctor Coxus suis pecuniis
modo sit fraudatus; nam is mercator, qui eas Antverpię in
manibus habuit, illas retinere cogitur, qua eadem calamitate
nonnulli alii opprimuntur. Hęc ex Anglia, ubi
Cantuariensem, olim papę martyrem, denuo cęperunt
colere
putanturque a prudentibus tum Roffensis tum Morus in album
talium martyrum omnino referendi. Sic vera pietate restincta
ficta sanctitas obducitur. De novo Interim fabricato atque
Augustę viso nil scribam, quia totum id te latere non
opinor. Senatus vestri fortitudinem in causa Locarnensium
mirifice probo ac exosculor, quia talia summę pietatis
officia deo et Christo domino nosto placere non dubito, qui
eis hanc iustitiam et benignitatem copiose rependet atque
illos afflictos aliqua ratione consolari dignabitur. Vale.
Incolumem te nobis divina clementia multos annos conservet.
Argentinę  29. ianuarii 1555. Meo nomine symmystas omnes
iubeto salvere. Zanchus noster plurimum te salutat.
Tuus in domino Petrus Martyr.
[Claris]simo viro insigni doctrina et [pietate pr]edito
domino Bulyngero, eccle[sie
Tigurine] ministro fidelissimo.
               Tiguri.
