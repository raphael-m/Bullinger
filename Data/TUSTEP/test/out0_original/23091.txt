<nr>[23091]</nr>
<ae>Johannes Utenhove an Bullinger</ae>
London, 7. Juni 1553.
Zürich StA, E II 338, 1496f. / Orig.(Aut.(
Zur.lett. III,  S. 592ff.
Ep.Tig. III,  S. 385f.
S.P.  Ante quatriduum per Richardum Hillęum tuę
literę, datę 9. martii, primum mihi sunt redditę,
vir
clarissime; quibus significas mihi quod ex lęthali morbo,
quo circa decembrem laborabas, revalueris, quo nomine maxime
gaudeo: oroque dominum ut valetudinem tuam confirmet, teque
suę ecclesię diu servet incolumem, ad nominis sui
gloriam. Ego quoque multo periculosissime eodem mense
laborabam, adeo ut fratres omnes, ac etiam d. a Lasco hospes
meus, de vita mea prorsus desperarent. Verum ego per dei
misericordiam mediocriter sum restitutus pristinę
valetudini. Faxit dominus ut eam in augmentum regni sui pro
mea tenuitate impendam. Porro quod ita apud me expostulas de
negligentia d. Hoperi nihil miror, sed miror potius hominis
negligentiam. Ego sane monebo eum propediem meis literis,
idque serio. Verum quid sim consecuturus nescio: ipse enim
ita est comparatus, ut nemini nostrum, ne domino quidem a
Lasco unquam scribat, quanquam nos interea amet, adeo ut
istę tuę queremonię nobis omnibus tecum sint
communes.
Interim certo tibi perusadeas velim, Bulingerum ei semper
esse charissimum, ipsique fieri maximi inter omnes homines,
id quod ego certo contestari possum. Quod vero pecuniam
attinet, quam Hoperus mutuo dedit illis studiosis quorum
meministi, discam ex ipso Hopero, quid de ea fieri velit, et
si quid ab eo responsi recepero, mox significavero.
D. a Lasco, qui adhuc apud nos est, te resalutat, mihique
promisit heri, se ad te scripturum esse; ac proinde nihil
amplius de eo nunc scribam, nihil dubitans quin ipse
promissis sit staturus. In novis nihil habemus, quam quod
rex, qui ex gravissima tussi, quę penetralia ipsasque
medullas iam occupaverat, periculosissime laboravit non ita
pridem, nunc melius habet: quamquam vix futurum est ut tota
hac ęstate in integrum restituatur eius valetudo. Interea
tamen optime semper fuit affectus ergo religionem, ac
etiamnum adhuc afficitur, multoque magis quam unquam alias.
Deus servet eum suę ecclesię, utque eum isthic vestris
precibus deo commendetis rogo. Iam excuduntur articuli regio
nomine, quibus subscribendum erit omnibus in ministerio
constituendis, ac etiamnum iam constitutis, si modo suum
ministerium retinere velint. Cęterum quod ante biennium
rogavi, iterum te rogo in domino, ut per te vel alium (modo
grave non sit) cures mihi isthinc ad nundinas
Francofordianas mitti magnum libum non multo aromate
conditum, quale ante quadriennium miseras Burchero. Facile
curaretur, ut ego illud ex nundinis Francfordiensibus per
manus Richardi Hillęi acciperem: quo nomine faceres mihi
rem gratiorem quam ego tibi possim exprimere. Pręcium
vero
poteris mihi indicare: ego illud d. Hopero in diminutionem
pecunię, cuius iam meminimus, dabo, aut alia, qua ipse
voles, solvam ratione. Si quid ego vicissim in tui gratiam
unquam potero, utere me quaeso familiariter.
D. Mart. Micronius te iussit plurimum salvere. Saluta mihi
quaeso d. Bibliandrum, d. Pellicanum, d. Gesnerum,
dominumque Butlerum, cui ego opto meliorem valetudinem in
domino. Vale, vir clarissime, animoque meo perpetuo colende
in Christo, cui ego te tuumque ministerium commendo ex
animo: meque, ut soles, ama.  Londini, 7 iunii, 1553.
Tuus ut suus Ioannes Utenhovius.
Clarissimo viro d. Henrico Bullingero, ecclesię Tigurinae
pastori fidelissimo, fratri suo ac domino colendissimo.
                                              Tiguri.
