<nr>[33107]</nr>
<ae>Johannes Calvin an Bullinger</ae>
Genf, 12. August 1563.
Genf  107a, 269.
Ep.Calv. 4007 (XX, 133f)
S.  Si interdum leviora quaedam scribo, non vereor ne id tibi
displiceat, quando nihil aliud mihi propositum est quam tibi
obtemperare.
Portum Gratiae deditione receptum esse a Gallis, iam
nisi fallor audistis.
Praesidium suo arbitrio Galli in turri
locaverant.
Dati quoque erant obsides donec Angli relicto oppido
in patriam redirent.
Conditio apposita fuit ut naves et arma
utrinque redderentur.
Sed postea scriptum fuit eos pactis
satisfecisse.
Pax igitur in Normannia, nisi regina Angliae ultro
bellum inferat, quod minime probabile est.
Nunc quando a metu
secura est regina brevi animum suum deteget.
Certum est hactenus
eius perfidia hostes nostros tantum ausos fuisse ut regis edicta
palam repudient, in quibus dictandis liberalis est erga nos
cancellarius qui ex animo nobis favet.
Sed clandestinis reginae
artibus quidquid in consilio bene decretum est eluditur.
Forte animum eius flectet uxor comitis Cursolii quae antehac pro
arbitrio huc et illuc eam traxit.
Est autem animosa mulier quae
possessione dominii non facile cedet.
Nihil non promittit,
aliquid facturam spero.
Simul ac cardinalis Castilionensis fratri
Admiraldo indicaverit, nihil in aula esse periculi, simul se
coniungent.
Ipse quidem Admiraldus nobis scripsit, se ad serios
conatus paratum esse, a prinicpe nihil sperandum, non tantum quia
mollis est ac ignavus, sed quia fatuus et in voluptates pudendas
prorsus diffluit.
Genlius qui occultis proditionibus eum perdidit
et turpiter demum transfugit in castra hostium, summis est in
delitiis.
Frater eius qui Biturigas prodidit, multis fidelissimis
amicis praefertur.
Nemorsus perinde familiaris est ac si nunquam
fuisset apertus hostis: modo se volutet in gremiis scortorum,
regem se putat.
Quod tamen de concilio Tridentino apud vos
iactatur vanuum est.
Neque enim fatetur se a religione
descivisse.
Indicta erat Lugduni synodus quam rex suo edicto
peragi vetuit.
In causa est praefectus, vir probus alioqui, sed
nimium timidus, qui dum sibi privatim cavere vult rem totam
discussit.
Consilium dedimus fratribus quod putavimus esse utile.
Ubi de sua sententia nos fecerint certiores, summa contentione
nitemur novam indictionem impetrare.
Provinciales adhuc sunt in
armis.
In Delphinatu et lingua Oscitana res tranquillae, quin
etiam ex sacrificis et monachis multi testati sunt se missam non
expetere.
Ita quum nemo prohibeat, relinquunt tamen templa vacua.
Sero mihi redditae sunt tuae literae quibus monebas ne Palatino
meas in Ieremiam praelectiones dicarem.
Res enim iam erat
transacta.
Consilium satis tempestive a Gasparo nostro petieram.
Nescio qui factum sit ut non responderit.
Caeterum si qua erit
offensio facile diluetur, nec magnopere laboro quum gratiam non
captaverim.
Vale, clarissime vir et mihi observande frater.
Dominus te incolumem servet laboresque tuos benedicat.
Collegis
omnibus plurimam salutem.
Genevae  12. augusti 1563.
                                                Ioannes Calvinus
tuus.
