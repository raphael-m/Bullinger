<nr>[20024]</nr>
<ae>Baldassare Altieri an Bullinger</ae>
Padua, 24. Januar 1550.
Zürich StA, E II 365a, 494. / Orig.(Aut.)
Integerrime Bulingere. Rescripseram ad tuas superioribus
diebus diluens omnes
illas calumnias, quas mihi inquissime inflixerant delatores
illi omnium pessimi.
Eas tu cum primum acceperis, cura, amabo, ut resciscam. Quod
si tibi illa satis
non fuerint, dabo operam, ut meliora ac probabiliora
afferantur. Gratias ago deo
et patri sempiternas, quod me dignum effecerit, qui crucem
undequaque sustineam,
non tam ab alienis quam ab ipsis, qui videntur nobis intimi,
ac rogo illum, ut
spero, ne me deiici sinat in tam magnis angustiis. De
querela, quę inter me et
legatum vertebat, etsi quoad me satis sopita esse videbatur,
nunc per ipsius
obitum penitus est sublata. Ita deus faxit, ut eius anima
ęternis sic fruatur
bonis, quemadmodum ego semper fui erga illum animo satis
pacato ac propenso, et
cum mors ipsa omnia solvit, non est necesse, ut nos, qui
reliqui sumus, ulterius
refricemus eiusmodi. Tamen illud commemorabo, ut
inspiciamus, darine mihi
possit, si quo modo reditus in gratiam cum illis
principibus, ut in integrum
restituar, quo rebus meis pene afflictis et ecclesię
Christi usui esse possim,
quod eo facilius fuerit impetratu, cum sit nonnisi de
privatis rebus ac parvi
momenti utrinque disceptatum. Hac in re si quid efficere
poteris, cum
auctoritate et gratia apud omnes plurimum possis, potissimum
apud d. Bucerum et
fortassis apud Cantuberiensem, movebis, oro, omnem lapidem,
ut conficiatur.
Verum cum negocium sit eiusmodi, quod dilationem vel moram
patiatur ullam(!),
maturandum est, ne quid nobis imputetur. Novi erga animum
tuum tam Christi quam
mei studiosissimum; non igitur vereor, quin spem meam sis in
eo superaturus(!).
Facies me de his omnibus (si ita tibi videbitur) illico
certiorem ac reliquos
Christi servos salutabis meo nomine. In domino vale meque
ames. Datum Patavii  24. ianuarii 1550.
Tui semper observantissimus, quem nosti.
Vigilantissimo Christi ministro d. Henrico Bullingero, d. et
fratri semper colendo.
Tigurum.
