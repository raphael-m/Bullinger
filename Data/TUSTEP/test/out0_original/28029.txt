<nr>[28029]</nr>
<ae>Bullinger an Johannes Fabricius</ae>
Zürich, 6. Februar 1558.
<vo>Zürich StA, E II 373, 85. / Orig.
(Aut.)
Gr.
II, 57f.
Exc.
S. D. Brevior sum; vivam habes epistolam.
Sed de iis, de quibus illum non admonui et quae nescit ille, paucis respondeo.
Amica compositio controversiae vestrorum et abbatis omnino probanda.
Si nostri, ut scripsi, interpellantur, sponte et diligenter suam operam conferent.
De reformatione episcopi et totius collegii diu et multum contuli cum d.
F(riderycho), ac ostendit is mihi graves casus et difficultates maximas.
Convenit tamen utrinque non desperandum in re optima.
Pollicetur ille omnem
operam; ego meam negare qui potui, qui prior ipsum ea de re compellavi? Sed audi: laborem mihi alioqui laboribus oppresso imposui; pollicitus sum enim me scripturum de reformatione in universum, quomodo tentari possit, quid dandum utrinque etc.
Praestabo autem hoc primo quoque tempore; scio enim in his moram esse periculis refertam.
Scripta, quae communicavi, omnia recepi.
Caleti occupati historiam si nancisci queas, oro, communices; nihil perinde desidero; aiunt typis excusam, sed ad me
nihildum pervenit.
Anicula illa, quam mihi commendas et quae praetoris Mellingensis soror est, mihi sanguine iuncta est; recte dixit matrem eius fuisse Bullingeram.
Misera est prorsus, nupta diabolo potius quam marito, ac mirum est illam vivere potuisse apud feram illam et rabiosam beluam; sed habet is suum iudicem.
Nunc cum ancilla agit in meis aedibus concessura post dies aliquot ad fratrem cum commendatitiis meis.
Praedicat tua in ipsam beneficia collata, pro quibus tibi gratias ago.
Vive et vale una cum d.d.
consulibus, Pontisella et aliis amicis et fratribus.
Salutant te mei omnes.
Tiguri 6. februarii 1558.
                                                                  Bullingerus tuus.
Praestantissimo viro d.
Ioanni Fabritio, Curiensis ecclesiae ministro, compatri et fratri meo charissimo.
^$Chur.
