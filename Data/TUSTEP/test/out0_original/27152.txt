<nr>[27152]</nr>
<ae>Johannes Ehinger an Bullinger</ae>
<od>Augsburg, 1. August 1557</od>
<vo>Autograph: Zürich StA, E II 345, 435.
(Siegel...)</vo>
<dr> <dr>
<re> </re>
<tx>Cum summa observantia foelicitatem per Christum optat.
Reverend vir, animus fuit persepe variis de causis ad
humanitatem tuam dare literas, sed magnitudine negociorum
distractus non potui quandoque, que volui, scribere. Attamen,
quod literis non possum, corde indesinenter tibi adeoque tuis
amnibus omnia fausta optavi et etiam in dies unice opto. Quod
autem malevolentia quorundam sinistrorum animorum iam denuo in
publicum prodiit in re sacramentaria vetus c[...]us, vetus
crambe, verbis consequi nequeo, quam ex animo doleam.
Consultius meo iudicio hac tempestate fuisset rem m[...]
nature acerbam, quemadmodum veritas plerisque per se amara
est, tractande civilitate lenire quam odium odiis addere. Non
quod hic me mea accuset conscientia, sed quod doleat publice
religionis christiane calamitas. Scribunt enim et disputant
hac tempestate perpetuo multi multa, [a. R. "qui te in harenam
provocent,"] alius celebrandi nominis cupidior alius de
Luthero ulciscendi libidine, plerique aucupandi favore, sed
paucissimi conscientie stimulo excitati, qui, sicut dignum
est, consultum cupiunt ecclesie tranquillitati. Sed, proh
dolor, iam satis superque in hac contentione clamatum est.
Volunt conviciari homines et cuncta citius miscere quam
clarissime veritati dare manus. Dolent mecum multi boni non
tam illorum quam vestram vicem, quod hii, qui charitatem
docere deberent, hiis charitatis symbola discordie facta sunt
fundamenta. Que res non parum quassature sunt fidissima quoque
pectora. Quodsi nonnulli, qui scribunt non alia respicerent
quam ad Christi gloria et gregis salutem, tunc in defensione
veritatis longe aliter erga illos, quos putant errantes,
essent effecti, quam sunt iracundi quidam convitiatores. Habet
enim evangelicus spiritus suam prudentiam, habet suam
mansuetudinem et civilitatem. Sic Christus ipse Iudeorum
affectibus semet attemperavit. Aliud loquitur turbis
crassioribus, aliud discipulis, quos et ipse diu tolerans
paulatim adducit ad intelligentiam philosophie cęlestis. Hec
docendi mansuetudo, hec dispensandi divini sermonis prudentia,
cępit orbem, et quod nulla unquam arma, nulla philosophie
subtilitas, nulla rhetorum eloquentia, nulla vis aut res
potuit humana sub Christi iugum cogere, hoc potuit apostolica
simplicitas et divini verbi authoritas. Quicunque igitur
consultum cupiunt ecclesie tranquillitati, concordie studeant,
que [...] ecclesie tam necessaria est, ut sine illa ecclesia
ecclesie nomen amittat. Quid enim aliud est nostra religio
quam pax in spiritu sancto? Clamemus igitur in his turbis ad
Christum, pacis principem, qui protinus expergiscetur ac mari
tumultuoso huius mundi dicet obmutesce, mox que sequetur magna
tranquillitas. Faxit ergo Christus, ut constanti pectore non
tam a nobis quam adversariis nostris nedum in futuro
colloquio, sed etiam inter nos in futura synodo (ad quam vos
quoque vocandos audio) vera et christiana queratur veritas, ut
de nobis omnibus verificetur Fabricii symbolum, qui sic ait:
Sint unum, doceant unum, fateantur et unum, qui unum de
Christi nomine nomen habent. Hanc unitatem largiatur nobis
Christus, qui solus est, in quo, ex quo et per quem sunt
omnia. Hec sunt, mi Bullingere, que in presenti ad te dare
volui alioqui occupatissimo. Perge igitur et ecclesie communem
tranquillitatem diligenter procures. Vale, doctissime vir et
in visceribus Christi mihi dilectissime, una cum uxore tua
honestissima et liberis tuis [...] Nestoreos in annos. Venit
ad me filius tuus Christofferus pistor, quem tui caussa excepi
et obtuli sibi meam qualemcunque operam. Sunt alii hic velut
nobilis ille vir Georius a Stetten, qui illi quoque ex animo
bene volunt uterque et senior et iunior. Deinde rogo
humanitatem tuam, ut meo nomine salutare velit doctissimum
virum dominum Theobaldum Bibliandrum, veterem meum hospitem;
hunc non dubitarim [...] vocare, quam laudem Plinius
Arestoteli tribuit, vir inquiens in omni scientia summus
Arestotiles, tale ego Bibliander non inepte nec falso dixer.
Iterum atque iterum vale cum omnibus bonis mihi notis, nempe
Gualtero, Zwinglio et aliis etc.
^$Raptim ocyssime Auguste prima augusti anno 1557.
^$Tuus ex anim d[e]d[itus] Iohannes Ehingerus, Augustanus, quem
olim suscepisti exulem.
<lz>[Adresse ...]: Multa pietate, eximia eruditione atque
syncera doctrina prestantissimo domino Heinrico Bullingero,
divini verbi preconi cordatissimo dignissimoque, domino ac
fratri suo eterna veneratione colendissimo, hec dentur litere.
Tiguri. Zu^% Zirch.
