<nr>[21083]</nr>
<ae>Johannes Calvin an Bullinger</ae>
Genf, 10. April 1551.
Druck.
Ep.Calv. 1479 (XIV, 100f); englische Ãœbersetzung: Letters of Calvin II 293-295, Nr. CCLXXVI
Binas abs te paucis his diebus literas accepi: utrasque
singularis erga me benevolentiae plenas, atque eo nomine
mihi gratissimas. Bene habet, quod non eundem modo animum
deus nobis contulit, ut regem Angliae et eius consiliarios
incitaremus ad pergendum: sed fecit etiam ut consilia
nostra tam apte inter se congruerent. Hoc certe ad eorum
confirmationem nonnihil, ut spero, valebit. Reditum nuncii,
qui libros illuc meos cum literis tulit, in dies iam
exspectare incipio. Simul ac reversus erit,  si quid dignum
afferet relatu, dabo operam ut tibi sit commune. Interea
scripsi ad illustrissimum Sommerseti ducem, ostendique fieri
non posse, quin papistae superbius insolescerent, nisi
mature compositum esset dissidium de caeremoniis. Hortatus
ergo sum hominem, ut Hoppero manum porrigeret. Quidquid
simulet papa, non existimo concilium Tridentinum serio cogi.
Coniecturae meae ratio est, quod rex Galliae episcopis
omnibus suis mandavit, ut sedulo quisque dioecesin suam
perlustret: acta visitationis singuli ante sex menses
confecta ad metropolitas referant. Sibi esse in animo
nationale totius regni concilium celebrare. Illic Tridenti
et papae nulla mentio. Neque tamen dubito, quin res inter
eos de composito geratur. Nempe ut Gallus in papae gratiam,
obiecto concilii nationalis fuco, Tridentinum illud
dissolvat. Prudentes accensam belli facem in Italia
iudicant. Turcicus legatus nunc in aula Gallica est, qui
regem ad bellum stimulet. Maxima classis Italiae vel
Hispaniae imminet. Ergo dominus istos, ne ecclesiae tam sint
molesti, occupabit. Quum mihi Tridentum petenti istac fore
iter noveris: nimis es inhumanus, qui nobis saltem unius
hospitium non offers. Sed exspectas forte novam bullam quae
nos admittat. Neque enim ex eorum sumus numero, qui de iure,
vel consuetudine, vel privilegio sanctae sedis apostolicae
locum obtinent. Licebit ergo nobis domi quiescere. Quanquam
est etiam quod domi agamus. Nam et Christus laboris materiam
suppeditat et Satan otiosos sedere non patitur.
Dabis festinationi meae veniam. Nam quum Germani isti
adolescentes operam mihi suam offerrent, horam tantum ad
scirbendum dederunt, quae prope effluxit. Vale, ornatissime
vir et frater mihi ex animo observande et carissime.
Collegae mei te reverenter salutant. Meo et illorum nomine
plurimam salutem dices d. Bibliandro, d. Pellicano,
Galthero, et reliquis fratribus. Dominus vos omnes tueatur
suo praesidio, spiritu gubernet, labores vestros prosperet.
Consensio nostra minus diligenter Latine hic impressa fuit
quam vellem. Sed brevi rursum excudetur. Interea Gallicum
exemplar Latino adiunxi, in quo mendum nullum offendet.
Genevae,  10. aprilis 1551.
Ioannes Calvinus vere tuus.
