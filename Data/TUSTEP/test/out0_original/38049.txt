<nr>[38049]</nr>
<ae>Tobias Egli an Bullinger.</ae>
Chur, 25. Mai 1568.
Zürich StA, E II  376, 145f. / Orig. (Aut.)
Gr. III,  87f. Exc.
S.  Novi, quod nunc habeamus ex Italia, nihil est;
exspectamus tamen quotidie, quid Clavenna ad nos
perscribatur. Cessant fratres in Valletelina, qui tamen ad
nundinas confertim omnia tradent. Non possumus satis
demirari serpentis aut potius draconis et scorti Babilonici
lubricitatem, qua se extricare et omnes nostrorum conatus
fortissimos quanvis eludere tentat. Si haec vera sunt, quae
de pace dolosa et fucata scribuntur, quis non videt res
Galliae in portu nunquam futuras, nisi turbatores isti
radicitus omnia misericordia deposita extirpentur? Quis
dolebit amplius luctum et interitum tam potentis regni, cum
in iis, qui clavum tenere debebant, nulla sit neque pax
neque iusticia? Deus optimus maximus compescat illos et in
ordinem redactos ita constringat, ne evadere unquam possint,
etsi maxime velint. Scribit ad nos d. baro ab Alto Saxo:
Condensem suos in armis retinuisse, quos adversum Albanum
sit ducturus; Ioannem Wilhelmum, ducem Saxonem, cum Palatino
in gratiam rediisse reiecto Hispano; paratum etiam esse
equitatum Germanicum recentium equorum 4000, qui omnes in
Albanum ducendi sient. Fama etiam est Albanum caesum esse a
principibus Orang[iae] et aliis prius expulsis. Quid verum
sit, tempus dabit.    -     Consilium tuum paternum de
stipendii auctione lubentissime amplector proque eo gratias
tibi ago sempiternas. Nunquam enim haec cogitare ausus
fuissem, licet omnium rerum penuria laborans. Scio me
repulsam passurum, cum omnes putent me quasi deaurari. Sed
mihi dolet symmystae levitas et avaritia, qua me inscio
ductus occasionem ex me coepit fortunis suis consulendi.
Bene mihi cum illo convenit; sed hanc rem me celavit, dum
perfecit, veritus nimirum, ne ei sim obstaculo, quod tamen
esse non potuissem neque etiam, si potuissem, voluissem. Cur
enim animo angerer, si stipendia, quae plaeraque in Rhaetia
sunt mutilata, reflorescerent? Iniqua tamen comparatione
facta amborum haec extorsit. Ratio extorquendi et modus mihi
displicet. More enim praedecessorum praedia hactenus, agros
scilicet, vineas, pomaria, summam etiam pecuniae habuit,
unde vivens anni fortunam expertus est. Noluerunt
praedecessores hoc genus mutare. Sed cum noster ille proprio
rure sit abundans et praedia omnis generis precio 2000
aureorum occupet, pertaesus aliorum bonorum magistratui
praedia sacerdotalia tradidit, ut iis subductis certam pro
praediis pecuniam singulis anni quadrantibus recipiat.
Magistratus cum bona illa aliis pro pecuniis elocaret, ad
eam summam, quam mihi dant, pervenire non potuerunt, nec
mirum, cum praedia pro annorum qualitatibus commodare aut
incommodare soleant. Hoc videns noster ille statim se
conqueri coepit et meum mihi stipendium exaggerare, quasi in
eodem stadio currentibus dispar praemium largiatur. Quid
faceret? Non petiit (quod potuisset) a magistratu, ut
reliqua adderet, sed minabundus officium concionandi
tradidit et resignavit, causa quod se idoneum ad hoc non
sentiat; parasse ergo propriam domum (quae in medio
praediorum pulcherrima conspicitur), hanc inhabitaturum.
Miror istam levitatem. Ubi enim vocatio, ubi conscientia?
Sub hac autem occasione nihil aliud praeter stipendii
quaesivit augmentum. Hoc promisso (200 gulden) idoneus cito
factus est. Si hoc mercenarium agere non est, quid ergo?
Deus mihi est testis, quod haec ei non invideam, nec male
cum eo mihi convenit. Perinde ac si omnia ignorem,
dissimulo. At non cogitatur nostrum illum Croesum esse, me
vero Irum; adde, quod filialia tria ordinario suo coniunxit,
quae semper per vices a concione urbana invisit (sunt autem
ea prope urbem), ex quibus ad minimum 100 coronatos accipit.
Haec magistratus non considerat neque (scio) liberalior erga
me erit; plus nimium me accepisse putat nec Tigurinis
(constat enim senatus plaerisque e iuvenibus) admodum favet
amplius; sic episcopi causa vestris fuit commendata.
Sentiunt id et cives vestri Voglerus et Wissenbach, qui
contra fas omne misere divexantur, et Carlinum, testimonio
iurato declaratum nebulonem, ita amplexantur, ita tuentur et
fovent, ut sui obliti iustitiae terminos impudentissime
tran[s]siliant. Quid faciendum, ignoro. Ex una parte me
sordities eorum deterret, ex altera inopia incendit, maxime
cum tam numerosa prole obruar. 4 habeo filios et 5. prae
foribus est; ex 4 istis duo sunt, qui neque stare nec
incedere possunt; tertius vixdum imitatur. Experiar tamen
aliquid apud notiores et familiariores mihi, utpote d.
consulem, Pontisellam, summum tribunum, vicinum meum, etc.
Scio iam, quid responsuri sint.    -      Flavius noster
reversus est Roma, ubi diu fuit, et de miserrima laniena
narrat, quam diabolus in matronas et nobiles passim
exerceat; non sexui parcit, non iuvenibus. Ait filium
pontificis repertum esse eumque patrem adiisse cum quibusdam
signis, e quibus vel invitus sit agnitus. Noluit papa habere
se filium; sed coactus est agnoscere, ut omnibus constet
eius scortatio. Sanctitas, sanctitas!  Haec ocyssime omnia
exaravi. Quaeso, mi domine observandissime pro ingenita tua
in me et omnes benevolentia et bonitate dextre haec omnia
interpreteris. Non relegi, neque otium erat inter conciones
et mercata festinantia.
Vale aeternum cum tuis omnibus et Ernio<f1>Leonhard Erni.<fe> meo. D. Iesus te
servet perpetuo incolumem.
Curiae 1568.  25. maii.
Resalutant te officiosissime omnes salutati.
Tuae dignitati subiectissimus Th[obias] Eg[lius].
Amplissimo viro d. m. Hennricho Bullingero, ecclesiae
Tigurinae parocho celeberrimo, domino suo patri perpetua
fide colendissimo.               Zürch.
