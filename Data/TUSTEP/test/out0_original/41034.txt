<nr>[41034]</nr>
<ae>Johannes Hug an Bullinger.</ae>
(Glarus), 9. Mai 1571.
Zürich ZB, Ms F 81, 24. / Orig. (Aut.)
Min gantz gneigten, willigen dienst und früntlichen gruͦtz
zuͦvor, erwyrdiger, früntlicher, lieber herr und gfatter.
Nächt uff der nacht kumpt houptman Schuͦler von Glarus
zuͦ
mir und sagt, wie das er mit einem vernampten cotholischen
oder altglöubigen gsprech gehalten, was sy nüws von
Einsidlen von unseren lieben Eidgnoßen bringint (dan sy uff
Philippi und Jacobi von Glaris und von anderen orten dar ein
crützgang und fart alli jaar thuͦnd uff den selben tag)*
(*a.R.: .. ... ... ..., .. . ...) und in witter gfraget, ob
niemant kriegsch syge wider den Türcken. Do habe er imm
geantwortet, es syge von den anderen eydgnoßen uff der faart
zuͦ Einsidlen nütt ein man gsin; so höre er von keinem
krieg
nütt; es möchte aber wol in kurtzem bey uns krieg gen. Hab
er, houptman Schuͦler, wider geantwortet, das welle gott
gnädigklich abwenden, und druff gsagt, gelt, wir von Glarus
sigent wider gägen inen inn ungnaden. Er aber hab gseit,
nein, aber die von Zürich; dan sy laßint täglich lieder und
buͤchlin ußgan, das die 5 Ort glatt nütt lyden wellint,
habint dorum die yren (wiewol ungern) uff dysi faart nütt
wellen gan laßen, damit sy nütt den Glarneren von yrem
fürnämmen seyttint, das es denen von Zürich fürkhömi etc.
Batt mich hieruff, ich solte, wo ich jenen könte, semmlichs
gen Zürich schryben, damit man sich der sach dester baß
wüßte ze fürsähen. Uff daß ich zuͦ herren vogt Vogel
gegangen und sins rhats darinnen pflägen, dan es nütt
allwägen guͦtt ist, von semlichen dingen ze schryben. Sagt
er mir, uff hütt kumpt hie ein schryben für rhatt von denen
von Schwytz, gar kurtz, deß inhaltz: Wir von Schwitz sampt
Uri und Underwalden hat ein tag angsähen uff künfftigen
sontag, etwas mit den unseren von Raperschwil früntlich ze
reden. Darum ist unser pytt, wellent auch uff gsetzten tag
üweri bottschafft gen Raperschwil schicken. Welicheße
schrybens sy sich vast verwunderet; dan sy keiner ursach
nienen gedacht habint. Und habint uff yr begären hin zuͦ
einem botten erwelt den stadhalter Häßi, doch mit dem
bevelch, das er uff den fürtrag, der den yren von
Raperschwil von den drey mittorten beschehen wirt, losi, und
sölli aber hieruff kein schlußliche antwort gäben one
vorwüßen des lantz zuͦ Glarus. Und seit mir vogt Vogel, es
hette sich der landammen Schuͦler, auch anderi herren, des
kurtzen schrybens nütt gnuͦg khönnen verwunderen, sye inen
ouch ingfallen, es muͤße neißwas seltzams und vertrackts
verhanden sin, batt mich ouch, sölte üch semlichs, lieber
herr gfatter, zuͦschryben, damit man dest fürer uff die
sach
achtung gäbe; dan mencklicher sagt, es sygint die 5 Ort so
trutzlich nie gsin, als sy sygint zuͦr jetzigen stund, und
möchte vilicht ettwas uff der baan sin. Bitt üch, lieber
herr gfatter, wellen nach üweren wysen verstand üch dyser
sach halben ein nachgedencken machen und darin nach üwerem
guͦttuncken handlen. Hiemit sind dem allmächtigen gott in
sin gnädigen schutz und schirm bevolhen. Amen.
Gegäben in yl bloß vor der predig, mittwuchen den 9. tag
meyen anno 71.
E[wer] u[ntertäniger]
dienstwilliger J. Hugo zuͦ Glarus.
Dem frommen, erwyrdigen, wolgelerten herren herr Heinrychen
Bullinger, pfarrern zuͦm Großen Münster zuͦ Zürich,
sinem
lieben herren und gfattern, zuͦ handen.
Darunter von Bullingers Hand: "Warnung, von Glariß
geschriben, belangend der 5 Orten fürnemmen wider Zürych.
9. maij 1571."
