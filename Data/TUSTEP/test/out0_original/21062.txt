<nr>[21062]</nr>
<ae>Wigand Happel an Bullinger und Rudolf Gwalther</ae>
Marburg, 20. März 1551.
Zürich ZB, Ms F 39, 172ff. / Orig.(Aut.)
Gratissimum mihi fuit, quem mihi commendastis Philippum,
hinc discessisse, eo quod magnam sibi conflaret invidiam et
odium multorum iuvenum, imo et bonorum nostrorum sua
iuvenili et stulta quadam audacia et libidine ingerendi se
tragediis importuna semel atque iterum, qua de causa metui,
si hic maneret, ne aliquando et capitis sui periculum sibi
accerseret aut etiam, ut fit, invitus incideret. Solet enim,
qui se victum fateri cogitur, odii sui inde accensi vires ex
improviso aliquas exercere in incautum opprimere. Deinde et
hoc nomine mihi haud exigę fuit voluptati eius discessus,
quod videretur mihi admonitionis et iustae reprehensionis
impatientissimus et odisse me, quod iniquissimo ego ferrem
animo et exprobrarem ei suam illam temeritatem et audatiam,
in quam ut animadverterem gravius officium rectoratus, quo
anno integro nunc fungor, requisivit. Sed rationes nominis
et existimationis vestrae habendam duxi atque esse
connivendum. Praetendit sane admissi rationes suas, ceu
invitus et lacessitus provocatusque se defenderit, quod
facile etiam crediderim. At quid opus fuit post coenam
accinctum gladio suo obambulare in coemiterio, scilicet
plęrique alii dissecant et defoedant vestes suas,
ebrietati indulgent, nihil habent in ore familiarius quam
"Gotswunder, marter, element" etc. Qua de causa, si diis
placet, quid vetaret, quominus sibi eandem sumeret
licentiam. Quasi vero quisquam bonus huc mittatur iuvenis,
ut morem vulgarem eumque turpem licet sequatur potius quam
paucorum modestiam et honestatem. Postremo sum affectus
gaudio eius abitus nomine propterea, quod intellexi plus
sane hostili etiam eum erga me fuisse animo, quia recusarem
ei erogare pecuniam ad compotationes et similes res non
necessarias et quod etiam interdixissem oinopolę, ne,
quantum vellet, ei mitteret vini. Sed profecto, quidquid
eius rei feci, suo ipsius commodo et parentum honore suorum
id me merito facere existimavi, ac nisi vos, domini mei,
usque adeo mihi chari et venerandi eum mihi commendassetis,
si scivissem eum eo insolentiae deventurum, ut in malam
interpretari vellet partem, quod ego iussus a vobis et
rectissimo ipsius commodo et honore feci, ne quidem aspectu
unquam voluissem dignari et, ut fatear verum, pęnitet me
quicquam beneficii vel minimi in eum contulisse, ut qui
ebrius aliquando et grassatus stricto gladio in aedibus meis
reprehensusque a commilitonibus ea de causa respondit:
"Quid ego curo rectorem et decanum? Veniant modo; das sie
gots" etc. quae abhorreo scribere et dissimulavi, ne, si
rescisceret mihi ab iis detecta, quid periculi intentaret
ceu (ut vocant vulgo) suis proditoribus. Fieri potest, ut
redeat in viam; at ego vehementer addubito, praesertim si
suo iure ipsi liceat uti in scholis neque severiorem sentiat
suorum morum censorem et vindicem. Moveor eo etiam maxime,
quod stipulata manu mihi promisit se non nisi meo consensu
velle suum efferre edibus meis gladium, quem eripueram, quod
abusus eo esset; at oblitus datae mihi fidei postea in
bacchanalibus eo larvatus aliorum stultorum more obambulavit
biduum per urbem und hat mumschantz umbgetragen et demum,
nescio an se tumultui immiscens vulneratus est securi parva
volensque clam me esse id damni indutis insuper caligis
inflammavit et accendit crus, ut multis diebus lecto inde
decumberet et vix incendium illud extingueretur. Ubi cum
hospes suus Spissius, vir bonus, esum mittere gravaretur nec
ego eum inviserem aut pecunia ei deesse, se inter canes et
Iudęos habitare palam dixit ideoque discessurum etc. Ubi
reconvaluit, ei obieci, quae deliquisset, satis acerbe; at
vero tergiversatus est et diluit, quantum potuit, et rogavit
nollem in deteriorem partem vel in . . . . . . . . sui
meminisse apud vos per literas, fecique ei spem, si quidem
Losanam aut similem aliquam ad trivialem scholam (ut
affirmaret) esset abiturus, me celaturum omnia, sin ad
universitatem aliquam, Germanię potissimum, me vix
facturum, quod metuerem, ne similiter ac hic ibi se
pateretur seduci; esse autem fidei meae, ut, si putarem eum
cum periculo honoris sui versari in scholis, id ipsum
detegere, ne parentes et expectatione et opibus frustrentur
et ludibrio multis fiat olim, inivique secum rationes
expensi et accepti et inter caetera pro lectisternio dixi ei
numerandos 2 fl., utpote quo lecto usus esset tribus anni
quadrantibus, licetque moris etiam foret, ut ex annuo lecto
solvantur 3 fl. minimum, me tamen pro uno quadrante nil
acceptare iam, facileque annuit et consensit reddiditque
debiti nomine chyrographum. Biduo autem post adiit quandam
mihi sanguine iunctam viduam, quae meo rogatu 20
hebdomadibus lectum suum commodaret (nam priore tempore meo
usus est lecto quodam amplo; sed cum viderem solum eum et
non uti nec forte numeraturum, quantum mihi videretur
aequum, viduam illam rogavi, daret ei lectum mutuo, me
curaturum, ut, quod satis foret, acciperet) et quaesivit,
quantum ex lecto pendi cuperet. Quae per simplicitatem
respondit, quia solus eo usus esset, ita putavit, se
dimidiam pensionem petere; sin habuisset commilitonem, se
merito requirere integrum, nempe fl. 3. Quo audito adiit
suos combibentes et calumniatus est, "ich hab in
uberrechnet; er wolt ein andere rechnung mit mir halten",
quod tamen non ausus est facere. Quid ergo opus fuit iis
calumniis? Sed has promeritus mea in ipsum fide, meis
candidis admonitionibus, mea indulgentia, ubi ex officio
debuissem et privari suo gladio et insuper pęna onerare*
(*übergeschr. "gravare") pecuniaria aut coercere iuxta legum
nostrarum tenorem aut certe domo excludere mea. At vero qua
eum affeci iniuria? Frequentissime habuit, qui ipsi
condormirent eodem in lecto, qua de causa meum diutius ei
commodare recusavi, et quod providi, re ipsa quoque nunc
evenit, nempe calumnias me potius quam iustam reportaturum
solutionem, etsi frequentissime illi condormiverunt alii,
cur non integram summam 3 R[henensium] fl. exegi,
cur 2 tantum florenos, cum duos cum dimidio pro tribus anni
quadrantibus iure optimo debuissem et potuissem postulare?
Quid mihi mea profuit liberalitas, quod ei pensionem ex
lecto pro integro quadranti condonavi?* (* a.R.: "quod
curavi mea illa ancilla toto tempore quotidie lectum
sterneret, cui inde ne apicem erga condonavit.") Nempe ad
diem d. Ioannibaptistae sacrum huc venit, abiit autem martii
19. et pro lecto tanti temporis iniquum censet conferre 2
fl., cum sciat alios quosdam binos Helvetios pro lecto unius
anni non meliore cogi numerare 4 Iachimicos. Sed ita res
habet: sarciendum et compensandum sibi esse putavit apud me
ceu hoste libidinis suae, quod in compotationes etc.
liberius insumpserat. Indignissimae res expectatione et
auribus vestris, quam ob causam decreveram et quodammodo
promiseram penitus vos celare, nisi ex postremo hoc facinore
coniecturam facere licuisset, ipsum in transactae suae apud
nos vitae tam honestae patrocinium vel etiam gravioribus me
calumniis apud vos esse traducturum. Quod si faciat, hinc
sumite, quod ei respondeatis; sin minus, sancte obtestor,
nihil eiusmodi rerum hic gestarum ei exprobretis, sed
consulo, hinc statuatis saltem, quam tutum sit eum alere
maximis sumptibus in scholis exteris, ne expectatione magis
fallamini, ne pater exhauriatur et tot reliqui liberi
immodicis et inutilibus suis sumptibus ac demum ipse cum
amicis parentibusque fiat fabula vicinis. Ideo, inquam,
illam apud Philippum inivi gratiam atque hae vobis
perscribo, ut parentibus eius tempestivo adsitis consilio,
ut alicubi potius ei prospiciatis de officio se digno et
honesto matrimonio suam ipsius retundatis licentiam. Quo
animo sit erga literas, hinc est elicere, quod serio eas hic
nec constanter attigit, quod inquam paulatim libros suos
omnes venales prostituit et distraxit omnes. Nec mirum;
neque enim satis convenit musis humanioribus cum Marte et
Baccho, nedum theologiae studiis. Scribo, inquam, haec non
convitiandi libidine inutili, sed quod cupio eum vestro
consilio et parentum opera praesenti in viam reduci et
revocari quodam eiusmodi praetextu atque fictis de industria
rationibus, ut advolet neque suboderetur monstri, quod
alatur, si ita liceat sanissimum appellare consilium. Mihi
dixit se profecturum Losannam, aliis vero studiosis fecit
spem una proficiscendi Lovanium. Cavete, rogo, ne meo
scripto unquam intelligat vos aut parentes esse offensos et
contra ipsum concitatos. Bene valete. Raptim et per temporis
intervalla ob negotiorum importunitate scriptum. Marpurgi
anno 1551. Martii 20.
Vestrae celsitudinis addictissimus Wigandus Happelius.
Clarissimis et ornatissimis viris d. Henricho Bullingero et
Rodolpho Gvaltero, verbi dei interpretibus dignissimis,
dominis et amicis suis reverendis.
