<nr>[42049]</nr>
<ae>Durich Chiampell an Bullinger.</ae>
Chur, 24. März 1572.
Zürich StA, E II 375, 864. / Orig. (Aut.)
Graub. III, 320f. -Exc.
S. D. P.  Iterum tibi, domine pater venerande, molestus esse
tandem cogor, quum
maxime sis negociis (sat scio) obrutus et minime id
oporteret aut certe non
conveniret. Prodigium enim hic Curiae hac hyeme apparuit
magnum, adeo ut non
potuerim non illud mandare literis consulto utique fratre
meo dilectissimo d.
Thobia idque quam acuratissime, prout perhibent quidem, qui
illud viderunt viri,
de quorum fide nemo apud nos bonus dubitat, ut ex ipsa
prodigii historia melius
colligi potest. Quod autem magnum sit et quippiam maximi
portendat, itidem ex
rei narratione (si tamen prodigia inter res gestas referri
debent) simul atque
iis, quae iam fieri coeperant vel hactenus acta sunt,
animadvertere est: ex
protasi nimirum et epitasi funestae (heu dolor) tragoediae
illius, cuius papa
author, Rhaetiensis vero dominus prima eius persona merito
habetur cum filio suo
simul etc. Utinam hoc dramatis catastrophen, si non laetam,
foelicem saltem
nostrae huic reipublicae nanciscatur! Certe superioribus
diebus homines vel
populi Rhaetiae moti excitatique iis, quae proceres
Rhaetorum hactenus hoc super
Rhaetiensis domini negotio fecere, decretis undique ex
communitatibus erectis
signis militaribus numero ad 20 Curiam confluere, initio
scilicet a
Praegaliensibus facto, iam ante 14 dies nempe. Et quidem
Superioris Foederis
homines bis mille minimum Rhaetiensem dominum captivum
superiore septimana
Curiam duxerunt miserandum sane in modum eum comitati, ubi
nunc in publica
custodia tenetur cathenis vel boiis vinctus constrictusque
duabus, quatuor
interim armatorum virorum millibus minimum Curiae vel magis
in eius suburbiis
vel in vicis per circuitum vicinis sub signis suis
manentibus haerentibusque.
Qui licet ab optimatibus admoneantur iubeanturque minis
etiam intentatis et, ubi
hac non succedit, rogentur atque suadeantur, ut discedant
relictis tantum tot,
quot ad exercendum iudicium necessario requiruntur, illi
omnino hactenus eis
parere renuunt iubentque illos potius discedere; nam si ipsi
suum fecissent
officium, non se habuisse causam ita confluendi; iam se,
summum nempe
magistratum Rhaeticae reipublicae, velle iudicium
constituere, quod incorrupte
ius dicat iudicetque atque iuste in noxios animadvertat,
sive Rhaet[iensis]
dominus sit sive pontificii aurati torquatique equites sive
monachi sive
authores trucidandorum concionatorum piorumque hominum sive
ad Vulturenos
subiectos suasores defectionis. Quod et iudicium iam ferme
constitutum est a
populis. Praeterea dicunt se iureiurando inter se ad hoc
obstrictos nemini velle
iniuriam facere neque vim alicui afferre aut violenti
quicquam in aliquem
tentare, sed iudicio tantummodo adesse et curare, ne illud
corrumpatur
absterreaturve a recto a quoquam, et ad finem usque totius
rei hic haerere
velle. Quod et hucusque praestiterunt, dum plane pacate
honesteque ad omnes
etiamnum degunt nobis interim inter metum expectationemque,
quorsum res utique
evasura sit, versantibus cum multis bonis. Hinc quum illud,
quicquid est
prodigii, haud vanum vel irritum futurum esse censeam, non
potui non operam
dare, ut ad unguem<f1>Adagia, 1, 5, 91 (LB II 216f).<fe> illud describerem scriptumque ad te simul
et ad d. Iosiam
Simlerum mitterem orans, ut curetis, si videtur dignum,
typis excudendum
edendumque. Quod autem sunt, quos nihil mendaciorum pudet
eaque in nos evomere,
quasi nos omnium turbarum tumultuumque istorum authores
simus, contra quos tamen
graviter semper declamavimus eosque serio et concionibus
nostris et scriptis
impugnavimus, licet aperuerimus, quot modis improbisque
technis et cuniculis
execrandus papa latro Rhaeticae reipublicae libertati et
evangelicae nostrae
religioni insidietur, monuerimusque populos nostros, ut sibi
a tam immani hoste
caveant: hinc inquam nihil impiorum atque ingratorum hominum
calumnias moramur
iusti ac recti conscientia utique freti, quum et nostram hic
innocentiam cum in
nostris concionibus tum in publico Rhaetorum comitio palam
protestati simus
ostenderimusque, nos a calumniis purgaverimus atque
calumniatores mendaciorum
ita arguerimus convicerimusque, ut qui nos iam hinc
seditionis accusent, quod
contra papam hostem clamaverimus et sibi populos ab illo
caveant monuerimus,
nihil id iustius faciant, quam qui probum fidumque servum
inauspicati alicuius
tumultus inde insimulent, quod ille fure deprehenso, qui
rebus domini sui
insidiaretur surripiendis, dominum inclamavit et caeteros
famulos et clamore suo
eos excitarit, ut accurrentes furem prohiberent furari, in
quo concursu forte
aliquid inauspicati accidisset, qui, inquam, in famulum ut
seditiosum et
perniciosum hominem convitiarentur, furem vero ut bonum
virum et immunem a culpa
laudarent et defenderent. Ecce rei indignitatem
iniquitatemque absurdissimam.
Sed ipse sum ineptus, qui ista apud te agam; ignoscito ergo
mihi.
Fratres, qui huc hisce in turbis accesserunt, te plurima
impertiunt salute.
Salutabis itidem ex nobis, d. Thobia inquam et me, d.
Rudolphum Gvaltherum et d. Iosiam Simlerum. Vale foelix.
Datum Curiae die  24. martii anno domini 1572.
Tui semper, ut decet, observantissimus Huldrichus Campellus.
Praestantissimo viro d. Heinricho Bullingero, Tigurinae
ecclesiae pastori
dignissimo, domino ac patri omni semper observantia
colendissimo.
