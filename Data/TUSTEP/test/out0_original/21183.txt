<nr>[21183]</nr>
<ae>John Hooper an Bullinger</ae>
Glocester, 1. August 1551.
Zürich StA, E II 369, 26ff.
Zur.lett. III, S. 91ff.
Ep.Tig. III, S. 58ff.
Orig. (Aut.)
Gratiam et pacem a domino. Non solum tuę pietati scio,
compater colendissime, meum displicere tam diuturnum
silentium, verum mihi ipse eo nomine valde displiceo. Sed
ubi mea negotia intellexeris, illorum difficultate ac
magnitudine facile ad ignoscendum inducaris et me ipsum ab
ingratitudinis ignominia erga te tam charum amicum liberem.
Quamquam, ut tuę ac d. Ioannis Butleri, fratris et
singularis amici, literę testantur, omnes ex Anglia, qui
ad vos proficiscebantur, inanes et vacuos sine meis literis
dimiserim, tamen sępius ad te scripsi; sed quod in
itinere
vel interceptę vel perditę fuerint, tabellariorum
negligentiam, qui non tantum labores meos, verum etiam amici
mei optimi expectationem fefellit, accusem. Etsi tamen
rariores ad te dederim, quam ingens tua in me benevolentia
promeruerit, literas, id non oblivione tui factum esse,
doctissime compater, sed difficultate negotiorum meorum ac
magnitudine. Annum lapsum magnis, perpetuis ac arduis
negotiis laborabam, ut per alios absque dubio accepisti.
Graviter agitabatur vestuaria quęstio inter Londinensem
episcopum et me, quod vehementer mihi semper displicuit; ego
enim illarum usum in ecclesia, ni fallar, merito
reprehendebam et illas tolli penitus ex ecclesia
contendebam; ille vero instabat et illarum usum asserebat
partinacissime. Sed quia dominus huic contraversiae finem
imposuit, non puto opere precium infelicis tragedię
sepulchrum violare. Posthac, etiamsi occupationes meę non
interquierint, in scribendo ad te officio meo satisfaciam
nec a me ad vos proficiscentes inanes ullos dimittam. Fretus
iam tua qua pręditus es ad ignoscendum facilitate,
taciturnitatem meam diutius excusare intermitto. Mea familia
tota ut et tua, speramus, valet, et ut utraque diu valeat,
deum assidue interpellamus. Prole tamen nulla nos auctos
scias, ex quo sanctum vestrum consortium reliquimus. Si
filiolam nostram Rachelem nobis conservet, ut filium suum
Iesum Christum amplectatur et promoveat, in senili aetate
nostris votis abundanter satisfactum esse putamus, quamquam
plures nobis non contingerent. Ipsa a matre sępius audit
commendari plurimum locum et patriam ubi nascebatur; et
magna diligentia et cura instructa in fide, quam olim per
tuam charitatem et uxorem d. Bibliandri ecclesię Christi
promittebat, graviter de me conqueritur, quod tam sanctam
ecclesiam et fidos Christi ministros crebrius literis non
salutabam. Iam, tanquam reverentię et honoris pignus,
pannum unum integrum mittit, unam medietatem tuę pietati,
alteram uxori d. Bibliandri; ex animo gratias agens patri
coelesti, quod vobis testibus in illius sacrę ecclesię
sotietatem fuerit accepta. Si ita tibi visum fuerit, ut
filii tui studii causa Angliam videant, non est quod multum
sis sol[l]icitus, quo pretio hic vivant: ego illorum curam
in me suscipiam, et id faciam bono et hilari animo.
Scripta tua, quę mecum ex Tiguro ferebam, (scis quid
volo,) nunquam potui impetrare ut excuderentur; non quod
piis et doctis viris minus placent, (perplacent quidem
omnibus quibus legenda dederim,) sed temporis calamitas, seu
potius hominum metus, qui glorię dei sua consilia
anteferunt, impedivit. Multi docti et summo loco habiti
lectionem cupiebant illius libri, quibus ut debui feceram
potestatem; et iam est penes d. Cecillum, regię maiestati
primarium secretarium, virum summa eruditione et pietate
praeditum, deique evangelio  maxime faventem. Cęteros
tuos
libros, quos regię maiestati miseras, summa diligentia
tradidi marchioni de Northamptom, magno cubiculario totius
Anglię, ut ipse regi tuo nomine exhiberet, quod fecit
diligenter et libenter; per quem rex semper iussit te
resalutari cum ingentibus gratiis: nec dubito, quin tui rex
semper futurus sit memor. Tu vicissim, rogo, ut soles, bene
currentem commendes, et ad perseverantiam tuis literis
semper exhortari digneris. Literas etiam tuas diligenter rex
legit, et legendo magno desyderio earum lectione afficitur.
Ideo ne putes operam tuam male collocatam, quamquam
responsum illarum non accipis. D. Cantuariensis, tui
profecto valde amantissimus, cum ultimas tuas literas
acceperim in ędibus illius, et de illis illum certiorem
fecerim, vix lachrimas continere potuit, dum animum tuum
erga regem et regnum, et ecclesię vestrę
perseverantiam
in hisce tristissimis temporibus intellexit.
Honorificentissime et te et summam tuam eruditionem
commendabat. Neminem habes, scio, ex omnibus tuis
charissimis, qui anxius eo et avidius in Christo diligit.
Scio et certus sum, illum te ex animo amare. Contuli cum
illo et rogobam, ut Italum, de quo scribebas, adiuvaret apud
regem: pollicitus est omnem suam operam, et ne dubites. Si
deus optimus et clementissimus nos liberet semel ab ista
difficili et dura tyrannide adversariorum Christi, qua
undique periculose premimur, omnibus piis et doctis viris
erit pro nostra tenuitate prospectum. Rogabas ut agerem cum
d. a Lasco pro octodecem coronis, quos mutuo Italo cuidam
contulisti: feci quod iusseras, sed an adhuc tibi sit
satisfactum, ignoro. Scio quod libenter nemini vis esse
oneri, (quamquam quod tu onus, tui honorem iudicant;) ita
tua praeclarissima dona a deo accepta reipublicae
profuerunt, et maxime Christi ecclesię, quod tibi nostra
omnia debemus, ut experieris [qn/=quando?] voles.
Postquam has literas incepi, uxor mea et quinque alii ex
meis concionatoribus et domesticis inciderunt in novum
nostri sudoris genus, et periculose ad viginti quatuor horas
laborabant: egomet ex eodem morbo iamiam utcunque convalui.
Rogate dominum, ut nostri misereatur, et ut expectemus
semper in timore dei diem mortis. Severissima est huius
morbi lues in Anglia, et, quod est praesentissimum ultionis
divinę inditium, homines subitanea morte corripiuntur. Ad
festum Michaelis proxime futurum, ubi mea negotia parum
interquieverint, de meis rebus exactius plura cognosces.
Uxor etiam et reliqui egrotantes per gratiam dei periculum
morbi evasere. Totam vestram ecclesiam et rempublicam deo
commendamus, maxime reverendissimum patrem d. Pellicanum. D.
Rodolphum Gvalterum, duos generos tuos, d. Gesnerum, cum
suis uxoribus; omnes alios, qui vobiscum Christi religionem
colunt; sororem nostram uxorem tuam cum tota tua familia,
d. Bibliandrum cum uxore et totam familiam, vere et ex animo
in Christo salvos esse precamur. D. consulem dominus etiam
servet. Dominum Coelium Secundum in tuis literis nostro
nomine salutes rogamus quantum potes, potes autem quantum
vis. Age cum d. Ioanne Butlero nostro, ut in Angliam redeat
: potest esse multis nominibus usui reipublicae et
ecclesię. Nosti, quod patrię sumus nati et non nobis
ipsis: quod si res secus haberet, non fungerer episcopi
munere. Saltem rogabis, ut semel nos in Anglia invisat, et
per nos intelliget, qua via et ratione sibi et suis commode
prospici possit. Dominus Iesus servet te diu ad gloriam sui
nominis. Gloucestrię, calendas augusti, 1551.
Tui, ut olim et diu, frater et compater amantissimus,
Ioannes Hoperus,
Gloucestrię ecclesię episcopus.
Dedi huic studioso, qui literas meas ad te adfert, et socio
suo, Tigurinis, quadraginta quinque coronas Anglicas mutuo.
Si placet ut aequo precio pro illis libros Tiguri impressos,
maxime qui tua opera continent, ad me mittatis, faceretis
mihi rem gratam. Si Tigurini, qui huc studii gratia migrent,
mea opera indigeant, illis pro mea tenuitate adero. Pro tuis
ad me libris et literis summas ac aeternas habeo gratias.*
(* a.R.: .. .. ... ... . B.s .. .. ... ..: P ..)
(Das Folgende auf einem bes. halbem Blatt.) Ubi e
periculorum fluctubus fuero emersus, colendissime ac
doctissime compater, proprium nuntium, per quem mea omnia
intelligas, mittam. Quod tuarum literarum, quas sępius
deosculor, nullam facio mentionem, nulla admiratione
ducaris, precor: nec tui nec tuorum in me beneficiorum
possem esse immemor. Quia de re et quomodo inter episcopos
et me tam atrox lis et contentiosa incepta fuit* (*a.R.:
fuit? [fuerit]), olim intelliges. Contendo, ut dimicatio
piorum hominum arbitrio componatur, ut paucis causam ac
campum litium expediam: usus peculiarium vestium
papisticarum in ministerio ecclesię magnum hic tumultum
peperit; solus d. a Lasco ex omnibus peregrinis, qui aliqua
autoritate valent, a meis partibus stetit. Vale. Precor
deum, ut diu et prospere valeas valeantque in
<gr>Cristw</gr> omnes Tigurini. Amen. Quod possum, scripsi;
scis, quid volo.
T[otus] t[uus], si tamen suus, et merito quidem.
(v. a. Hd.:)  Domino Henrico Bullingero, viro doctissimo
dentur, d[e] d[antur].
