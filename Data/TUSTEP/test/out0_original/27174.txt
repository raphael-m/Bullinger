<nr>[27174]</nr>
<ae>Wolfgang Musculus an Bullinger</ae>
<od>
Bern, 20. August 1557.
Siml. 90, ... Kopie.
Ep.Calv. 2687(XVI,574f)
S. Accepi tuas, Bullingere compater in domino carissime, quibus a me petis, quid de confessione d.
Farelli ac Bezae hac aestate Geppingae de coena domini scripta et principi Wirtemp[ergensi] oblata sentiam.
Quum eam huc d.
Hallero, compatri meo, misisses, non satis persuadebar tale quid a duobus istis fratribus in domino carissimis esse factum.
Iam vero, quoniam eam Calvinus noster ab ipso Beza acceptam Petro Martyri misit, contristor admodum ac vehementer miror, quaenam fuerit ipsis
necessitas sine symmystarum praecipuorum saltem conscientia talem componere confessionem illique tituli vice praemittere, quod ad hunc modum in ecclesiis Helveticis et Sabaudicis doceatur.
Sunt hi duo fratres digni, quos merito habeamus in pretio, quum pietatis et eruditionis nomine tum, quod senior ille ac veteranus Christi miles fideliter ac dextre causae veritatis propagandae multos iam annos haud absque fructu servivit.
Quare me factum illorum hoc amplius turbat, quo vel nobis vel sibi ipsis
negotium pepererunt, si processurum sit colloquium, quo magis utrumqui in domino amanter complector.
Caeterum quae de substantia Christi, carne videlicet ac sanguine eius, ac illius praesentia in coena scribunt, meo iudicio magis disputationis, quae per illa inter nos excitari poterit, quam conciliationis cum Lutheranis fratribus ineundae materiam habent.
Quare eiusmodi loquutiones non probo, quemadmodum nec illud, quod modum praesentiae huius soli deo cognitum esse et tamen a nobis credi
dicunt.
Bernae 20. augusti 1557.
W[olfgangus] Musculus, tuus in domino totus.
Praestantissimo theologo d.
Henricho Bullingero, domino ac compatri suo carissimo.
^$Tiguri.
