<nr>[33072]</nr>
<ae>Johannes Hospinian an Bullinger</ae>
Basel, 6. Juni [1563]
Zürich StA, E II 366, 309. / Orig.
(Aut.)
S. Negotia tua incredibilia mihi non ignota, doctissime domine
Bullingere idemque charissime frater, et quia ad aliquot meas
literas (quas puto tibi redditas) non respondisti, in causa
fuerunt, quod aliquamdiu tibi meis nugis obstrepere nolui.
Quae vero collata tecum voluissem, quia intellexi te saepius cum d.
doctore Wyssenburgio per literas colloqui, non dubito, quin iam
olim ab ipso acceperis.
Proinde neque nunc volo inani mea
garrulitate gravioribus tuis occupationibus impedimentum inferre.
Ago tibi gratias et referam, si per domini opem datum fuerit,
dono te mihi misisse postremum tuum responsum adversus Brentium
sophisticam theologiam ecclesiae denuo obtrudere conantem adque
feroces et insolentes veritatis hostes propemodum deficientem,
quod obiter percurri, quantum adhuc licuit per occupationes, et
spero brevi otium mihi fore diligentius atque attentius
perlegendi. Doleo interim ex animo huiusmodi dissidia et
contentiones tam diu gliscere et non denique componi in ecclesia.
Sed quid facias? Haec est aequissima ingratitudinis nostrae poena
et istius extremae morum corruptelae, quae apud nos, qui tamen
per evangelium renati videri volumus, aeque grassatur atque apud
alios. Unde nomen dei (ut scriptum est) blasphematur propter nos
inter gentes; etenim lux nostra non ita splendet coram hominibus,
ut videant offitia charitatis et caelestem nostrum patrem
praedicatione et gloria efferant. Videtur enim tempus hodiernum
id esse, de quo dominus suos praemonuit, quum dixit: "Putasne,
quum filius hominis veniet, eum fidem inventurum in terris?"
Item: "Quoniam abundat iniquitas, ideo charitas multorum
refrigescet." Speremus itaque deum his brevi finem daturum; iubet
enim nos, quum ista fieri incipiant, levare capita, quoniam
redemptio nostra appropinquet. Dicamus igitur cum evangelista etiam: "Veni, domine Iesu". Amen.
Gratia et spiritus domini sit tecum semper.
Salutes omnes fratres, hoc est concionatores et professores.
Basileae dominica trinitatis anno humanae salutis 1536.
                                              Tuus ex animo
Iohannes Hospinianus.
Sacrosanctae theologiae apud Tigurinos summo antistiti d. m.
Heinrycho Bullingero, domino et fratri suo semper colendissimo Zürich.
