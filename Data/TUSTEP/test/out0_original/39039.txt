<nr>[39039]</nr>
<ae>Josias Simler an Bullinger.</ae>
Girenbad, 22. Juni (1569).
Zürich ZB, Ms F 40, 442. / Orig. (Aut.)
Vgl. Brief vom 26. Juni [1567]. Valcanz in Morbegno [Truog
266].
S. P.  De nostris balneis, cęteris, quę ad nos
spectant, nihil ad te scribo, mi pater, cum Henricus noster
sit viva epistola. Cęterum Ioannes meus, qui et ipse ad
te scribet, voluit me ea, quę ad ipsum pertinent, ad te
scribere. Vocatus antea fuit a Morboniensibus communibus
suffragiis, ut sit eius ecclesię minister; sed tum se
excusavit, uti te nosse puto. Nunc denuo a publica synodo ad
idem munus vocatur et a me petit, ut sibi, quid faciendum
sit, consulam. Ego versus prorsus animi hęreo et, quid in
utramque partem a nobis disceptatum sit, ad te perscribendum
putavi; quod autem tu iudicaveris, in eo acquiescemus.
Primum itaque ad recipiendam vocationem publica ecclesię
utilitas, cui omnes studere debemus, eum manu quasi trahere
videtur; nam quia Rhetus est ex bona familia natus et
Saliceos, Cornios aliasque plures familias cognatione et
affinitate sibi iunctas habet, plus authoritatis habebit hoc
loco quam quivis alius minister. Deinde cum Morbonii
officina typographica instituta sit, utile erit eo loco
ministrum habere alienum a novis et curiosis dogmatibus, qui
dil[igenter] Italicos libros imprimendos evolvat, ne forte
aliquid non sanum [in] publicum edatur. Postremo spes magna
est, si ecclesia hęc ministrum alicuius authoritatis
habeat et qui absque interprete causam in Rhetorum comitiis
agat, fore, ut monachi eiiciantur et christiana schola eo
loci instituatur; id quantum commodi non modo Rhetię, sed
vicinę quoque Italię allaturum sit, tu facile vides.
Porro ab adversa parte hęc occurrunt: primum vocatio, qua
obstrictus est pueris fidei suę commissis, quę
tamen, cum sit privata, publicę postponenda dicetur.
Secundo pericula plurima obiiciuntur in hac vocatione,
stipendium exiguum; at forti animo pericula superanda sunt,
et Rhetus plus habebit illic stipendii quam quivis
exterorum, et ministro non stipendium respiciendum est, sed
ecclesię utilitas. Tertio excusat se, quod linguam
Italicam diu non exercuerit, itaque se non posse concionari
Italice. Sed vicissim modestię videtur hęc excusatio
adscribenda, et cum Genevę coeperit Italice concionari in
consistorio eorum, unius aut alterius mensis exercitio
facile rursus linguę Italicę usum sibi familiarem
faciet. Hęc quidem et alia multa a nobis in utramque
partem disputata sunt, quę tuo iudicio submittimus.
Conditionem ut recipiat, minime suadeo vel mea ipsius causa;
malo enim hunc pędagogum puerorum habere quam quemvis
alium; rursum dehortari vehementer non ausim, ne forte
ecclesię commodis obsim, quod minime velim; itaque meam
sententiam tuę subiicio. Vale, mi pater. Ex Vulturino
22. iunii.
Iosias Simlerus.
Vigilantissimo Tigurinę ecclesię episcopo d. Henrico
Bullingero, patri suo venerando.
