<nr>[20191]</nr>
<ae>Graf Georg von Württemberg an Bullinger</ae>
Oberbaden, 21. August 1550.
Zürich StA, E II 363, 116.
Orig.(nach Angabe am Schluss aut.!)
Georg, grave zuͦ Wurttemberg und zuͦ Mumpelgart etc.
Unsern gruß zuvor, wolgelertter, lieber besonder. Das
schriben, ir unß
verschiner tagen sampt etlicher berichter zeittongen gethon,
haben wyr vernomen,
geben dem nit hohe glauben, das die gmeine ußschriben der
erforderong eins
gemeine richstag (wie dan das einer sein solt) in der
beschribong was, sonders
solte geendtert worden sein, es weren dan fürsten oder
graven des richs, die
noch in ungnadt und nit usgesöndt seindt. Von weltlichen
fürsten ist vor acht
dagen noch nemantz eigner person alda gewessen, usgenomen
herr Albrecht in
Bajern. Das der printz, kay[ser]s son Philips in Hispanien
reiß* (*a.R.
reiß? / miß=müsse?) ist by unß onglöblich, also baldt,
mußent vor andere pratick
syn anrichtong und endschafft haben. Die anzeigongen und
werckt geben das, wir
ir unß schribt, das döß Carolus meinong anders nit ist, dan
ein monarchia zuͦ
wegen bringen. Das haben nu bisher die exempell gutte zügnüs
geben. Mitt dem
Dirck, Soffia und Prosia waß in dättlicher kriegs sachen
gehandlett ist wordten,
ist uns ze lang ze schriben. So habent wyr die alsbaldt
wider verschicken
missen, nechster botschafft mögt ir deren bericht werden.
Habent wenig firtag
mit schriben und lessen in unser badenvart. Mit Nirnberg
hatt es disse gestalt,
wie ir hienebett verwart sehen mögen, und so das in fürgang
kompt, dörffen sie
on zwiffel om den spott nit sorgen. In summa: wo gelt ist,
da würt gesucht und
nit uffgehört (wo gott das nit verhiett), bis es alles
ußgebrest. Alsdan ist
erst ein rechte monarchi anzerichten. Ir werdt noch erleben,
so euch gott das
ein kline zeitt vergundt, zwischen blutzverwanten
pottentaten ein grosse
zertrenung und zwispaltong, döß man sich gar nit versehen
noch baldt gla[u]bt
hätt. Wölches wyr disser zeitt der feder weitter zu befellen
underlassen. Seitt
gott befollen und ladt die zeittongen nit weitter komen dan
by verdruten; das
dhent wyr unß verlassen. Actum unser handt zuͦ Oberbaden
mitt ill, den 21. augusten nach mittag zu 2 uren anno 50.
[Dem] wolgelerten unserm [lieben] besondern Heinrich
[Bulling]er, predicanten zu Zyrich, zu handen.
