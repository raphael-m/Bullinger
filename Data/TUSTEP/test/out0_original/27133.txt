<nr>[27133]</nr>
<ae>Celio Secundo Curione an Bullinger</ae>
<od>Zürich, 9. Juli 1557</od>
<vo>Autograph: Zürich ZB, Ms. F62, 177 (Orig.-Entwurf auf S. 3
des Schreibens Curios v. 26. Juni: Rücks. (S. 4) Adr. z. 20.
Juni.).
(Siegel...)</vo>
<dr> <dr>
<re> </re>
<tx>Existimavi ultimis ad te literis meis abunde tibi esse
satisfactum; sed tu alteras scribis et studiose expetis, ut
respondeam ad quaestiones abs te mihi propositas. Vergerium
enim, hominem callidum, elicuisse a me verba quaedam, quibus
subvertat Coelium. Ego vero inservire tibi promtus sum semper
et semper talem me tibi exhibui, qualem decet amicum et
fratrem. Nunc vero, cum subolfaciam ideo a me exigi
responsionem novam, ut illa in conflictu cum Vergerio
proferatur, ego vero nolim ullo modo ministrari meum nomen ei
concertationi, nihil aliud mihi respondendum esse video, quam
quod vera respondi ultimis illis meis literis. Nulla ex me
verba elicuit Vergerius, quae tendant ad coelii subversionem,
nisi ea, quae ultimis meis exposui, ad tui subversionem
tendere existimes. Ergo non est, quod ad tuas illas
quaestiones respondeam, cum nihil aliud de tuo illo libro aut
dixerim aut scripserim unquam quam illud ipsum, quod exposui
tibi ultimis iam saepe citatis literis meis. Tu quidem dicis:
"Te quidem suasisse, ne ederem, scio; haec, inquam, sunt
vetera, nova iam sunt omnia." Ego vero praeter vetera nulla
agnosco, nova ... nolo ac doleo novam existere contentionem
inter eos qui ex ... fratres et eiusdem gentis aliquando
fuerunt. Si tu consilio meo obsequtus non edidisses
disputationem illam tuam, iam quoque facile hac careres
molestia. Voluit offerre partem Apologiae tuae Laelius noster;
sed nondum accepi, nondum legi, maxime quod tunc, cum
offerret, aliquot dies in urbe non futurus eram, in quam heri
demum redii. Legam autem, ubi posthac mihi obtulerit et per
negotia mea licuerit. Satis alioqui et plus satis est
contentionum altercationumque in ecclesia; spectatores sunt
pugnae infaustae hostes nostri magno cum suo gaudio. Dominus
Iesus, pacis princeps, tranquilliora nobis tempora concedat
tibique et Vergerio corda formet pacifica et a sordibus
invidiae perturbationibusque animi pravi repurgata.
^$Vale.
^$Tiguri 9. iulii. Uxorem totamque familiam meo et uxoris
nomine salutabis. 1557.
<lz>[Adresse ...]: fehlt?
<nr>[27134...]</nr>
<ae>Bullinger an Pier Paolo Vergerio</ae>
<od>Zürich, 9. Juli 1557</od>
<vo>Autograph (Kopie): Zürich StA, E II 342, 353.
(Siegel...)</vo>
<dr> <dr>
<re> </re>
<tx>S. D. Non absolute, quod aiunt, dixi ignorare me, quid
scribam Caelio; sciebam enim me non dixisse librum ab ipso
aeditum esse impium et haereticum. Cum autem ille scriptis ad
me literis urgeret, dixerimne Vergerio an non dixerim librum
eius esse haereticum et impium, quid dicerem, scribebam me
ignorare. Mirabar enim dixisse te, quod ego non dixeram. Nunc
vero facile agnosco, quod hisce tuis literis dicis me non
probasse librum eius ob eas causas, quam in epistola ad ipsum
scripta exposui. Si ergo dixisti Basileae ita me non probasse
librum eius, non est, quod accusem. Sin vero, quod ille
queritur, dictum est improbare me librum illum ut haereticum
et impium, non scio me unquam talibus usum esse verbis. Scis,
mi Vergeri, me dissuasisse, cum privatim tecum loquerer, ne
quid concertationis auspicareris cum Caelio, atque utinam
consilio meo obtemperavisses. Nunc ille, si verum est, quod
audio, apologiam parat, cum alioqui plus sit altercationis
inter fratres, quam conveniat et aedificet. Dolet tibi esse,
qui nolint tecum allatrare lupum. Ego vero, mi Vergeri,
existimo cum ratione vel moderatione agendum esse in huiusmodi
casibus et genera doctrinarum vel articulos discernendos neque
protinus dissentientibus a nobis in quibusdam impingendos
titulos lupi, haereseos et impietatis adeoque agendum cum
errantibus, ut redeant in viam, aut tentandum saltem amice,
quid proficias. Sin illi pergunt animo refractario et
pertinaci, iam iterum agendum moderate, ut, quantum fieri
potest, omnia aedificationi serviant etc. Odium autem et
invidia longe debent abesse ab huiusmodi tractationibus etc.
^$Cum intelligam animi tui voluntatem, in commendationibus
posthac minus ero tibi molestus; condona hoc mihi. Quod filium
meum attinet, d. Burcherus Anglus illi dedit duos florinos,
quos meus ille compositori formarum dedit; deinde 5 fl. dedit
d. Petrus dasypodius, utrique suum rependi. Ita nihil
reddidisti filio meo, nisi quod tui gratia, suo etiam
incommodo exposuit; ego vero erravi, qui 5 dumtaxat fl.
postulavi, atque ita rem habere testantur illi, quos iam
nominavi.
^$Audio te, mi Vergeri, in Poloniam profecturum; abi, dominus
benedicat itineri tuo et custodiat te, ne Lutheranis in causa
coenae te praebeas instrumentum, per quod expugnare et eiicere
conentur una cum d. a Lasco veritatem compertam. Scis
doctrinam nostram de coena esse synceram, Lutheranorum
insynceram. A vincet tandem veritas, utcunque prematur diu.
Breviores sunt vitae tuae dies, quam ipse putes; vive ergo et
age semper laeti/leti memor. Vale, optime Vergeri, et me amare
perge. salutant te fratres.
^$Tiguri 9. iulii 1557.
^$Bullingerus tuus.
<lz>[Adresse ...]: fehlt?
