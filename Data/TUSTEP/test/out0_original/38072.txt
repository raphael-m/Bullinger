<nr>[38072]</nr>
<ae>Andreas Szadkowski an Bullinger.</ae>
Wieliczka, 22. Juni 1568.
ZÃ¼rich StA, E II 367, 413f.
Wotschke, S. 298.
Gratiam et pacem a deo patre et domino nostro Iesu Christo
toto ex animo precor et observantiam meam tui diligenter
tibi commendo.
Si is rerum tuarum status esset, Bullingere, vir clarissime
ac amice plurimum observande, ut et corpore et animo bene
valeres, iucundius nihil ecclesiae dei universae et nobis
privatim contingere posset. Ego mediocritate contentus
prospera adhuc et mediocri valetudine utor. Constitueram
ante annos aliquot plane apud me filium meum Iostum [Iodocus]
literarum, pietatis imprimis et artium cognoscendarum causa
ad vos pro mea summa in vos observantia mittere. Verum ipse
cum votis meis respondere vel noluisset vel non potuisset,
illum artificium manuarium, quod pellificium vocamus,
discere curavi, quod non  tam exercendi gratia quam
cognoscendi merces apud nos magno in usu est. Quam artem
ipse iam per aliquot annos didicit et a suo magistro huius
artis ac professionis socius pronunciatus est. Cum autem in
vestra republica vera et incorrupta evangelii vox sonet et
cum pietate morum disciplina exercetur, eum hoc tempore apud
vos eam artem tractare ac excolere velim. Itaque, vir
clarissime et amice colendissime, filium hunc meum
primogenitum de meliore nota tibi commendo ea commendatione,
qua convenit filium a patre commendari, submisse rogans, ut
ipsi prospicias de honesto atque pio aliquo viro, ubi hanc
artem ulterius exercere possit. Non cupio, ut cum aliquo suo
lucro vulgari, ut reliqui consueverint facere, faciat; nam
ego omnia necessaria illi prospicere volo, quemadmodum d.
Christophorus Thretius, amicus meus singularis, tecum meo
nomine constituet; sed saltim hoc peto, ut in hac arte
pellificia maiores progressus faciat et linguam Germanicam
addiscat. Hoc si impetravero a pietate tua et si ea
benevolentia ac humanitate filium meum prosequutus fueris,
qua prosequi soles caeteros omnes tibi commendatos,
polliceor tibi gratitudinem perpetuam et quibuscunque in
rebus tibi vel tuis inservire et gratificari potero, faciam
id cum studiose tum libenter. Munusculum levidense, quod
tibi d. Christophorus Thretius meo nomine affert, aequi
bonique facias et boni consulas, a te peto, quod in signum
meae in te summae observantiae ad te mitto. Quod superest,
me filiumque meum tibi ac omnibus Tigurinis, summis amicis
meis, de meliore nota commendans praecor deum opt. max. ut
omnes tuos conatus feliciter sui spus. sancti gratia
fortunet. Felicissime vale ad ecclesiae dei aedificationem
et nostram consolationem. Saluto omnes symmistas tuos,
dominos ac fratres nostros colendissimos.
Datum Wieliciis ex fodinis nostris salinis  22. iunii 1568.
De rebus Polonicis tam ecclesiasticis quam politicis d.
Christophorus Thretius referet, qui omnia cognita et
perspecta habet.
Addictissimus ac tui observantissimus Andreas Schadkovius,
salinarum Wieliciensium notarius  manu propria.  (nur manu
propria aut.)
. . . . . .  pietate atque insigni eruditi[one . . . .  imo]
dno Henricho B[ullingero . . . . . . .]i ecclesiae Tigurinae
epi[scopo . . . . . ]simo, dno et amico plu[rimum....]do.
(Darunter v. Bull.s Hd.: "D. Andreas Schadkovius, scriba
fodinarum salis in Polonia 1568. Commendat f[ilium], mittit
pec[uniam]".
