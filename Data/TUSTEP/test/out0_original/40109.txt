<nr>[40109]</nr>
<ae>Johannes Lasitius (Jan Lasicki) an Bullinger.</ae>
Wittenberg, 11. Dezember 1570.
Zürich StA, E II 367, 422f.
Wotschke, S. 335f.
Salve, pater observande. Si per eum licuisset, qui ad vos it
measque, ni fallor, reddet, scripsissem ad te diligentius.
Veni huc Heidelberga, ut a patria propius absim. Cogito
tamen vos ineunte vere vel autumno favente domino invisere,
tum cum iter faciam in Galliam. Vos modo, mihi carissimi et
observandi, ad illud tempus valete, quod preces ex animo
profectae efficere poterunt. Ego superioribus diebus
excurreram in maiorem Poloniam, ubi cum essem, intellexi
Lutheranos Posnanienses nostris Cracoviensibus nonnihil
subiratos esse, ita ut de rumpenda illa nuper inita
concordia cogitarint, cui malo mature obviam iverunt fratres
Bohemici admonitis Cracoviensibus, ut voluntati fratrum
Lutheranorum satisfacerent. Causa me latet eius rei, quam
tibi fortassis aliquando T[h]retius perscribet, qui nunc
procul dubio obitum sui voywodae Cracoviensis luget, maxime
cum iam videat Stanislaum Barzy pontificium ei in hac
dignitate successisse, qui quondam nobiscum sensit. Meus d.
voywoda Wladislaviensis Iohan[n] a Krotossin attulit nobis
ab immani Moscho inducias triennales qui quod tam breves
esse voluerit, parum humaniter est a tyranno cum suis
collegis tractatus, adeo ut haec causa fuerit iustissima
pacis violande et tyranni invadendi, cui nunc nostri mirum
in modum infensi sunt, sed rex noster vult esse unus ex
illis, de quibus Christus sic: "Beati pacifici", et re vera
diu iam regnum amplissimum in pace conservat.
Quod ad illos duos diu sine causa pugnantes reges attinet,
Danum et Svecum, heri huc Dresda ex aula principis Augusti
perlatum est, eos iam tandem reconciliatos esse, que alter
alteri eripuerat, ea nunc rursum reddit, Danus Sveco duas
arces, quas iam in ipsius solo extruxerat, Svecus vero Dano
Norvegiam,  aliquot naves captas olim ac centum et
quinquaginta milia talerorum. In Polonia quidam iam
rebaptizantur in fluminibus, quod facile credo, quandoquidem
nudius tertius ex meo convictore cive Dantiscano intellexi,
descendisse anno domini 1568 in nostram Poloniam duas naves
anabaptistarum adverso fluvio Vistula, qui exclusi Dantisco
recepti sunt a quodam nostro castellano. Plura, que scribam,
non habeo, nam que vulgo narrantur de Frisia et tota
inferiori Germania, Zelandia, Hol[l]andia, quantum damnum ab
aestuante Oceano initio mensis novembris acceperint, haec ad
vos quoque perlata esse puto, hic fertur 4000 hominum aquis
intempesta nocte suffocata esse praeter tria oppida, que
aque penitus absorpserunt etc. Hic quoque in superiori
Germania et in nostra Polonia creberrimae fuere in autumno
innundationes. Cur hoc? Quia refrigescit in nobis caritas,
frigidis pectoribus suffundit deus frigidam, ut eo magis
frigeant. Dominos Simlerum et Wolfium fraterne saluto,
quibuscum haec, si voles, communicato. Nescio an sit vera
fama de morte Brentii, si obiit, ubi est, num ubique? Ego
vero crediderim, tantum in illo coelo, quod sursum aspiciens
Stephanus apertum viderat. Vale quam diutissime  et quam
felicissime, noster Mathusalech, et ad me tuum aliquando
scribe, dum es in hoc tabernaculo, quod nobis brevi erit
deponendum et aliud in coelo quęrendum, quod utinam
secundum fidem nostram fiat nobis.
Vitenbergae, ex aedibus magistri Menii  11. decembris 1570
ingenti nive coelitus delapsa, quae nos fortassis candidos
esse debere docet.
Si quando scribes ad fratres Genevenses, vellem te eis ex me
salutem dicere.
Tui amantissimus et observantissimus
Ioh. Lasicius Polonus.
Praeclaro theologo d. Henricho Bullingero, pastori ecclesiae
Tigurinae summo tanquam patri observando.
Tiguri.
