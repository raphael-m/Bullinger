<nr>[32121]</nr>
<ae>Richard Hilles an Bullinger</ae>
<od>
London, 31. Juli 1562.
Zürich STa E II 375, 694.
Ep.Tig.
II, S. 51f.
<vo>Orig.
(.. .. .. ?)
Venerabilis et amantissime amice, accepisse quidem me literas tuas vicesimo secundo pręteriti mensis iunii Tiguri conscriptas, haec te certiorem faciant.
Et tibi maximas habeo gratias, propterea quod non solum ad me illas dare non graveris, verum etiam digneris mihi scribere, cum quid nunc apud vos novi geratur, tum, quantum audis, quę rerum exitus dehinc esse possunt.
De consilio vero Tridentino haud aliter sentiendum est, quam coniurationis sive conspirationis potius alicuius in
protestantes esse inditium, quam synodi ullius causa fidelium catholicorum simpliciter in veritate convenientium, ut, quę in ecclesiis Christi abusus irrepserint, pro viribus extirpent.
Haud etiam parvo afficior dolore, cum audiam vos, qui in Helvetia evangelium profitemini, neque sana vestra doctrina nec bonis vivendi exemplis commilitones vestros confederatos posse ad evangelii cultum attrahere; qui adhuc etiam rebus vestris de religionis reformatione ita resistunt, ut nunc suspicare ad
inimicitias aut bellum rem brevi perventuram.
Quantum autem ad statum rerum Gallorum, (et pręcipue de iis que Parisiis et Rothomagi gerantur) certum est (uti affirmas) de iis posse nos tam cito hic certiores fieri, quam qui Tiguri habitant.
De rerum autem gestarum veritate, quę in superioribus Gallię provinciis agantur (ut quę Aureliis et Lugduni), non nisi longo temporis intervallo certo intelligimus.
Nos autem Angli adhuc (deo gratię!) quiete multaque in pace vitam degimus.
Nihilominus tamen de malis quę nobis possunt fortassis imminere, regina modo cogitare videtur et dubitare, ne quid infortunii per negligentiam aut socordiam regno accedere possit: hoc est, ne externus aliquis princeps (si forte tumultus, qui in Gallia etiamnum est, sedaretur) a pontifice Romano aut aliquibus extraniis pontificiis sibi adhęrentibus excitaretur, ut aliquid inveniret, quo cum illa inimicitias exerceret, cum revera occasionem capiat, quod suę maiestatis authoritate in consilio
parliamenti, et regionis totius consensu, illius usurpatam potestatem, continuacionem superstitionum, abusuum, et idololatrię quę antea in ecclesiam catholicam irrepta sunt, explodit.
Habet etenim regina magnum numerum tum militum tum navium iam nunc pręparatum in defensionem regni sui, si opus fuerit.
Uxor mea una cum liberis, deo gratias, bene valet, et tibi ob suę memoriam in literis tuis gratias agit, teque una cum uxore tua ex animo salutat: quam quoque meo nomine salutes rogo; tum etiam dominum Ludovicum Lavaterum.
Vale ac saluti tuę consule.
Londini, ultimo(a?) iulii, anno 1562.ß
                                                       Tuus, Richardus Hills.
Doctissimo theologo mihique amico charissimo d.
Henrico Bullingero tradantur he litere Tiguri.
