<nr>[24007]</nr>
<ae>Bullinger an Ambrosius Blarer</ae>
ZÃ¼rich, 9. Januar 1554.
St. Gallen VII, 287. / Orig.(Aut.)
Bl. III, 232.
S. D.  Recepi tuas, domine et frater colendissime, et quia
in illis nihil est, ad quod respondere necesse sit, non
exhibebo tibi ullam molestiam. Quae ab amicis hincinde
scribuntur, tam sunt varia, ut, quid futurum sit, ignorem.
Pro certo asserunt artibus Caesaris effectum, ut Philippo
desponsa sit Maria atque ita tota Anglia redacta in
potestatem Hispanorum. Si verum hoc est, non puto sine deo
haec fieri; oportet enim horribiliter puniri per gentem
truculentam et intollerabilem, qui tanta pertinatia et
Christum abnegarunt et repulerunt. O domine, da servis tuis,
ut constanter te confiteantur et colant religiose. Domine,
miserere nostri. Aiunt quidam consilia captari a Caesareanis
et papisticis mutua de continuando et redintegrando concilio
Tridentino et ideo cum Gallo de pace concilianda tractari in
hunc maxime finem, ut consentiat in concilium. Ubi enim
conclusum fuerit unanimi monarcharum consensu, repetetur a
Germania et Helvetia subscriptio, aut bellum et proscriptio
intendetur; ita vero mutuis armis confici posse creditur.
Haec est ars illius beluae. Excisis autem aut sub iugum
missis Germanis et Helvetiis nullo negotio se Gallis
potiturum sperat Plus Oultre.
Haec fortasse abscondita sunt ab oculis Galli, et supplicium
de illo et nobis sumi debet. Oremus tamen misericordem
dominum et hortemur omnes ad poenitentiam, si forte deus
pacem det in diebus nostris. Sed fiat domini voluntas. Vale
cum omnibus tuis. Tiguri  9. ianuarii 1554.  Memor sis
affinis mei.
Bullinger.
Clarissimo viro d. Ambrosio Blaurero, Biennensis ecclesiae
fideli ministro, domino et fratri colendissimo suo.
                            Byell.
