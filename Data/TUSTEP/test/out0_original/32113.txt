<nr>[32113]</nr>
<ae>Johannes Fabricius an Bullinger</ae>
<od>
(Chur), 29. Juni 1562.
<vo>zürich StA, E II 338, 1623. / Orig.
(Aut.)
Graub.
II, 401f.
R.
S. Quod scribam, non habeo; operam tamen dabo, ut quoad concilii acta nihil diligentiae praetermisisse videar.
Molestus tibi fui superiori septimana tot literis missitandis; nunc brevior ero, ne toties te meis nugis distraham.
Nugas appellarim, cum videam me omnia in cassum laborasse.
Quid Hercules, quid ego tentarimus, iam scire potes; fortissimum quemque habituri fueramus.
Nunc pax nulla diuturna et stabilis esse potest, Guisianis ad gubernacula sedentibus.
Faciunt adversarii hoc omne procul
dubio, ut vires nostrorum semel distrahant et postea ex improviso invadant imparatos.
O miseros nostros, qui tam foede sibi imponi patiuntur! Haec septimana praeterita plus me exercuit quam quicquam aliud in omni mea vita.
Cogitare tu ipse potes, quantae molis fuerit tam seria consilia suscipere quorumque eventus tam anceps est et dubius.
Nunc omnibus provisis, quibus ad hoc negocium opus erat, Condenses fatiscunt.
Tu, quaeso, perge, me edocere reliquum.
Cur nihil de fratre Guisii Aumala?
Nostris haec pacificatio non placet; nam praevidemus Guisium in nullas conditiones iturum sibi adversas.
Rescribo d.
Coignetio; rogo te, ut tuto reddi ei cures.
Orationem meam tibi placuisse miror; nam mihi non satisfeci, sed tamen indulsi; nec enim tam perturbato tempore aliter potui.
Facile tibi acquiesco, ut nomen meum subticeatur, licet quod ad me non multum curo furorem antichristi.
Reponatur ergo aliud nomen et si placet, hoc: Iani Orii, vel tu aut d.
d.
Gesnerus fingatis aliud quoddam ex Graeco conflatum.
Quod ad rigorem attinet, nihil plane detrahi velim; nihil enim tam durum dici potest, quod nequitia et crudelitas horum hominum non superet.
Sed dubito, an Froschouerus excudat; si difficilem se praebet, mitte per occasionem Heidelbergam, ut ibi excudatur.
Vale, reverende in Christo pater.
29. iunii anno 1562.
                                   Tui studiosissimus I[oannes] F[abricius].
Amplissimo viro d.
Heinrycho Bullingero, ecclesiae Tigurinae antistiti vigilantissimo, domino et patri suo in Christo semper honorando.
Zürich.
[Herren B]ullinger.
