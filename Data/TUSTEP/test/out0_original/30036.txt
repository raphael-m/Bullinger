<nr>[30036]</nr>
<ae>Karl Fabricius an Bullinger</ae>
<od>
Reichenweier, 7. März 1560.
<vo>Zürich StA, E II 359, 3009. / Orig.
(Aut.)
S. D. Ante calendas martias tuas accepi literas, pater in Christo dilectissime, ex quibus tuum erga me paternum amorem vere cognovi.
Congratularis meae felicitati in ista solida veritatis syncerae agnitione, quam per spiritum sanctum in me confirmari studiose expetis.
Certe dominus deus, suarum creaturarum diligens custos, vindex, praeses ac aeternus conservator est; is quassatam arundinem in me non confringet neque comminuet, sed veluti benignus et liberalis pater familias maiora largietur
habenti, quo sim in Christo Iesu abundatior, ditior ac opulentior.
Ego vicissim dominum orabo, ut in pace, humanitate ac proximi dilectione vos fortes ac incolumes conservet, roboret atque stabiliat.
De schola vestra quod scribis, abunde mihi satisfactum est, et vehementer gratulor sic vos ornatos esse doctis et piis professoribus, magistris atque hypodidascolis, ut semper sint expectantes nec pauci.
Sed in hac afflictione et crudeli persecutione non ex faucibus panem vobis eripere conamur, sed
de micis et frustulis satiari amanter rogamus.
Nam pridie eius diei, quam has ad te literas absolveram, ad nos Mombelgardo principum legati venerunt et praeter necessitatem ac omnem veritatem ad suas nos ceremonias imperiose adigerunt.
Constantes manserunt Erbius noster, Regius, Myliagrius et alius quidam .......ttius; reliqui cum carnali et confidenti Petro deum turpiter denegarunt.
De Bartholomeo Westhemero nihil habeo, quod transcribam nisi hoc unum, quod praevaricatus a nobis disciverit et
cum Iuda proditore sortisit haereditatem.
De persecutione, quae magna et crudelis fuit, nihil in meis magnis occupationibus et negotiis expono; habes Myliagrium praesentem, qui coram omnia vobis explicabit.
Reliqua ex reformatione eorum potestis legere et cognoscere, quam ex manibus eorum extorsimus.
Nunc in Christo Iesu vale cum doctis et piis omnibus.
Richenvillae 7. die martii anno 1560.
                                                             Carolus Fabricius.
Mi pater, paucis filio tuo rescribas, rogo.
Praestantissimo viro d.
Henrico Bullingero, ministro ecclesiae Tigurinae, domino et fratri colendissimo suo.
