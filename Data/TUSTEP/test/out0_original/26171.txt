<nr>[26171]</nr>
<ae>Robert Horne und Richard Chambers an Bullinger</ae>
<od>[Frankfurt], 19. September 1556</od>
<vo>Autograph: Zürich StA, E II 375, 483.
(Siegel...)</vo>
<dr>Zur. lett. III, S. 131f; Ep. Tig. III, S. 86ff.^&xTeildruck: Jacques V. ^#/+Pollet,^#/- Martin Bucer. Etudes sur les relations de Bucer avec les Pays-Bas, l'Electorat de Cologne et l'Allemagne du Nord, Bd. 2, Leiden 1985. - Studies in Medieval and Reformation Thought XXXIV, S. 259, Nr. 87^&x{<dr>
<re> </re>
<tx>Gratiam et pacem a deo patre et domino nostro Iesu Christo.
Accepimus, excellentissime domine Bullingere, literas tuas, in
quibus, quanti nos facias quamque nostri non sis immemor, facile
perspicimus. Nec certe de eo dubitassemus, si omnino nihil ad
nos literarum dedisses; nunc autem perlectis suavissimis illis
quidem, quas ad nos misisti, habemus vel perspectissimum, quod
non solum nostri, sed et totius patriae nostrę habeas curam,
timorem, sollicitudinem, quibus tu magis incitatus ferventiorem
etiam pro nobis orationem apud deum facias pro reformatione
ecclesiae nostrae, de qua certe eo concipimus spes meliores, quo
tu tibique similes viri dei magis in hoc ipsum precibus vestris
intendatis, quorum propter Iesum Christum, unicum nostrum
mediatorem, invocationes non possunt esse inanes, sed acceptae
deo, aspersae scilicet Christi sanguine et spiritus sancti
suspiriis tanquam afflatae. Agnoscimus studia, labores, negotia
tua et dominum precamur, ut omnia dirigat, stabiliat, confirmet
ad ecclesiae utilitatem, dei honorem et tuam ipsius
consolationem.
^$Adhuc honorandus dominus a Lasco Francoforti manet; quotidie
expectat nuncios, qui eum in patriam diducant. Huic literas tuas
communicavimus. Quod ad causam Brentianam pertinet, hoc solum
precamur, ut dominus componat ecclesiae discordias pacemque eius
multiplicet; neque enim desunt quotidie, qui veritatem novi
homines novis erroribus impugnent. Mirum est sane, quanta
loquacitate, quam superbis philosophiae ampullis, non certe
scientificis (ut ipse loquitur) demonstrationibus, sed
turgentibus Pelagii flatibus et ianibus humanae sapientiae
conceptionibus, quidam Iustus Velsius scholas nostras, nobis ex
benignitate summorum, qui huic civitati praesunt, dominorum
concessas, oppleverit contra dei aeternam praedestinationem.
Huius conceptiones ad te mittimus: blasphemias contra deum,
latratus et convicia in d[ominum] Calvinum, satis acerba quidem
illa, tacere maluimus, quam ita foedis clamoribus nostram
chartam turpificare.
^$Ab Anglia nihil boni expectamus: sic pergunt omnia in deterius.
Martyrum, qui alacriter verbum dei professi ad ignes et tormenta
crudelissime rapiuntur, tantus est numerus, ut nequeant iam pii
homines, studiose alioqui hoc ipsum indagantes, eorum vel
numerum vel nomina assequi. Nec reginae et Bonneri, Londinensis
pseudo-episcopi, caeterorumque papistarum ferocitas domestico
sanguine saciata sibi potest temperare, nisi insuper trans mare
currat et saeviat adeo, ut iam Antverpiae nemo pius tutus et
sine periculo manere queat. Dominus Chekus et dominus Carrous,
utrique per insidias capti, ad reginam deportati, in carcerem
detrusi sunt, sed liberati nunc, ut aiunt, aut brevi liberandi.
Verum (proh dolor) fama est falsa tamen, (ut speramus), utrisque
iniquas esse propositas et admissas libertatis fruendae
assequendęque conditiones. Utcunque est hoc discimus, vanum
esse sperare in hominem. Carolus, non satis adhuc morbo fractus,
eiusque soror cum Philippo filio Angliam aggressuri (nescimus
qua necessitate) in ipso itinere revocantur. Ingressum istorum
principum nec nobiles nec plebeii patienter ferunt, neque
interim dissimulant suam in hac re impatientiam; quanquam
nihilominus regina et qui ab illius stant partibus quidam
nobiles huc omni studio et industria ferantur, ut hereditario
regni iure, regio diademate, caeterisque insigniis Pilippum
nobilitent, idque ex consensu parliamenti (ut vocant).
Sudovolgiae dominam Elizabetham reginam proclamant,
propugnatoremque ei dominum Curtnęum adiungunt; quo ausu
effectum est, ut sexaginta ad minimum aut octoginta laesae
maiestatis nomine ignominiosam mortem obierint. Atqui de numero
profecto nihil certi constat. Constat hoc potius, hinc non solum
dominam Elizabetham, sed etiam dominum Curtnęum Devoniae
comitem, in proditionis suspitionem et vitae non minimum trahi
periculum. Sed deus vertat omnia in melius. Atque haec de rebus
patriis. Nec tamen hiis adhuc contenti continemus nos: rem,
licet optatam potius quam speratam illam quidem, tibi tamen eam
communicabimus. Equidem optamus colloquium de rebus religionis.
Sed an futurum hoc sit, certo affirmare non possumus. Tale quid
si forte contingat, spes est dominum Calvimum genuo reversurum,
teque et alios doctos in hoc negotio non solum itineris, verum
etiam laboris, socios habiturum. Hoc dominus aeternus deus per
Christum prestet, ut aliquando in vero dei timore collecti
(Christo concilio praesidente) puram tandem sine omni erroris
labe confessionem edatis ad confusionem adversariorum, ecclesiae
concordiam, et dei gloriam, cuius tutelę te, uxorem, familiam,
tuosque omnes commendamus. Vale, anno domini, 1556 septembris
19o.
^$Paternitatis tuae observantissimi, Robertus Horne, et Richardus
Chamber.
<lz>[Adresse ...]: Praestantissimo ac doctissimo viro d. Henrico
Bullingero, ecclesiae Tigurinorum pastori vigilantissimo, hae
tradantur. Tiguri. [Unterschrift u. Adr. v. einer Hd. (Horne?),
Text v. anderer (e. Schreiber?)]
