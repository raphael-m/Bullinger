<nr>[18315]</nr>
<ae>Georg Frölich an Bullinger</ae>
<od>Kaufbeuren, 18. Dezember 1548</od>
<vo>Autograph: Zürich StA, E II 356, 1007</vo>
<dr> </dr>
<re> </re>
<tx>
S. Derelicta urbe et frequentia hominum videor mihi fere liberius scribere
licere, quanquam etiam expetibilia minus liceant. Binas iam dudum ad te dedi
literas, quibus casus meos tibi, ut tum erant, obiter perstrinxi. Nesciebam enim
tunc temporis, an Augustę aut ubi degendum mihi esset. Verum certior factus
papę potentiam me istic ferre non posse meque tam insidiis quam periculis
expositum esse, statim cedere necessitati decrevi. Quo autem illuc minori
iactura rerum mearum fieret, omnia sciente et volente senatu egi adeo, ut etiam
illo valde urgente fidem, ne ulli intra tempus breve nimirum me famulicio
astringerem, dederim; vicissim ipsi honorifico me munere donarunt. Quapropter
ego cum tota domo Kauffburnam concessi atque hic in detestabili papatu hereo,
donec dominus amplius prospexerit. poteris ad me satis tuto dare nunc literas,
nempe eas primum Lynodoviam ad D. Jeronimum Papium vel consulem Podmaierum, qui
postea Ißnacum et abhinc Campidunum et Kauffburnam facile missuri sunt,
praesertim hoc tempore, dum Iovis fulmine nondum afflicti estis. Sed postquam
perseveraverint Bernates restituere diciones Sabaudię vosque eos cohortibus
iuvare, heu quam rerum erit inter nos scribendi offitium.
Aeditum est kalendarium huius anni apud vos, quod vos bene et sat monitos esse
demonstrat. At quid facturi sunt tam longe dispersę mentes? Quod tot morbosa
facient in corpore membra? Cęsaris vidistis potentiam et totius Germanię
iugum exceptis Helvetiis. Papa formidat, Gallus tremit, vestrum erit rem bene
trutinare, antequam vel restiteritis vel Marti quicquam commiseritis. hęc ita
dicta esse volo, ut me olim coram audivisti; animus enim meus nunquam mutatus
est, neque ego quemquam a salubri proposita averti velim, multo minus
consiliorum rationem intricari. Novarum rerum nihil hic auditur quam principis
Hispaniarum adventus in Italiam. Is festinat iter facere in Germaniam, ubi
secundum quorundam opinionem ipse imperio inaugurabitur, antequam Cęsar ipse
emigret, qui fere perpetuus est valetudinarius.
^$Religio, quę vocatur Interim Augustę, Norinbergę atque Ulmę
plęno navigat vento; missę non solum in singulis templis, verum etiam apud
divam Annam, ubi evangelii predicatio instituta erat, habetur. Populus est
ductilis et paciens, ad hęc omnia etiam ad venditionem et ablationem aedium
et pecuniarum tribunitiarum normitur, omnia bene interpretatur. Ego tamen malo
hic esse spectator quam istic actor etc. Saxones et Misnenses nondum receperunt
Interim; Bremenses Cęsaris anathemate, ut rumor est, etiam percussi sunt.
^$Ferdinandus rex ab Hungaris contendit, ut Lutheranos et anabaptistas omnes e
ditionibus suis eiiciant. Ipsi responderunt se impietatem nullam laturos, cuius
responsi rex dicitur clariorem intellectum postulare. Rumor est Quinquepagenses,
si res ad arma venerit, copias suas cum papa iuncturos, donec cęteri ipsorum
confoederati resipuerint et sese ecclesię Romanę reconciliarint; nimis
certe durum est auditu; tu, quid in hoc sencias, rescribe. Dominus deus noster
pater ille misericordiarum misereatur nobis nec sinat nos, ultra quod valemus,
tentari vosque fratres coniunctissimos ab omni afflictione praeservet. Amen.
Salutem ex me dic to Gvaltero, Pellicano, Bibliandro, Gesnero, Gvolfio atque
omnibus bonis, pręsertim dominis consulibus et prothoscribę.
^$XVIII. Decembris anno MDXLVIIII. Kauffburne.
<un>Tuus ex animo G[eorgius] L[aetus].
<lz>[Adresse:] Dem hochgelerten und frommen herren Heinrichen Bullinger,
vorgeeren der christennlichen kirchen Zurch, meinem frugeliebten herren und
bruͦder, zu hannden.
