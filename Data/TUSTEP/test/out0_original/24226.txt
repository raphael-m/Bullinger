<nr>[24226]</nr>
<ae>Johannes Haller an Bullinger</ae>
Bern, 1. November 1554.
Zürich StA, E II 370, 206. / Orig.(Aut.)
Ep.Calv. 2039 (XV, 300)
S.  Acepi tuas, honorande compater, per d. Claudium Mey
missas. Hodie diacosii fuerunt congregati; quid vero
decretum sit, ignoro. Hic nuncius illico Tigurum mittitur.
Fui his diebus Solodori; comitabar enim matrem meam. Inter
transeundum incidi in interpretem legati regis, qui illic
agit. Is adolescenti, qui mecum proficiscebatur (est autem
cognatus illius) dicebat scriptum esse hero suo Tigurinos
esse in armis contra Pagenses. Quod licet falsum esse
cognoverim, colligo tamen inde ipsos nescio quid suspicari.
Utinam tandem blasphemis illis pacis conditionibus
liberaremur!
Quod Calvinum attinet, scripsi serio ad Zebedaeum; spero
fore, ut componamus hoc negotium. Quid contra Westphalum
scripserit, videre cupio; subscriptio aegre a nobis
obtinebitur propter diversa corrupte iudicantium iudicia;
nescio tamen, quid adhuc futurum.
Augustae mire conflictantur Lutherani cum nostris. Ulmenses
Interimistas cum papistis pepulere; Frechtus illic redire
sperat. Cuperent ex Helvetiis habere ministros; sed vereor,
ne dissuadeat Frechtus; videor enim mihi hoc subolfacere.
Ioannis Iacobi Fuggeri uxor obiit; huic nulla celebrata sunt
more papistico parentalia; sed ut in vera fidei confessione
discessit, ita iusta quoque nonnisi christiana ei persoluta
sunt.
Novi alias nihil est. Emanuel Tremellius Hebraea lingua
cathechismum conscripsit, quem brevi videbis. Nostri te
omnes salutant, cupimus quoque salvam familiam tuam omnem
una [cum] fratribus et symmystis, dominis nostris
observandis. Bernae calendis novembris 1554.
Tuus Ioannes Hallerus.
Clarissimo viro d. Heinrycho Bullingero, Tigurinae
ecclesię pastori fidelissimo, domino ac compatri suo
honorando.
M. Heinrych Bullingern zuͦ Zürich.
