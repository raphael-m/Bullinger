<nr>[22215]</nr>
<ae>Johannes Comander und Philipp Gallicius an Bullinger</ae>
Chur, 12. Dezember 1552.
ZÃ¼rich StA, E II 365, 104.
Gr. I,  S. 276.
Vir modis omnibus maxime, hoc enim vero elogio amputatas
volo omnium exordiorum ambages; scio enim, quam aliis sis
occupatus et quam brevibus mihi omnia absolvenda, literas
tuas accepimus hodie. Davasenses pauculos ante annos quatuor
alebant sacrificos missantes; mox totam suam regionem in
unam parochiam coegerunt concionatori unico dantes quotannis
centum aureos Renenses, qui praedicet quatuor in templis.
Apud nos nullus est, quem iudicemus nos aptum eis;
sperabamus a vobis istinc gravem aliquem virum. Nunc pulchra
hac spe frustrati nescimus, quo nos convertamus; speramus ex
improviso deum appariturum. Multae apud nos parochiae sunt
carentes concionatoribus; offerunt Renenses aureos
quinquaginta, quaedam sexaginta. Nosce volunt omnes,
mercedem solvere nemo. Multi ecclesiastae in Foederibus,
crede, famem paciuntur; maxima enim pars plus non habet quam
60 Renenses. Qui maxima salaria habent, ad Renenses
perveniunt 120; solus tamen Comander noster totidem habet.
Scholastici in Foederibus, de quibus speres aliquid hac in
re praestatum iri, sunt nulli. Quo deventura res in
Foederibus sit, deus novit. Veltelinensibus nostris concessi
sunt concionatores et magistri pacto eo, quo tibi dicet
lator hic, homo apud nos magni nominis et senator nobis
omnibus faventissimus.   -    Camillum ut pernoscas, tibi
mitto hic libellum, imo syllogismos fere tantum ex eius
libro Italice fusissime scripto collectos per me. Eciamsi
mea haec omnia sint verba, credas tamen me fideliter omnia
egisse; lectus enim est a fratribus synodi, in quo ipse
praesens fuit. Hoc ipso tamen die scribo ad potestates
Vallis Tellinae de eo et aliis ad rem facientibus. Camilli
aristas istas lege, si videtur, et quum perlegeris, post
aliquot dies remitte ad nos. Proximo octiduo prolixissimas
meas, si deus voluerit, videbis literas de omnibus
institutis synodi nostrae in Foederibus, quas ut legere et
cognoscere et iudicare velis, rogamus omnes. Interim vale,
virorum nobis observandissime. Nova de rebus bellicis ex
Italia dicet tibi hic, si rogaris. Interim vale iterum. Ex
Curia Rheciarum, die  12. decembris anno 1552.
Tui Ioannes Comander et Philippus Gallicius.
Vere magno viro d. Heinricho Bullingero, domino ac fratri
suo etc.   Tiguri.
