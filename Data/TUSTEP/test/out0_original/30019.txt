<nr>[30019]</nr>
<ae>Simon Sulzer an Bullinger</ae>
<od>
Basel, 26. Januar 1560.
<vo>Zürich StA, E II 336a, 463 (neu: ...) / Orig.
(Aut.)
Ep.Calv. 3158 (XVIII, 10) Exc.
S. Glareanorum negocium, quantum potui, nostris commendavi, et habuit me mirifice sollicitum, metuque adeo ne nunc quidem vaco, ne, si maxime proximis comitiis pax impetretur, iniquioribus saltem conditionibus sit constatura neve diuturnitate frangantur cedantque adversariis paulatim agnitam Christi professionem, etiam qui hactenus fortes in domino perstiterunt.
Sed dominus est, cuius protectioni ecclesiam indesinenter commendare pergamus et tanto vigilemus studiosius adversus omnia Satanae
molimina.
In Augusta Trevirorum is est status, ut esse deterior nequeat, isque civium vicio, qui, ut evangelio Christi spirantes optimos cordatissimosque viros opprimerent, supplices tyranno archiepiscopo facti sunt suaque sponte avita quaedam illustriaque privilegia tradiderunt e manibus accersiveruntque spontaneam servitutem.
Tantum furorem insaevit animis Christi odium.
Doleo casum vetustissimę et Athanasii quondam hospitae civitatis, quae nunc exules facit sua viscera, quum olim exulibus
propter Christum perfugium praebuerit.
Vix redimi vita potuit captivorum Christi per quamlibet seriam legatorum a principibus civitatibusque missorum intercessionibus.
Non desunt, qui bellum religionis ergo certum in Germania exarsurum affirment, sed unde et qua ex parte, non constat.
In Saxonia militem conscribi, potissimum equitem, aiunt; sed cuius auspiciis et in quem finem id fiat, nemo liquido dicit; expecto literas forsitan aliquid indicaturas.
Bernates meos cum Genevatibus in graciam
redituros spero, posteaquam a lata etiam per superarbitrum sententia Genevates ad amicam transactionem se obtulerunt.
Intelligunt (arbitror) utrique, quam sit necessaria ipsis coniunctio inter se, nisi non est necessum illis civitatem suaque iura, libertatem et religionem, his ditionem occupatam tueri.
Videtur hic annus habiturus motus non vulgares aut machinationes memorabiles.
Dirigat omnia dominus ad suam gloriam et nos servet! Praesentium latorem tibi commendo, ut, si quid possis, eum
consilio saltem iuves; negocium forense, quod agit, non intelligo.
Bene vale in Christo Iesu.
Basileae 26. ianuarii anno 60.
Saluta symmistas tuos omnes meis verbis reverenter.
                                            Tuus Simon Sulcerus.
Clarissimo viro d.
Heinricho Bullingero, ecclesiae Tigurinae antistiti vigilantissimo, domino colendissimo et charissimo fratri suo.
