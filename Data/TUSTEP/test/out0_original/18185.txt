<nr>[18185]</nr>
<ae>Ambrosius Blarer an Bullinger</ae>
<od>(Konstanz), 9. August 1548</od>
<vo>Autograph: Zürich StA, E II 357, 288</vo>
<dr>Bl. II, 725f. R.Exc.</dr>
<re> </re>
<tx>
Krieg ist alles unglucks muͦtter, hab ich allweg gesagt. Ich bin so
beschefftigt, das unglouplich; danck euch um all treuw und lieb. Ich kan und
waisß noch in ettlich stunden nitt fuͤrzekommen, darum ich ewern gesandten
nitt hab wellen uffhalten; schrib euch die historiam hernach; dann ich sovyl
zuͦ louffen, zuͦ rennen und zuͦ trösten hab, das uber myn vermögen.
^$Wir sind in schwären anfechtungen. Min h[ertz] l[ieber] bruͦder und die
andern gesandten sind necht kommen, und ist ir abschid uff das schriben, das
unsere herren, klain und grosß räth, sampt gantzer gmaind an kai[serlich]
m[ajesta]t thon habend, namlich: kai. mt. seche wol, das denen von Sostentz nitt
not seye nach der aussönung; derhalben hebe kai. mt. alle handlung uff, und sy
söllind haimryten in dem glait, das ir m. geben habe. Sind sy allso abgeschiden;
doch haben sy den bischoff von Arriß gebetten, er welle by kai. mt. ain
getruwer underhendler sein; dann man begere ye alles ze thain und ze tragen, das
mitt gott gesein möge. Das hat er hofwyß angenommen, sy aber ubel getröst. Gott
hab lob in ewigkait, das es alls wol staht! Dann gering[er] ist sterben und
verderben by mir dann sölich gnad haben, wie die ussgesönten haben.
^$Alls unsere gesandten nitt weyt von Memmingen gewesen, habend sy ainen Spanier
antroffen, der hat knecht by im von Ravenspurg gehapt. Der letst under den
knechten hat den zunfftmaister Labhart, der gesandten ainen, kent und im
gerunet, unser vorstatt Peterßhusen seye verbrunnen und uns vyl guͦter leut
umkommen; hat damitt muͤssen fuͤrreyten in der yl, damitt er nitt verdacht
wurde, das sy also gott gewarnet hat, das sy uff Lindouw geritten sind (da es
noch uffrecht und styff steht); sonst weren sy auff Merspurg geritten, da wir
dann sorgen, es seye inen ain bad uberthon gewesen, diewyl des kaisers glait der
unseren halb nitt anderst gelaut hat an die anderen stend, dann das sy unsere
gesandten mitt friden zuͦ ir (aber nitt von ir) mt. sollend kommen lassen etc.
Gott hab lob.
^$Hutt kompt ainer von Strasburg, unser burger ainer, hat ain ... geholet; zögt
an, das ain starck volk heruff zieche. Ich kan nitt schriben, dann ich muͦß
gohn. Es ist alle ding in unruͦ und empor. Vyl frommer aidgnossen hulffend uns
gern, dörfften sy. Ach gott, ich forcht, es eye ewer straff und ruͦt ouch an
der thuͤr. Unser aller maasß ist voll worden; das stuͤndle der
haimsuͦchung ist verhanden. Gott geb unß ritterlich ze striten und in geduld
zuͦ uberwynden allen unrat!
^$Ach wie voll ist min hertz! Ich kan aber nitt. Ain catalogum deren, so umkomen,
schick ich euch, aber doch nitt gar; ich erfar ymmerdaren mehr; sy habend
rytterlich gestritten und mehr umbracht, dann iren umkommen sind, ouch iren
obersten.
^$Morn schrib ich mehr; halten mir zuͦ guͦt. Hab den jungen (Jungen?) nun
nitt ansprechen konnen, wie ich gern gewellt. Bittend, bettend, wachend fuͤr
unß und euch habend sorg; gewisß ists euch necher, dann irs gloubend. Myn
hertz ist steyff; ich beger auch hertzlich ze sterben und zuͦ denjhenigen, die
es im herren uberwunden haben. Gruͤtzt alle menschen.
^$9. Augusti 1548.
<un>fehlt
<lz>[Adresse:] Bullingero suo. Tiguri. (Darunter von Bull's. Hand: Remitte.
