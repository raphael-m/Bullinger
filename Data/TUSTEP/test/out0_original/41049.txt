<nr>[41049]</nr>
<ae>Tobias Egli an Bullinger.</ae>
(Chur), 17. Juli 1571.
Zürich StA, E II 377, 2507.
Gr. III, S. 255f.
S.   Accepi tuas literas, reverendissime d. pater, in quibus
admodum gratularis nobis hanc nostram victoriam luculentam,
quam nuper de ingeniis istis <gr>diestrammenois</gr>
reportavimus. Ac, utinam faciliores essent in servandis
ordinibus et ritibus nostris nec auribus perversi carerent,
quibus novandi studio abundant! Gantnerus longe pertinacior
nunc est, quam fuerit ante, et potius rusticos suos omnes in
nos concitabit, quam ut dictis et constitutionibus synodi et
Trium Foederum reipublicae obediat. Implet una cum Mario
totum quasi orbem iniuriis, calumniis et tyrannyde, quibus
ambo a nobis affecti fuerint. Brevi autem petulantiam illam
amplissimo senatui nostro aestimandam et puniendam trademus,
et parum aberit, ne ius civitatis, quo imperiose nimium
gloriantur, magno cum dedecore amittant. Gratulamur autem
nos vicissim salubria tibi balnea precantes, ut aeternum
salubritate stabili fruare. Dolet autem mihi, quod
munusculum adaptare non potui, sicuti decreveram, cuius
tamen suo tempore non obliviscar.
Quae autem et qualis sit illa controversia, quae
Schaphusianis intercedit cum Cantonibus et paganis
provinciae Turgavianae dominatoribus, nos omnino fugit.
-      Camulius ille Nicolaus Genevensis, qui olim
Basileae Ochino auxilio fuit, qui etiam a nobis, sicuti in
actis synodalibus cognovisti, exclusus fuit, Plurio e Valle
Telina aufugit ob suspicionem sodomiae, praeposterae
Veneris, cuius turpitudinis gratia puer quidam captivus
detinetur. Haec est sanctitas et profundus ille affectus,
quem erga exules gerit pios etc. Sic una turpitudo prodit
aliam. Opimam praedam hinc praefectus Pluriensis venabitur,
si voluerit; est enim Camulius ille ditissimus et dicitur
aureorum numerum 30000 excedere facultatibus.
Mitto articulos pacificationis sive coniurationis inter
pontificem, Venetos et Hispanum, quibus connexi vim
Turcicam, si diis placet, retundent.
Mitto etiam exemplum privilegii pontificis, quo ornavit d.
Rhetiensem Plantam eiusque filium nuper Roma reversum, quo
si uti incipient, maximum sibi periculum accersent. Diu clam
hoc parturierunt; tandem ad nos etiam per d. Paulum Gadium
dimanavit. Sic reformatores habemus Plantas abbatiarum,
prioratorum, episcopatorum omniumque in Rhetia et Valle
Telina cum Comensis, tum Curiensis diocaesis iurisdictionum
spiritualium. Stertunt ad haec omnia nostri evangelici, qui
nimirum pontificis licentias et mandata palpo suo
confirmabunt etc. Si legeris et usus fueris abundanter
hisce, per otium et occasionem, quaeso, aliquando remitte,
quo ad manus sint, si opus fuerit palam haec facere. Haec in
praesentia habui ad tuas. Nos exspectamus nova vicissim alia
ex vestro orbis latere.
Multum tibi et valetudini firmae gratulantur d. consul, d.
Campellus, d. Pontisella, d. Carolus, d. Bonettus et plures
alii.
Ocyssime ex musaeo nostro 1571.  17. iulii.
Tuae reverentiae deditissimus
Th[obias] Iconius.
Salvi sint d. Rodolphus Gvaltherus, d. Iosias, d. Ioannes
Wolphius et d. L[udovicus] Lavaterus, quem dolemus
in febrim incidisse. Salvus sit totus chorus Tigurinę
ecclesiae et scholae doctorum virorum et cum primis d.
W[olfgangus] Hallerus, affinis mihi multum
colendus.
[Ohne Adresse.]
