<nr>[18301]</nr>
<ae>Georg Frölich an Bullinger</ae>
<od>Kaufbeuren, 29. November 1548</od>
<vo>Autograph: Zürich StA, E II 346, 246</vo>
<dr> </dr>
<re> </re>
<tx>
S. Semestre fere nunc agitur, cum tibi ex Augusta scripserim, quo in statu res
meę sint; at quemadmodum nihil stabile est in rebus humanis, ita etiam mecum
multa mutantur. Putabam enim tum me diutius istic hesurum et eventum mirabilium
casuum expectaturum; sed domino aliter est visum. Audivisti fortassis Cęsarem
mihi atque omnibus Augustanis clementer ignovisse et me a functione mihi
iamdudum molestissima liberasse, id quod multum mihi gaudii attulit, quapropter
in spe bona fui nihil amplius obstare, quod me a proposito divelleret. Sed ecce,
dum ita securus sum, quidam ex proceribus malevolis novam Cęsaris
indignationem adversum me, nulla tamen ratione adducta, pretendunt efficiuntque,
ut nomine magistratus mecum tractetur, quo ex urbe migrem. Quod cum sentiscerem
tolerabili condictione fieri posse, statim consensi et malicię cessi. Est
porro etiam istic rara bonis voluptas. Contuli igitur me cum uxore et liberis
die 23. Novembris Kauffburnam, ubi inter populum agrestem et impium me
hibernaturum spero. Poteris nunc ad me audatius literas dare, nimirum ad
Sangallenses primum, dein[de] ad Lyndoviam, Ysnam et Campidinum, ubi nunc Thomas
Naogeorgus noster preconem verbi, utinam diutinum, agit; is literas tuto ad me
mittet; nam tantum 4 milliaria inter me et ipsum distant.
^$Norinbergenses merum papatum excepto tantum maiori canone in missa, qui tamen
brevi sequetur, receperunt; quod cum Osiander non probaret, exautoratus est,
cumque ita gregarius civis esset factus, interrogavit senatum, num esset ipsi
tutum deinceps ut privatum vivere sub tutela magistratus.
Responderunt se nihil illi posse polliceri. Quo verbo Osiander motus e
Norinberga statim excessit et Daniam, ni fallor, adiit. Augustani iam sunt
imeę Norinbergensium; ob id mandaverunt suis concionatoribus, ut chrismate et
oleo infantulos baptisent et huiusmodi pharmaca ab episcopo redimant sive
accipiant. Misera est ecclesiarum facies externa, nec mirum, si quis dicat
ecclesiam se modo nullam videre. Ego libenter exulo et oprobrium cum damno
patior; videor enim mihi me omnem lapidem movisse, ut deo gloria per homines
elucesceret; deo gratia.
^$Scripsi olim spectatores huius tragedię etiam actores esse futuros; quodsi
brevi ita evenerit, quis ab inscitia rerum harum se excusabit? Verum id non
inficior divinam longanimitatem ita semper in terris egisse, ut suam maiestatem
citra et pręter spem voluerit miseris mortalibus patefieri Vos dabitis animas
Christo et reliqua principi, ut res sine sanguine agatur; Quinquepagenses dant
vobis verba, ex quibus fient verbera.
^$Inclusas literas ad Schertlerum mittas, oro, illique scribas, ut, si quid
rescribere volet, id ad te det, quod poteris deinde ad me mittere Kauffburnam.
Noli hisce meis quicquam offendi; ego tuus sum totus et manebo. Fieri poterit,
ut brevi tecum sim. Vale. Omnibus amicis in domino ex me salutem dic plurimam.
^$29. Novembris 1548 ex Kauffburna.
<un>Georgius Lętus tuus etc. 
<lz>[Adresse:] Dem christenlichen/christennlichen, hochgelerten herrn Heinrich
Bullinger, der kirch Zurch wolverdiennten vorgeern<f1>Antistes.<fe>, meinem innsonnders lieben
herrn unnd freunnd, ze hannden. Zurch.
