<nr>[24000]</nr>
<ae>Charles du Moulin an Bullinger</ae>
Augsburg, 1. Januar 1554.
ZÃ¼rich StA, E II 356, 268. / Orig.(Aut.)
S. P.  Pater et praeceptor charissime, nuper e Tubinga ad te
scripsi; hanc tamen Raphaelis Seileri, docti et ingenui
iuvenis occasionem negligere nolui. Totius academiae
consensu prima iurium cathedra delata Tubingae mox in magnis
scholis pro die prima orsus sum novo et analytico tramite;
studium et fervorem auditorum habeo. Interim dum habitatio
paratur, his feriis Augustam veni; maxime laetatus sum et
gratias egi domino sanctum et pulchrum ordinem ecclesiae
videns die natalis domini et deinceps in aede Sanctae Annae.
Die Iovis proxima revertar, ut ordinariam die prima incipiam
a C[orporis] codicis titulo primo, qui est de summa
trinitate, ut orationem habeam de praestantia, officio,
differentia et convenientia theologiae, iurisprudentiae,
principibus sive magistratibus et ministris deque potestate
et usu legum, quae de religione et rebus ecclesiasticis
statuant, papisticos abusus hac in parte traducendo et
confutando ut in prima oratione in magnis scholis 18.
decembris, sed obiter perstringere caeperam tota praesente
academia. Quamquam unius locum et stipendium habeam,
triplicem tamen professionem exercebo, ut, quandiu vigeant
anni, scholae et ecclesiae me impendam. In extraordinaria
vacu et congrua hora labyrinthos iuris nove explicandos
assumam et curabo, ut doctrina iuris parabilis, expedita,
brevis ad gnomona boni et aequi et praxis usibus hominum
accommode exeat. Scholam et forum, ut saepe dixi execare
volo, ut deinceps iurisprudentia neque obstrepat theologiae
nec studium verbi dei morositate, intricatione et
prolixitate impediat, sed iuvet potius. Tertio susceptum ad
versus papismum bellum persequar, Galliam praecipue
percellendo. Tuis et ecclesiae tuae principibus me commendo.
Familiae quoque meae liberationem legatus principum (ad quos
velut ad sacram anchoram tandem confugi) iam cum literis
eorum est in Gallia. Nomine meo salvere desydero reverendum
patrem d. Pellicanum, doctissimum in <gr>kai(?)
polugnwJh</gr> Bibliandrum, patricium Lavaterum, Zvinglium,
generum tuum, et alios. Rogo, ut data occasione* breves heis
inclusas mitti facias, ut illi curent grandem meam cistam
librorum et registrorum meorum, quae iam ante quinque menses
Neocomi mihi reddenda erat, tuto tandem recipi. Gratia et
pax d. Iesu Christi te semper ecclesiamque tuam semper
augeat et melius prosperet. Augustae calendis ianuarii 1554.
Obsequentissimus tuus antiquus Franciae, nunc
Germaniae quoque iurisconsultus, primus iurium
ordinarius Tubingensis Carolus Molinaeus.
Dominus Petrus Paulus Vergerius huc venisset, si per
acerbitatem hyemis licuisset. Dominus Petrus Martyr una cum
Hieronymo Sancto exeuntem Argentinae diem unum me morati
sunt.
Clarissimo ecclesiasti et eruditissimo ecclesiae doctori
domino Henryco Bullingero, Tigurinensis ecclesiae pastori
fidelissimo.
[Nur Unterschrift, P.S. u. Randbem. aut.]
*) Hierzu am Rand (aut.): "Occasio sese [ob]tulerit, quia
eis scripsi."
