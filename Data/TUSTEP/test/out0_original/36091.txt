<nr>[36091]</nr>
<ae>Johannes Haller an Bullinger</ae>
Bern, 18. Juli 1566.
Zürich StA, E II 370a, 350. / Orig. (Aut.)
S. Accepi, quas per d. Dathenum tuum, et illas, quas per studiosos nostrates misisti. Ago tibi semper pro tua fide et
diligentia magnas gratias. Exposuit mihi d. Dathenus omnia copiosissime; nos vicissim illum, quam potuimus, humanissime
tractavimus. Contulit etiam omnia cum d. Steigero, ut iussisti. Nullum autem invenimus consilium. Placent ea, quę ad
utrumque principem scribis, et inprimis, ut Palatinus se primo non ut partem sistat, cum intelligamus adhuc de
conditionibus tantum colloquii agendum fore; in partem vero si omnino trahatur, iisdem insistat conditionibus, quas nos
communiter a papistis semper petimus. Speramus tamen futurum, ut interea, dum haec deliberantur, alia multa interventura
sint, quae colloquium hoc impediant, aut si nec hoc fiat, futurum tamen, ut nihil aliud efficiatur, quam ut contentiones
illae publicae tollantur. Arbitramur illum per nos reversurum. Quae voluisti Genevam mitti, per eundem ad d. Bezam misi;
is sine dubie molietur aliquid. Reliqua tibi remitto.    Dolet nobis autem, si quid hinc profectum sit, quod Sulcerus
Brentio scripserit. Videmus, quę sit hominum fides; sed illud ita ventilabitur, ut sperem fore, ut aures tinniant his,
qui huius rei sunt authores.    Quod ad reliqua, nihil habemus ex Gallia, quod sit alicuius momenti. Retulit mihi quidem
d. Dathenus, quę tu ex Linero audieris; sed nihildum horum ad nos pervenit. Interea autem, dum Gentilem expectamus,
princeps anabaptistarum eorum quidem, qui inter nos sunt, comprehensus est; cum illo nunc habemus negotium. Arbitror
illum plectendum fore, quia ante viginti annos idem debuerat pati; interea elapsus multos passim seduxit.    Zehendero
dixi, quę scripsisti. Is putat suas tibi non esse redditas, quas per eum, qui apud vos pulverem tormentarium conficit,
ad te misit; agit tamen tibi gratias et summopere te salutat et insignia illa vestra expectat.   Bene vale. Saluta
fratres omnes meo nomine, tum praesertim, qui sunt de tua familia. D. Steigerus et reliqui omnes te plurimum salutant,
praesertim mei quoque. D. consul Negelinus praeteritis diebus apoplexia tactus sermonem fere omnem amisit; sed speramus
adhuc eum ad tempus restituendum fore.
Bernae  18. iulii 1566.
Scripsi heri ad fratrem; sed puto has citius tibi reddendas fore.
Johan[nes] Hallerus tuus.
Clarissimo viro d. Heinrycho Bullingero, Tigurinae ecclesiae fidelissimo antistiti, domino meo honorando et compatri
omnium charissimo.
