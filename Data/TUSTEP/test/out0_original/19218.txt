<nr>[19218]</nr>
<ae>Pierre Viret an Bullinger</ae>
<od>Lausanne, 19. August 1549</od>
<vo>Autograph: Zürich StA, E II 359, 2844.
(Siegel...)</vo>
<dr>Ep. Calv. 1245 (XIII, 364ff.)<dr>
<re> </re>
<tx>S. Literas ad Calvinum tuis ad me inclusas, Bullingere
doctissime, ut mandabas, cito et tuto perferendas curavi. Neque
dubito quin id ex responso mox, nisi iam acceperis, sis
intellecturus. Studiosos illos iuvenes quos mihi commendasti,
tam mihi esse commendatos existima quam quod maxime, cum
communium studiorum, quę nobis omnibus inprimis merito curę
esse debent, tum vero vestra omnium causa, quorum tantum habet
apud nos ponderis autoritatisque commendatio, ut magni beneficii
ducamus loco si qua in reopera nostra uti non dedignamini,
nobisque non parum gratulemur, si quid potest in nobis
facultatis inveniri, quo vobis morem gerere atque gratificari
valeamus. Qua autem utriusque studiis sit a nobis ratione
provisum, ex literis meis ad D. Gualtherum plenius cognoscere
licebit. Quod mones de vestrę ecclesię doctrina, hac te in
parte securum in utramque aurem dormire cupio. Non ignoramus
quibus apud multos viros bonos fuerimus non gravati modo falsis
delationibus, sed etiam quasi fluctibus ac turbulentissima
sinistrarum suspicionum tempestate pene obruti ac submersi,
proinde ac si repente facti fuissemus istius doctrinę professi
hostes, ac penitus a vobis disiuncti, atque ab ea animorum
studiorumque eorundem consensione, quę iam inde ab initio
semper fuit inter nos arctissima. Sed bene habet quod aliquando
tandem omnes istę pessimarum suspicionum et delationum
densissimae nebulę, quibus nostram amicitiam abrumpere pacemque
abscindere et evertere funditus miris artibus Satanas conatus
est, non solum clara veritatis luce discussę sunt, sed et in
fumum, ut ex fumis conflatę fuerant, evanuerunt. Si de nobis
nostraque doctrina et studiis omnibus estis bene persuasi, ut
merito esse vos, nos vero ut sitis optare debemus, retinete,
obsecro, istam de nobis persuasionem ita vestris animis infixam,
ut nullum unquam posthac vestigium cęcarum illarum suspicionum
in iis adherescere patiamini, aut eam vobis e manibus excuti.
Nos vero viribus omnibus contendemus ut neque nos vestram de
nobis expectationem fallamus, neque vos eius possit unquam
poenitere. Ad quam rem testificandam confirmandamque magis atque
magis non parum habebit momenti quod facitis. In quo sane
vestram prudentiam magna laude dignam iudicamus, vestrumque
consilium vehementer comprobamus. Namque ista studiorum
communicatio et literarm tyrocinium vestrorum discipulorum cum
vicinis scholis, pręterquam quod futura sunt, ut prudenter
animadvertistis sapienterque providistis, quasi quoddam
ecclesiarum inter se et communis ministerii vinculum arctissimum
atque pignus, hunc quoque pręterea fructum afferent, quod certe
extabunt semper aliorum apud alios de cuiusque ecclesię eiusque
ministerii atque etiam doctrinę et disciplinę ratione
testimonia, quę viam intercludant falsis delationibus et cęcis
suspicionibus, quibus vix ulla potest pestis exitiosior
ecclesię evenire. Atque utinam vobiscum nobis quoque paria
facere liceret. Quod si fuisset factum maturius, aut in istas
nunquam fuissemus turbas coniecti, quibus usque eo et tamdiu
concussa est hęc ecclesia, aut ab iis fuisset vestra opera
nobis extricandis via expeditior.Nam fides fuisset domesticis
habita testibus, qui nos non tantum maxima levassent invidia suo
testimonio, sed etiam omnes fluctus turbidę huius procellę
pręvertere, aut saltem facile eorum motus compescere
potuissent. Verum ita fuit nos exerceri necesse, quo fierimus
probatiores. Qua in causa invidiosa supra modum, quod vos tam
ęquos nobis prębueritis, vobis immortales agimus gratias,
agemusque quamdiu nobis vita erit superstes, quando referre non
conceditur. Non enim dubitamus quin Doinus vestra omnium, tua
vero potissimum et D. Halleri opera, fide, diligentia,
prudentia, consilio, moderatione, eruditione effecerit ut velut
allisis fractisque in littore vehementissimis fluctibus
serenitas ecclesię nostrę reddita sit. Sed Dominus, cui
vestrum impendistis operam, abunde repensurus est. Nos vero,
quod nostrę erit facultatis, libenter pręstiterimus: quę quam
sit exigua non ignoratis. Hoc solum possumus: gratum et memorem
beneficiorum animum retinere, idque summa ope eniti, ut nullum
unquam in nobis ingratitudinis vestigium residere patiamur.
Collegę mei, professores et symmystę omnes, te officiosissime
salutant et totum vestrum collegium, vosque obtestantur, ut
istam vestram erga nos benevolentiam et propensam voluntatem ad
extremum retinere velitis, et nos omnes vestris precibus Domino
commendare. Liber tuus de origine erroris in gallicam linguam
versus mox Genevę excudetur. Non dubito quin nostris hominibus
gratissimus et utilissimus exeat. Hoc nolui te nescire, ut
intelligeres te etiam gallice loqui.
^$Vale.
^$Lausannę 19. augusti 1549.
^$Tuus Petrus Viretus.
<lz>[Adresse ...]:Clarissimo viro D. Henricho Bullingero
Tigurinę ecclesię antisti [ti] fratri et symmystę plurimum
observando. Tiguri.
