<nr>[33049]</nr>
<ae>John Parkhurst an Bullinger</ae>
Ludham, 26. April 1563.
ZÃ¼rich StA, E II 375, 696.
Zur.lett.
I, S. 76f.
/ Orig.
(Aut.)
Cum essem Londini, obiurgavi meos conterraneos qui Tiguri
fuerunt, quod vestri immemores nihil unquam ad vos scripserint:
quosdam pudebat, quosdam poenitebat etiam alti silentii.
Sed
spero, eos iam scripsisse, et postea diligentius scripturos.
Foxus ingens volumen scripsit de martyribus Anglis, idque
Anglice: prodiit typis excusum quatriduo ante pascha.
Ipsi
papistae iam incipiunt archipapistarum saevitiam exosam habere.
Sex vel septem circa initium quadragesimae condemnati sunt, rei
laesae maiestatis; sed clementia reginae adhuc eos patitur vivere
in turri Londinensi.
Duo ex illis vocabantur Poli, nimirum
cardinalis Poli consanguinei.
Comes Huntlaeus unus ex praecipuis
Scotiae proceribus et papista insignis, consilio Guisii motus, in
Scotia piorum sanguinem fundere meditabatur, ut Guisius in
Gallia, et magna erat multorum seditiosorum conspiratio; et haud
dubie idem tumultus et sanguinolenti quidem fuissent in Scotia,
qui et in Gallia, nisi dei beneficio in tempore detecti fuissent
illorum conatus.
Quidam in praelio occisi, inter quos unus erat
ex filiis Huntlaei, alter filius capite plexus cum aliis
quibusdam.
Ipse Huntlaeus ad carcerem ducebatur; at in itinere
retrorsum ab equo decidit, et fracto collo expiravit.
Incertum
est an casu hoc sit factum, an de industria.
Scripsi ad te, crucem, caereos, candelabra e reginae capella
abducta; sed paulo post sunt reducta, magno piorum moerore.
Caerei antea quotidie incendebantur, nunc minime.
Tepeditas in
quibusdam multum remoratur evangelii cursum.
Ex animo bene cupio omnibus Tigurinis quos meo nomine salvere
iubeas, et praecipue uxorem tuam optimam, filios, filias, ^&c.
Mea vos omnes.
Raptim.
Ludhamiae, 26. aprilis, 1563.
                                   Tuus Ioannes Parkhurstus,
Nordovicensis.
Clarissimo viro d.
Henrico Bullingero,  Tiguri.
