<nr>[19193]</nr>
<ae>Johannes Calvin an Bullinger</ae>
<od>Genf, 1. August 1549</od>
<vo>Autograph: Zürich StA, E II 337, 411.
(Siegel...)</vo>
<dr>Ep. Calv. 1234 = Op. VII, 733<dr>
<re> </re>
<tx>Ornatissimis viris et fidelibus Christi servis Tigurinae
ecclesiae pastoribus et doctoribus, charissimis symmistis et
observandis fratribus, Ioannes Calvinus S. D.
^$Tametsi eadem saepius de re vobiscum ago, non tamen puto mihi
timendum esse, ne importunus esse videar. Quando iisdem utrisque
studium est, fieri non potest, quin vobis probetur, quod ago.
Quod autem paulo acrius insto, huc me assiduae bonorum virorum
flagitationes stimulant. Iam aliquoties monui levi de causa, non
tamen sine praetextu offendi permultos, quod de sacramentis
diversum a vobis nescio quid tradere videar. Vestram ecclesiam,
quae tot praeclaris dotibus ornata est, merito reverentur,
nostrae quoque et mihi forsan privatim aliquid deferunt; ita
cupiunt scriptis nostris in discenda pietatis doctrina adiuvari,
ne qua dissensionis species eorum progressus moretur. Huic
offensioni tollendae cum nullum putarem aptius fore remedium,
quam si familiari colloquio rationem communiter iniremus
testandae nostrae consensionis. Hac de causa profectionem, ut
scitis, ad vos suscepi, et venerandus collega noster Gulielmus
Farellus, ut est indeffessus Christi miles, qui mihi dux alioqui
et author erat, comitem se adiungere non recusavit, ut inter nos
conveniat, testari quid vere ac fideliter utrinque possumus. Sed
quia rem, ut est, non omnibus persuadeo, mihi plurimum dolet
anxios vel saltem suspensos manere, quorum tranquillitati melius
consultum optarem. Proinde, ut initio praefatus sum, nihil
intempestivum facere me arbitror, si urgeo, ut publicum aliquod
eius, quae inter nos constat, consensionis testimonium extet.
Ego vero capita, de quibus inter nos contulimus, et breviter
colligere et ordine digerere operę precium esse existimavi, ut,
si nobis meum consilium probabitur, cuivis veluti in tabula
cernere liceat, quid inter nos et actum et transactum fuerit.
Certe bona fide me ex sermonibus nostris retulisse, quaecumque
subiiciam, vos testes mihi fore confido. Nos vero, me et
Farellum dico, pari vobiscum studio sinceram omnique fuco et
astutia vacuam perspicuitatem quesiisse pii lectores, ut spero,
animadvertent, quamquam simul admonitos esse velim nihil hic
contineri, quod non collegae etiam nostri, quotquot vel sub
reipublicae Genevensis ditione vel in comitatu Neocomensi
Christo serviunt, sua subscriptione approbaverint.
^$Valete, praestantissimi viri et mihi vere ex animo colendi
fratres. Dominus vos spiritu suo regere pergat in ecclesiae suae
aedificattionem vestrisque laboribus benedicat!
^$Genevae calendis augusti anno domini 1549.
^$<Es folgt unmittelbar der Wortlaut des Consensus Tigurinus:>
^$Consensionis capita etc.
<lz>[Adresse ...]:
