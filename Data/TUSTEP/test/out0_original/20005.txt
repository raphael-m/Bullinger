<nr>[20005]</nr>
<ae>Wolfgang Musculus an Bullinger</ae>
Bern, 7. Januar 1550.
Zürich StA, E II 359, 2859. / Orig.(Aut.)
S. D.  Dum expecto occasionem dandi ad te literas, compater
in domino charissime,
mora trahitur prolixior, quam volebam. Accepi 16. decembris
anno praeterito
(utinam et omnia ecclesię Christi incommoda una cum illo
transierint) et
literas tuas et xenium novi huius anni Ioanni Heinricho,
filio tuo secundum
regenerationis sacramentum et meo secundum carnem, animo
amico et paterno
missum. Utinam et tibi tantisper liceat esse in vivis modo,
sed et in pace, qua
nunc es, utriusque et ecclesię et domus tuę dum Ioannes
Heinrychus et aetate
et gratia Christi grandescat et animi tui benevolentię
respondeat. Agimus tibi
nostro pariter et illius nomine gratias et infantiam illius
precibus tuis coram
domino commendamus. Dominus rependat centuplum et fortunet
substantiam tuam in suam gloriam et tuorum commoditatem.
Cęterum, nisi fallor, constitutum hic est, ut sequenti
die sabbatho hinc ad
vos legati a senatu nostro in causa compatris nostri d.
Halleri missi, id quod eam ob causam scribo, ut, si quid ad illorum putaveris
adventum agendum, in
tempore agas, spero enim te hasce accepturum eo die, qui
illi hic abibunt.
Transibunt autem, ut audio, Lucernam, antequam ad vos
veniant. Si commodum
videbitur, obsecro, sis coram illis et mei memor; nam nisi
aliam habituri sunt
necessitatis meę rationem, non video, quomodo hic manere
possim; ipsa me
necessitas coget, ut rebus meis alibi provideam. Dominus
Hallerus compater bene
sperare iubet; utinam non et ipse fallatur.
Propero per gratiam domini ad fines Psalterii mei, quem
brevi tempore absolvere
possum. Quapropter magnopere velim, ut dominus Gvaltherus
eam illius partem ad
me remittat, quam isthic, cum discederem, retinuit; sunt
enim in illa pleraque
revidenda. Poterit hoc forsan facere per eum, qui has
reddit, vel per ministros
legatorum nostrorum. Dicas ei meo nomine et uxori eius
salutem et hęc simul
indica; scripsi illi eadem de re nuper nec dubito, quin
literas acceperit.
Wellent von unser aller wegen allen den eweren, jungen und
alten, auch der muter
Kluͦnglerin ein selig, fridenrichs und frumms jar
wüntschen. Der herr behüt euch
alle für leid und khummer. Bernę  7. ianuarii 1550.
W[olfgangus] Musc[ulus] comp[ater] tuus in domino.
Et domino Gervasio nostro salutem plurimam et reliquis
dominis ac fratribus.
Clarissimo theologo m. Heinricho Bullingero, compatri in
Christo charissimo.
Tiguri.
