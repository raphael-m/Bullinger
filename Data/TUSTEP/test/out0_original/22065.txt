<nr>[22065]</nr>
<ae>Johannes Utenhove an Bullinger</ae>
London, 9. März 1552.
Zürich StA, E II 369, 106.
Zur.lett. III,  S. 589ff.
Ep.Tig. III,  S. 383f.
Orig. (Aut.)
S.P.  Literę tuę octavo novembris datę mihi iamdudum
per d. Hoperum fuerunt redditę. Ego vero nunc de statu
eorum, quę hic publice ac item privatim inter nos
geruntur, fusius ad te scriberem, si ei, qui has deferendas
suscepit, non ęque aut fortasse probius spectata essent
omnia atque mihi ipsi; quę res facit, ut breviores iam abs
me habeas literas quam alioqui eras habiturus. Illud tamen
ex me scito, pios omnes optime hic iam sperare de successu
religionis; ad quam restituendam summo nunc laborant studio,
qui ad hoc per r[egiam] m[aiestatem] sunt constituti
: inter quos est Thomas Cantuariensis, Ioannes Hoperus,
Ioannes a Lasco, Petrus Martyr, ac multi alii docti ac pii
viri. Et quanquam omnes illi, qui numero sunt 32°, in
omnibus inter se convenire subinde non possunt, spero tamen
saniores in doctrina superaturos esse, eo quod rex, qui
puram religionem omnino promotam cupit, suam, ubi opus est,
authoritatem interponat.  Neque dubium est (favente Christo
domino) si modo inter prędictos bene saneque conveniat,
uti omnes speramus, quin parlamentariorum postmodum
suffragiis acta transacta facile comprobabuntur. Nostrum
interim ac vestrum isthic est deum serio obnixeque rogare,
ut spiritu suo conventui, qui hic iam coiit, adesse velit:
quo omnia pręsertim quę religionem attinent, quę in
eo
controvertuntur, cedant ad nominis sui gloriam regnique
filii sui incrementum. Quod ut faxit ipse etiam atque etiam
rogo ex animo.
Porro de expeditione regis Galliarum, quam iam parat in
Germaniam ad illius liberationem, ut hic ferunt, nihil
scribam, existimans vos isthic de ea plura et certiora
habere. D. a Lasco per praesentem reformationem varie, ut
potes existimare, impeditus iussit se excusari apud te, quod
nihil iam scribat. Saluta quaeso mihi d. Bibliandrum, d.
Pellicanum, d. Gaulterum, Wolfium ac reliquos fratres, ut
interim d. Guesnerum non omittam. (Saluta mihi quoque d.
Butlerum una cum uxore.) Salutat te d. a Lasco, d.
Gvalterus. Vale, vir ornatissime in domino, cui ego te
ministeriumque tuum commendo ex animo. Londini,  9. martii,
1551.
Tuus ut suus, Io. Utenhovius.
Clarissimo viro domino Henrhyco Bullingero.
             Tiguri.
