<nr>[39089]</nr>
<ae>Johannes Hospinian an Bullinger.</ae>
Basel, 21. Dezember 1569.
Zürich StA, E II 366, 272. / Orig. (Aut.)
S.  Hodie ante prandium, colendissime domine Bullingere et
animo meo charissime frater, redditum est mihi responsum ad
literas meas. Ago et habeo gratias quam possum maximas pro
tanta in me benevolentia daturus operam, ut referam, et
genero tuo, charissimo viro mihique amicissimo rescripturus
(deo volente), quamprimum plus ocii nactus fuero. Tametsi
autem invitus tibi molestiam exhibeam, qui non ignoro,
quibus negotiis obruare, petitionem tamen meam, quam
fortassis in superioribus literis obscurius proposui, nunc
hisce dilucidius et quam fieri poterit brevissime explicabo.
Futura synodus est, ut ex magno viro cognovi; quando vero,
certo non constat, sed credo non prius, quam hyems
praeterierit. Monent igitur amici, ut parem me contra
calumnias,  quarum haec non sit postrema in negotio
iustificationis vos sententiam meam non probare meque ita
contentiosum, ut hanc rem nondum mecum transegeritis. Rem
autem, vos quod attinet, longe secus habere, quo diutius
cogito et, quae acta inter nos sunt per literas, diligentius
hincinde conquiro et cognosco, et magis invenio et
confirmor. Confido igitur vos Tigurinae ecclesiae et scholae
doctores, venerandos dominos et dilectos fratres meos, non
iri gravatum consensus nostri testimonium impertiri, ut, si
opus fuerit (alioqui enim non ostentabo, sed clam habebo,
quamdiu non fuero coactus et provocatus) obtrectatorum ora
obturem et veritatem in aliis quoque felicis propugnem.
Scripsi etiam d. Gvalthero, d. Wolfio et d. Hallero, e
quibus plura intelliges.
Vale, mi venerande domine, et importunitati meae ignosce.
Basileae raptim in ipso die apostolo Thomae sacro anno
humanae salutis 1569.
Tuus ex animo totus Iohannes Hospinianus.
Divinarum humanarumque literarum scientissimo viro d. m.
Heinrycho Bullingero, Tigurinae ecclesiae lumini et
columini, domino meo colendissimo.      Zürich.
