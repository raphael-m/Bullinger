<nr>[40057]</nr>
<ae>Bullinger an Tobias Egli.</ae>
(Zürich), 7. Juli 1570.
Zürich StA, E II 342a, 597. / Orig. (Aut.)
Graub. III,  199f. R.
Salve, mi Tobia. Hodie nullas in hoc nostro mercatu literas
a te accepi. Verum hoc tribuo tuis negotiis, et quod forte
tabellionibus fidis certisque destitueris. Nunc vero mitto
ad te, quae prioribus tibi literis promiseram. Oro tamen,
ut, postquam iis usus fueris, ad me remittas. Hoc iam addo:
heri huc allatas literas ex Polonia, quibus significatur
maiorem et minorem Poloniam, Lituaniam et alias regni
Polonici nationes, id est fideles in his, recepisse nostram
confessionem aeditam anno 1566. Nam convenerunt in synodum
principes et ministri 14. aprilis Sendomirii et concorditer
in hoc consensere. Porro in comitiis regni publicis mense
maii coeptis offerent regi hanc conversam in linguam
Polonicam. Miserunt ad nos exemplum impressum. Consensus
item factus est inter ipsos et confessionistas Augustenses
et Waldenses et Stancarianos, ut iam libere coram rege
testari possint, nullas inter ipsos amplius esse
dissensiones, quas rex se in regno pati nolle instituit.
Arianos communiter execrantur et alias sectas, prout
exprimitur in confessione. Hanc sperant regem non
repudiaturum, cum constet maxima orbis christiani regna eam
ipsam confessionem agnoscere, Transsylvaniam, Hungariam,
Galliam, Angliam, Scotiam etc.  Deo sit laus et gloria. In
Bavaria sub Ioachimo, comite Ortenburgensi, frumento
largiter pluit 15. iunii. Feliciter finitae sunt
Heydelbergenses nuptiae, ad quas* (* a.R.: quae!)
confluxerant circiter 4000 equitum. Multi principes ibi
fuere, comites 42 etc. Imperator Spiram venit ad comitia
celebranda 18. iunii.  Mortuo d. Fridolino Brunnero
Glaronenses a nobis petunt ministrum, quem illi sufficiant.
Vix prae negotiis haec potui scribere; tu boni consule, vive
et vale.
7. iulii anno 1570.
Saluta dominos et fratres etc.
Tuus Bullingerus.
Ornatissimo viro d. Tobiae Eglio, Curiensis ecclesiae fideli
ministro, domino et fratri meo dilecto.
An h. Thobias Egli, pfarreren zuͦ Sant Martin zuͦ Chur.
