<nr>[36019]</nr>
<ae>Johannes Fabricius an Bullinger</ae>
Chur, 11. Februar 1566.
Zürich StA,  A 248. 2.
Gr. II, S. 667ff.
S. Eerender herr und vatter, nächermals han ich üch in einer kurtzen sum ze wüßen thon, wie veer unsere handlung
ergangen. Siderhar ich mich in dem abscheyd ersächen und finden, das die 2 Pündt dem Gottshuß ein rächt ernent und in
den Oberen Pundt gaan Ylantz gesetzt, doch das sy mithinzuͦ dem Gottshuß verwilliget, syn anligen ouch hyezwüschen uff
die gemeinden ze schryben; dan die botten des rächtssatz von iren gemeinden khein befelch gehept. So uns gott nit uß
sonderen gnaaden behütet, so wirt die sach on schwärtschlag nit zergaan, und so yetzmalen die überigen 2 Pündt das
Gottshuß hulffind umb syn fryheit bringen, so wäre es den nächsten an inen ouch. Doch so lyt mir die religion meer an
dan das zytlich; dan söllen die pfaffen naach irer so vylfaltigen mißhandlung dise sach wider ein gemein Gottshuß mit
gewalt behoupten, was wirt inen inskünfftig ze vyl syn? Dan bißhar sy nütt anders in der meisterschafft behalten hatt,
dan eben das sy on vorwüßen und raadt des gemeinen Gottshuß, so sy bißhar für ire schirm- und oberherren erkent hand,
nützit hand dörffen ze handen nemmen. Sy hättind vor langist ein Jesuitenschuͦl ze hoff uffgerichtet; so ist inen der
obergewalt im wäg gelägen. Doch nütt ester minder so hand sy heimlicher wyß zween jung Jesuiten yngesteckt under dem
schyn, sy sygind caplön, die aber heimlich schuͦl haltend; ist vast ein jaar, das sy angestanden sind. Daa darff es nit
vyl disputierens: gelingt es denen pfaffen, so ist die glock schon goßen. Nun verstaat's der arm gemein man nit
allethalben, was doran gelägen, et odio Salicum multa faciunt, quae coniuncta sunt cum sua ipsius pernitie. Die in den
Gerichten wärind guͦtt; so hatt aber des landammen uff Davoß dochter des herren Batten bruͦder; is dementat
plebeculam.Quicquid est, ego non magis sum sollicitus, quam Christianus esse debet; scio vigilandum, sed simul orandum.
Peccata nostra multa me timere iubent; praedixi haec pridem in tali republica. Es lyt alles an dem, so man die gemeinden
von den überigen 2 Pündten grundtlich berichten möchte. So dieselben stil stündind, nemme herr Batt an, was mügglich;
dan ettlich der synen selb sechend, waa uß und das weder inen noch herren Batten mit gehulffen. Vident, quid moliantur
Quinquepagici etc. Die gemeinden wärind lychtlich ze berichten, so man mit ministris versächen wäre. Es stat aber so
übel, das ir's nütt könnend glouben. Uff Davoß ist des h[erren] burgermeisters sun von S. Gallen, uͦlrich Schlumpff,
der, als ich nächermaal durch S.Gallen heimwärts gezogen, mir von synem beruͦff nit ein wort geseit, ouch siderhar die
gantz zyt nit ein buͦchstaben geschriben und aber doch sonst den nächsten ministris ze glouben gäben, ich habe in daahin
promoviert. Res mihi valde est suspecta; est discipulus devotissimus Sulzeri etc. Anderswaa stett es eben als übel; es
wil aber niemand rächt ze härtzen gaan. D. Gallitius thätte in disem handel gern das best; dan er wol sicht, was man
suͦcht; sed multum authoritatis amisit etc.    -      Ich schick üch ein copy des schrybens, so ein Gottshuß an ein
statt Zürich und andere Ort gethon hatt. Und als ich von j[uncker] Hansen von Castelmur verstaan, so wirt j[uncker]
Nicolauß Pellizär, der die brieff ze antworten uffgenommen, gefält haben; dan er beredt, er müße die brieff den nächsten
gaan Baden lyferen, daa ich j[uncker] Hansen geseit, es wäri wäger gesyn, einem burgermeister zuͦ Zürich die ding
zuͦgestelt etc. So veer und der brieff gaan Baden kommen wäri, mögend ir dise copy dem herren burgermeister Müller
mittheilen. Doch ist myn bitt, ir wöllind sy mir laßen zuͦkommen über 8 tag; dan ich han khein exemplar etc.* (* Dazu
a.R.: "Non est, quod remittas; puer exscripsit.") Wen es mügglich wäri, das ein statt Zürich sich wölti diß handels
beladen, so wäri im gar wol ze thuͦn. Das müste den wäg zuͦgaan, das ein statt Zürich oder ouch die überigen stett
schrybind den 10 Gerichten in sonderheit, demnach dem Oberen Pundt in sonderheit uff dise meinung: wie sy die
widerwärtigkeit diser landen verstanden; wäri inen trüwlich leyd (in den 10 Gerichten ist als evangelisch, möchte man so
vyl meer brüy daran thuͦn), und diewyl ein Gottshuß sich ersetzt, ouch des rächtssatz höchlich erklagt und ze besorgen,
durch innerliche krieg, so daaruß erwachsen, möchtind frömbd herren durch die finger lachen, ouch der baapst sömliche
spaltung zuͦ synem vortheil und unserem verderben gebruchen, darumb sy ester güttiglicher gegen einem Gottshuß faren
wöltind und helffen andere mittel an die hand nemmen, dardurch die sach dermaßen verricht wurde, das man zuͦ beden syten
in ruͦw und yetwäderer theil by synen fryheiten belyben möchte etc. Haec et alia. Also hand unsere g[nädigen] herren von
Zürich ouch in dem französischen handel den 10 Gerichten, als sy unrüwig gesyn, geschriben und vyl guͦtts darmit
geschaffet, und zwyflet mir nütt, durch ein fründtlich schryben möchte vyl beguͤtiget wärden. Wen dan die 10 Gericht sich
des handels nütt belüdind, so nämind die Battischen gern ein thäding an, dardurch die pfaffen möchtind im zoum behalten
wärden. Dicis Tigurinos se hisce rebus non immiscere. R[espondeo]: uff das ernstlich schryben eines Gottshuß hand sy
vylfaltigen anlaß. So die überigen Ort zuͦ inen staand, ist so vyl beßer. Man müste an einen yeden Pundt in sonderheit
schryben.   -     Nunc audi secreta haec, daarby ir sächind, ob es einer statt Zürich und uns allen nott thüye; haec tu
nemini praeterquam d. consuli. Yetz wäri noch ze weeren; nachen ist es ze spaat. Es müste fürderlich geschächen. Über
das der Joß Tschudi hye gantz trutzliche wort ußgestoßen wider unser religion und unseren glouben ein keibenglouben
genent sol han, so hatt er in Hanß Williß huß, als juncker Peter Traverß mit im ze reden kommen, vil wort fallen laßen;
dan, als er gesprochen, die Siben Ort wöllind's also gehept han und khein anders, und hieruff Peter Travers
geantwortet, es sygind andere Ort der Eidgnoschafft meer dan die 7, daa man das vertrüwen zuͦ inen habi, sy wärdind
niemand gewalt geschächen laßen, und als hyeruff Zürich und Bern genamset, hatt er gesprochen: 'Das uns dan
Gottswunden schändi, das wir nit langest einanderen geschmirbt habend; dan es muͦß doch syn.' Daa hatt j[uncker]
Petter Traverß geantworten: [Wie schmirben? ir hand]s villicht langest im sinn gehan, hand aber das härtz nit
gehan' etc. Haec et multa.     -       Als juncker Lucy Ringg syner geschäfften halb hye gesyn (der sonst yetz under
dem aptt von S. Gallen sitzt und nächermals ouch zuͦ Feldkirch by dem Battischen raadtschlag gesyn) und des aabets
ettwas bezächt zuͦ bett gangen und in juncker Niclaß Pellizären kammer gelägen und juncker Niclauß in under dem
nidergaan gefraaget, was er disem bischofflichen handel loße, hatt er geantwortet, her Batt müße bischoff syn, und khein
anders. Und als der Pellizär geantwortet, hyedurch hielte man die artickel nit an einanderen, hat er gesprochen, dise
artickel sygind von den puren uffgericht, weder von dem keiser noch baapst bestättet. Als diser wyter geredt, mitt der
wyß wurdi ein bischoff zuͦ Costentz an die Züricher ouch vyl ze sprächen haben, die synem bistumb von alter har
zuͦgehörig, daaruff der Ringg gesprochen: 'Das hatt er ouch und wirt an sy sprächen, und ist yetz an der zitt; dan
es muͦß einmaal ins wärch kommen, darmitt man lang umbgangen. Sind die 7 Ort nit starck gnuͦg, so wirt die bäpstische
heyligkeit ouch ir hilff thuͦn sampt anderen potentaten meer etc.' Es hatt sonst ettwen der herr Bellievre mit mir
geredt und ouch daaruff düttet, wie der baapst eins noch dem anderen mitt hilff der 5 Orten für die hand nemmen werde,
und so er die Pündt hette, den wyter gryffen etc. Daarumb ist wol ze wachen. Gott behütte uns vor allem übel. Amen.    -
Uff äschenmittwuch ist har gaan Cur ein gemeiner Gottshußtag gesetzt. Achten ich, man wärde uff demselben lütt
ordnen, die uff die gemeinden ryten wärdind."     -      Fabricius bittet um Nachsicht, dass er Bullinger zu seinen
sonstigen Arbeiten noch Mühe mache. "Nisi deus huic me reipublicae tanquam scopulo affixisset, iam pridem cum Iona de
fuga cogitarem. Scis enim mortuo Thoma episcopo me tunc scripsisse, quod tanquam es specula ingentes turbas prospicerem,
quae tamen nulla ratione declinari aut evitari potuerunt. Sic, ex quo hic sum, semper motus motum excipit, et nullus
finis. Quid, si nos fatalis necessitas urget peccatis nostris sic flagitantibus?"
Curiae, 11. februarii, anno 1566.
