<nr>[37068]</nr>
<ae>Bullinger an Johann Konrad Ulmer</ae>
(Zürich), 8? August 1567.
Zürich StA, E II 371, 1203. / Kopie (Entw.) (Aut. Kopie?)
D. Ioanni Conrado Ulmero Bullingerus S. D.  Tardius respondeo
tuis literis ante 14 dies allatis; sed condonabis hoc mihi;
citius non potui neque video in mora ullum esse damnum.
Vehementer probatur nobis vestra illa solicitudo; caeterum
speramus per ea, quae dedimus atque damus, nihil veritati,
libertati et ecclesiis dei decedere. Non cedimus adversae
parti tanquam rectiora docenti neque nostra revocamus aut ab
illis vel latum . . . . .  discedimus neque libertatem
loquendi aut in universum nostra proponendi timore prodimus.
Neque vero ab ulli illa postulata sunt a nobis, sed
dumtaxat, ut cum adversariis pacem eatenus colamus, quatenus
illi nobiscum, intermittanturque acerbiora scripta utrinque,
quae hactenus et communes hostes nostros papistas animarunt
et infirmos nostrorum plurimos anxius reddiderunt. Proinde
nihil plus neque aliud nunc rogati dedimus, quam olim ante
annos 37 maiores nostri in conventu illo Martburgensi
celebrato anno domini 1529 sua sponte dederunt. Certe
indecorum fore arbitramur, si pacem offerentibus et
postulantibus eiusmodi conditiones congestas ingessissemus,
ex quibus illi colligere potuissent vehementius altiusque
infixum sedere pectoribus nostris studium contentionis
retinendae et exercendae quam pacis colendae sanctum
desiderium. Sic itaque respondimus, ut videamur neque pacem
oblatam renuisse neque interim a doctrina sana ecclesiarum
nostrarum vel tantillum recessisse aut quicquam dedisse
contra officium. Huc accedit, quod superioribus diebus alias
quoque literas ad eundem principem dedimus, significantius,
ut opinamur, illa comprehendentes. Cuius exemplum his
adiecimus, ea tamen lege, ut mature remittatis etc.
8?. augusti 1567.
H[einrychus] Bullinger s[enior].
(D. Ioanni Conrado Ulmero.)
