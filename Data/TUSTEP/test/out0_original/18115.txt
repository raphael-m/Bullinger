<nr>[18115]</nr>
<ae>Ambrosius Blarer an Bullinger</ae>
<od>(Konstanz), 28. (Mai 1548)</od>
<vo>Autograph: Zürich StA, E II 357a, 804f.</vo>
<dr>Bl. II, S. 706f.</dr>
<re> </re>
<tx>
In hoͤchster yl, kan warlich nichts; sovyl ist fuͤrgefallen. Ewer schriben
hab ich empfangen, sag euch flyssigen danck. Min bruͦder schreibt uff necht,
der rychstag werd bald ain end haben. Kaiser ylt; man waist nitt, was er im synn
hat.
^$Es sollend 3000 pferdt uss dem Niderland kommen, den Maximilianum in Hispanien
zu belayten; man sagt aber, es möchte etwas anders darhinder stecken. Gott
schicks zuͦm besten.
^$Der von Lier ist abgefertiget, will man sagen, uff Pregetz, Lyndauw, Uberlingen
sol er kommen; wellen etlich sagen, es werde von Sophoy wegen; die ander sag
ist, er seye zuͦm landtgrauffen, im das Interim ze persuadieren; sonst möge er
nitt erledigt werden.
^$Esslingen ist erst uff yetz 25. tag May mitt dem konig vertragen, muͦsß
13000 fl. geben; hat 25000 geforderet.
^$Memmingen gibt dem koͤnig yetz 14000 fl. darzuͦ Buchshaim, die chartuß und
ain grossen tail irer gericht in der statt.
^$Hertzog Mauritz und margrauff Hans von Brandenburg seind verritten von
Augspurg. Margrauff Hans soll zuͦ dem konig gesagt haben, alls er inn
persuadieren wellen, das Interim anzenemen: er seye guͦt kaiserisch; aber in
der relligion werd er sich von gott und seim wort nitt dringen lassen. Hertzog
Christoph von Wirtemberg ist auch zuͦ Augspurg ankommen; was er doch da
ussrichten wirt?
Man practiciert hefftig mitt Augspurg, das sy andern fuͤrlofen und den ingang
machen wellind mitt dem Interim; man versicht sych aber, man werds by der gmaind
gar nitt mehren mögen; well gott! Zuͦ Hildesheim ist der gmain man gantz
unruͤwig wider die oberkait, begert die ussuͤnung zuͦ cassieren. Madenburg
entsytzt ouch nun den gemainen mann; sonst weren sy ausgesuͤnt. Gott welle
doch etwan ain hacken inwerffen, das [wir] nitt so gar jemerlich von disem
theuren schatz seines worts kommind!
^$Unsere gesandten habend necht das gantz Interim geschickt meinen herren; die
werdends dise tag hören. Ich habs noch nitt gesechen, will darnach sechen, wie
ich zewegen bringe, das sy es mir vergönten euch abschreiben ze lassen etc. Gott
mitt euch.
^$Datum den 28.
<un>ohne Unterschrift
<lz>[Adresse:] D. Heinricho Bullingero, venerando suo et charissimo fratri.
Tiguri.
