<nr>[26003]</nr>
<ae>Jakob Rüeger an Bullinger</ae>
<od>Schaffhausen, 3. Januar 1556</od>
<vo>Autograph: Zürich StA, E II 375, 481.
(Siegel...)</vo>
<dr> <dr>
<re> </re>
<tx>S. Deus, pater domini nostri Iesu Christi, integrum hunc
annum te, vir humanissime, cum tuis foelicem et incolumen
transigere sinat. Licet diutius nullas abs te literas acceperim
neque etiam dederim, visum est tamen, cum alias mittenda essent
ad te illa Vergerii, vel aliquid literarum addere, ne meo
silentio tibi porro occasio silendi siet, praesertim hoc tam
periculoso tempore, quo tamen nihil rerum novarum experiri
licet. Nam apud nostrates hoc moris est, haec unica ars
certissima, ne quid experiantur ministri ecclesiae, quorum tamen
intererat novisse quaedam, quo melius consolari hortare
dehortare valeant, et nisi vestra erga nos tanta esset
humanitas, ut de aliquibus per literas certiores redderetis
(quod tam in iuramenti negocio quam in aliis etiam factum est),
saepius nobis insciis multa et ardua transigerentur nosque post
negligentiae incusaremur et improvidi inconsultique obrueremur
multis. Admoniti tamen hactenus perque literas de multis
certiores redditi cautius et consultius agere potuimus pro
nostra tenuitate. Neque hic ullum periculum est effutiri forsan
posse conticenda tamen; nam, quod d. Simperto aliquando in causa
Locarnensium exciderat forte, ea non fiebat mente, qua liqui
arripuerunt. Rogo itaque tam ego quam alii simmystę, ne in
coepto desinas, sed pro tua humanitate de rerum statibus
praesentibus futurisque admoneas nosque cum nostra ecclesia
semper commendatissimos. Nos, si alias non possumus, precibus
assiduis te iuvabimus.
^$Rerum novarum nihil habemus, quas scribam. De comitiis
Ratisponae proxime habitis nil certi audimus nisi Ferdinandum
auxiliares copias contra Turcam a principibus et imperii
statibus expetiisse, ut qui Viennae appropinquet, mirifica denuo
practicari inter Gallum et Germaniae principes, Caesaris legatos
ad pontificem Romanum Galli praevenisse aiunt amicitiam illius
ambiisse, unde Gallis re infecta a Roma discedendum fuit, qui
post aliquot naves maximas Caesari Hispanicas oppresserint.
Tuginis per sacrificium quendam liberius aliquantulum evangelium
praedicatum ferunt, id quod intollerabile visum sit reliquis
Cantonibus, unde appellarint senatum Tuginum, ut prohibeatur. Id
licet primo noluerint, tandem tamen ita obtinuerint Cantones, ut
interdicantur omnes libri impressi Tiguri, Basileae, Argentinae
etc. Adoptio Mekensis in cardinalatum nos terret et magnum malum
minatur (de quo d. Gualtherus pauca saltem proxime ad nos
scripsit), Helvetiae scilicet discordiam, cum papa Caesarque
amici facti sint, id quod Gallo etiam intollerabile erit, multum
auri constabit etc. Sed de hoc negocio the plura novisse
putamus. Es brutet neißwas, gott geb, was zuͦletst druß
erwachsen werde; vel dominus nostram ingratitudinem puniet vel
impios omnino confundet, quod ex utraque parte commeriti sumus.
Pastor ille magnus ecclesiae Rotvilensis pontificatum
abnegaturus est, expetit, ut magistratus noster eum suscipiat,
id quod haud negabunt, ideoque brevi nimirum nobiscum erit;
dominus det, ut corde vero synceroque et poenitentia haud ficta
ad dominum convertatur, ne manum aratro admovens opes honoresque
sub evangelio tantas, quantas ante habuit, non inveniens
retrospiciat, ad regnum dei idoneus non sit.
^$Caeterum fama est apud nos Tigurinos egregie tractare proque
dignitate praecones verbi, eos enim non ferre obiurgationes
severiores, imo incarcerare etiam; nam Balthasari a Flach,
Rudolphi denique Hüsli causae aliquantulum nostratibus
innotuerunt. Unde metuimus etiam quid tale molituros malevolos
apud nos; saepius etenim iam tentarunt correptiones ex ecclesia
tollere adeoque ipsam poenitentiae praedicationem, etiam ii, de
quibus nil tale timebatur; sed Gallus apud nos obtinet in
multis. Iam non convenit nec in una sede morantur evangelici et
Gallus. Man ist gar kitzlich und unlidig der straff, sydhar das
wir gar widerfrantzösisch sind worden, et minus ferendas putant
obiurgationes etiam necessarias et paternas, cum Tigurini non
ferant. Et indignum ministris et ministerio videtur statim
incarcerare ministros inter fures nocturnos ipsos latitare
oportere, unde post tam ipsi quam ministerium minus valent,
ludibrium omnibus sunt, exprobantur ipsis omnia; an non alia
media essent, quibus poenis digni plecterentur. Haec in meliorem
partem interpreteris, d. Bullingere mi; cum enim his diebus hac
de re confabularentur, aiebam me ad te id perscripturum; nam ex
hac occasione conatum malevolorum timemus graviorem, licet
causae forsan apud vos aliud requisierint. Sed hoc iam habent:
Gelt, wo ander herren iren pfaffen so vil nachlassindt et etc.
licet nos contra obiiciamus vestram constantiam in corripiendis
peccatis. Nisi molestum fuerit, de hoc etiam aliquid audire
liberet. Postremo summopere, vir doctissime, te rogo, ut mittas
nobis scriptum illud de ..... Genevensium; bona id fide et
continuo descriptum remittam, et si quae alia huiusmodi
describenda essent. Sed desinam tibi molestus esse. Vale,
humanissime Bullingere, meque tibi commendatum habe.
^$Scaphusiae 3. ianuarii 1556.
^$Iacobus Ruͤger, tuae humanitati deditissimus.
<lz>[Adresse ...]: Dem erenwürdigen und wollgelerthen herren m.
Heinrichen Bullingern, diener der kilchen zuͦ Zürich, sinem
fründtlichen, lieben herren und mitbruͦder zuͦ handen. Zürich.
