<nr>[38095]</nr>
<ae>Georg von Stetten an Bullinger.</ae>
Augsburg, 14. August 1568.
Zürich StA, E II 378, 1826. / Orig. (Aut.)
S.  Quandoquidem ex literis tuis cognovi, domine
colendissime, grata tibi fuisse scripta mea de rebus novis
tumultuarie congesta, facile tibi ulterius hac in re
gratificari possum, quidem perhibentur, si quando aliquid
rescivero, quod tibi significandum putem. De Gallia eadem
apud nos dicuntur et metuuntur, quae tu scribis. Expecto,
quid Mediolanenses vestris sint responsuri. Arrianismum
reviviscere doleo nec prius illud credidi, quam tuas
perlegi. Iam expecto librum, cuius meministi, quem vestri
contra illos conscribent. Audio inter alios errores etiam
illos asserere foeminas non esse homines, sed peculiarem
quandam creaturam animaque carere ideoque ab ipsis illas non
baptizari. Wegmannum humaniter recepi et etiamnum tracto,
prout ipse, puto, non negabit; ne verbum quidem de omnibus,
quae apud vos acta sunt, cum illo communico. Filio meo
Alberto ne quid apud vos desit, nunquam anxius fui, potius
autem, ne quid ultra, quam ipsi conveniat, supersit. Nunc,
quae apud nos fama fert de statu rerum passim, ex scheda
adiecta percipies.
Bene vale.
Datum Augustę  14. auguste anno 1568.
R[everentiae] t[uae] observantissimus Georgius a Stetten.
Venerando, pio atque erudito domino Henricho Bullingero,
ecclesię Tigurinę antistiti vigilantissimo, domino et
amico suo colendo.                    Tiguri.
