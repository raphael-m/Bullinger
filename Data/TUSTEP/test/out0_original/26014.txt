<nr>[26014]</nr>
<ae>Bullinger an Johannes Calvin</ae>
<od>Zürich, 27. Januar 1556</od>
<vo>Kopie: Genf 111a, 230.
(Siegel...)</vo>
<dr>Ep. Calv. 2382 (XVI, 15f)<dr>
<re> </re>
<tx>S. D. Praesens tabellio vidit mihi non fuisse otium vel
scribendi prolixius vel legendi librum a te, domine colendissime
et frater carissime, scriptum. Summa fide et diligentia
commissum mihi per te negotium expedivi. Gratias ago tibi
maximas pro libro mihi misso. Spero causam coenae te ita
tractasse ut nihil sit quod aliter tractatum fuisse optare
possimus. Legam tamen diligenter primo quoque tempore. Aegrotavi
iam pluribus diebus, decubui aliquot, necdum plane revalui.
Impedit hoc vehementer instituta mea. Sed quis repugnet Domino?
Illius voluntas rerumque gubernatio semper est optima. Mittam ad
te vicissim quaecunque vulgavero.
^$Scripsit et Ochinus contra Westphalum. Non omnia legi, sed
quaedam duntaxat: nunc vero excuditur. Existimas suscepta in te
belli mole nobis peperisse inducias. Ego vero rabiem istorum
hominum sic novi ut neque inducias neque pacem nobis pollicear.
Consolatur hoc maxime nos omnes quod bellamus bella Domini.
Vehementer me angit frustra cessisse aut cecidisse conatus omnes
renovandi foederis. Nam longe deteriora metuo. Dominum oro ut
sublatis simultatibus et odiis urbes illas vicinas sincere
uniat. Vale. Salutabis omnes symmystas, fratres colendissimos.
Salutant te symmystae mei omnes. Dominus benedicat tibi tuisque
omnibus, domine colendissime et frater carissime.
^$Tiguri 27. Ianuarii anno 1556.
^$Bullingerus tuus.
<lz>[Adresse ...]: Clarissimo viro D. Ioanni Calvino Genevensis
ecclesiae pastori domino suo venerando et fratri colendissimo.
