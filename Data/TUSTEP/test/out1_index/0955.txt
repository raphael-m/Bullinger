<nr>0955</nr>
<ae>Pier Paolo Vergerio an Bullinger</ae>
Vicosoprano, 13.(?) Dezember 1550.
Zürich StA, E II 356, 403ff.
Gr. I, S. 183ff.
Orig. (mit aut. Schluss, von saluto an.)
Ternas abs te accepi literas, Bullinghere optime, neque ad
ullas respondi; nam
itinera fuere omnia magnae pestis saevitia veluti obsessa.
Itaque non habui, cui
literas darem perferendas. Accessit, quod ingenti mole
negotiorum sane fui
obrutus, denique quod speravi ad vos redire. Quamobrem boni
consule, si tandiu
responsum distuli. Nunc ad omnes simul epistolas respondebo.
Accepi sarcinulam
librorum, qui a Genevensibus fratribus mittebantur, quo
nomine tibi gratias ago.
Libellum tuum de ecclesia si misseris, ego lubens vertam,
imo te rogo, ut mittas
primo quoque tempore. Scio enim illum ab Italis meis
desiderari. Multi fratres
legerunt alios duos, quos verti, et urgent, ut in publicum
emittantur; placent
enim mirum in modum omnibus, ac putant necesse esse, ut
Italię legendi
praebeantur. Ego apud Froschouerum cupio quaedam imprimere
et quidem multa; sed
cum neminem istic habeatis, qui possit corrigere ea, quae in
lingua Italica sunt
scripta, necesse est, ut meum ad vos reditum expectat.
Februario enim mense
redibo, quod affirmo, et quamquam summopere cupiam multo
ante hinc me explicare,
tamen ratio meorum, ut video, negotiorum non patietur. Ardet
persecutio in
Italia si unquam antea, et interim Antichristus iactat
concilium, sed plenum
insidiis et imposturis, quas ego volente deo vobis retegam,
quum rediero, aut si
diutius distulero, scribam diligenter, imo iam scripsi et
paratum habeo librum,
quem puto vobis omnibus carum esse futurum. Edita est iam
concilii bulla, qua
invitantur omnes episcopi, papistici dico soli, ut kalendis
maii Tridentum
redeant Christum et evangelium condemnaturi, quod sedulo
facient. At mea est
sententia, ut et nos vicissim pro gloria dei nostri aliquid
agamus. Papa cotidie
se magis aperit et ingenitam quandam vanitatem et stultitiam
cum crudelitate
coniunctam prae se fert. Deus ferociam illius belluae
comprimat et
conterat.Mitto aliquot breves historias; opere pretium erit
eas passim evulgari,
quemadmodum tu legendo poteris iudicare. Curavi ego, ut
describerentur atque
ederentur, tum ut nostrates intelligant, quale concilium ab
impiissimis Christi
persecutoribus expectandum sit, tum ut commoveantur atque
incendantur ad
fundendum preces pro miseris fratribus Italię, quos
audierint sub tam saeva
tirannide exerceri. Si quid ex Anglia de rebus nostris
intellexeris, scribe. Ego
hic nonnullos fratres collegi laceros et semivivos. Horum me
calamitas retinet
imprimis; nam ex reliquis negotiis facilius possem me
explicare et ad vos
recurrere. Dicam enim apertius: puto me habere in causa
concilii nonnulla, quae
multum referat nosse; ea vero huiusmodi sunt, quae non
possunt nec facile nec
tuto literis committi. At dabo operam, ut primo quoque
tempore ea possitis intelligere.
Mitte aliquot ex historiis d. Musculo et d. Halero, quibus
meis verbis salutem plurimam nunciabis.  Vale.
Saluto omnes ministros et professores, modo enim non vacat
ad alium scribere
quam ad te; scribam tamen propediem. Orate omnes pro me.
Vicosoprani,  20. die decembris 1550.
                Vergerius.
Clarissimo viro d. H[enrico] Bullingero.
                 Tiguri.
