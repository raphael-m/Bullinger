<nr>5662</nr>
<ae>Daniel Toussain an Bullinger.</ae>
Heidelberg, 21. November 1574.
Autograph: Zürich StA, E II 348, 159 - 162.
Gedruckt: F. W. Cuno, Daniel Tossanus der Ältere, 2
(Amsterdam 1898),
S. 49 - 52.
Quanquam, observande frater, ea est rerum et hominum natura,
et is hodie
temporum cursus, ut ne pereat Germania, ei pereundum esse
videatur, et maxime
operae pretium iacentem et dormientem fidem, longaque pace
pene corruptam divina
censura erigi: Cum tamen et muneris nostri ratio, et nostra
in patriam pietas
hoc postulent, ut quemadmodum medici vel gravissimis et
desperatis morbis omnia
momenta aegri sustentandi, et morbum arcendi observant, ita
nos eorum nihil
praetermittamus, quae si non avertere, at lenire saltem
ingravescentia mala
queant, in hanc sententiam aliquid ad te sapientissimum
virum, et spectatissimum
ecclesiae ministrum, illustrissimi principis domini
electoris nomine scribere
voluimus, ut et in communibus miseriis consolationibus
quoque communibus utamur,
et concordes animos consiliaque una cum deo capta tanquam
telum acerrimum
Sathanae conatibus opponamus. Quod autem hoc tempore nos
maxime excruciat, et
nisi mature providebitur, ecclesias in Germania
pessundaturum videtur, est non
tam certe pontificiorum et apertorum hostium exsecrata
factio, quam eorum
virulenta malevolentia quos simul dulciter communicasse
secretum, et una in domo
dei ambulare decuit, qui quasi parum insaniant tyranni, et
christiani sanguinis
parum sit effusum crudelitatis tyrannorum et adiutores et
imitatores sese
praebent, dum principes adversus nos instigant, et ecclesiis
nostris passim in
Germania invidiam tantam atque odium tantum conciliant, ut
eorum nomen, quos
Zwinglianos et Calvinianos vocant, non secus apud multos
foeteat, ac eorum,
quibus aqua, igni et lucis usura interdicendum foret. Etsi
autem mussitando et
ferendo multa superantur, et in bona causa bonaque
conscientia praesidium
firmissimum merito collocari solet, praesertim cum frustra
hactenus cum ingeniis
eiusmodi sit conflictatum, et nihil istis hominibus sint
impudentius, quorum
<gr>opla</gr>, ut recte Nazianzenus scribit, sunt
<gr>jiloneikiai</gr>: Cum
tamen et quae in Saxonia gesta sunt, et quae quotidie
Iacobus Andreae,
Illiricus, Selneccer, et alii tales inauspicati homines
struunt, ad bellum
civile et gravissimos motus viam sternant, sintque ista iam
et nobis omnibus, et
nominatim miseris et afflictis nostris in Gallia et Belgio
fratribus maximae
fraudi, illustrissimo electori nostro, et eius consiliariis
plane necessarium
videtur, ut huc boni omnes conferant, quidquid opis et
consilii possunt ad
incendium istud restinguendum. Vere enim de illis hominibus
dici potest, quod de
glorioso illo Nestorio Constantinopoli dicebatur, eos fidei
incendium esse, qui
Germaniam hodie rixis et discordiis lamentabilibus complent.
Sed et tu, vir
clarissime, illorum clamosorum theologorum sensum pulchre
calles, qui saepe in
arenam cum illis descendisti<f1>Adagia 1, 9, 83 (ASD II/2 396, Nr. 883).<fe>: et nos, licet a quibusdam ad
id faciendum
invitati, cum Iacobo Andreae, quem <gr>apokatakriton</gr>
iudicamus, et lingua
sic dolosa praeditum experti sumus, ut, dum ore pacem sonat,
reipsa et scriptis
classicum canat, colloqui rursus aut congredi non operae
pretium esse
putaverimus.  Hic autem saepe occurrit vetus illud et a
veteribus usitatum
huiusmodi controversiarum remedium, libera videlicet et
generalis synodus, cum
Eusebio teste libr. 1 de vita Constantini, de magnis rebus
in ecclesia
consultari non posset nisi per synodos. Sed cum rursus
meminimus infelicissimum
fuisse semper synodorum exitum, et remedium morbo fere
deterius, nisi cum sani
sobriique iudicii homines coiverunt (quales aut paucos habet
hodie Germania:
aut si habet, eos aversatur et persequitur) vel cum pietate
meritis, et
autoritate gravis aliquis imperator sicut Constantinus olim,
episcopos in
moderatione aliqua et officio continere potuit: vix in ista
animorum
exulceratione videmus, quid de synodo sperandum sit, aut
quomodo synodum
audituri sint qui nec rationem, nec semet ipsos audiunt:
quique cupiditatibus
et ira incensi oblatrare potius, quam disputare solent.
Nihil igitur certi
remedii, quod hoc tempore momenti aliquid adferat, superesse
iudicat
illustrissimus elector cum suis consiliariis et theologis,
si media humana
spectes (nam deus proculdubio veritatem suam a mundi
furoribus egregie
vindicaturus est) quam in his duobus, primum in eo, ut,
quantum fieri potest,
operam demus, ut principes, qui falsis suspicionibus imbuti
nos opprimunt,
caussae fundamenta intelligant, et familiari aliquo et
perspicuo scripto,
cuiusmodi multa felicissime edidisti, illis nostra
sententia, eius fundamentum,
hostium cavilli, absurda et commenta aperirentur: Quod si
quaedam vel minus
intelligerent, vel explicari sibi cuperent aliquem
accesserent, qui de re tota
cum ipsis conferre et suspiciones omnes eripere posset:
neque ita semper ex
suorum theologorum praeiudiciis nos damnarent, et Germaniam
in turbas et bellum
civile coniicerent. Deinde nullum efficacius in istis malis
remedium, nullum
etiam totius caussae adversus tot impetus firmamentum
agnoscit illustrissimus
elector maius, quam ecclesiarum, quae eandem de coena
sententiam profitentur, et
aeque istis crassis hominibus sunt abominabiles,
conspirantem consensum, et
coniunctam in hac re caussae propugnationem: ut cum tantus
sit hodie omnium
impiorum ad veritatem oppugnandam consensus, nos in veritate
tuenda non minus
simus et alacres et consentientes. Quapropter ut tum in
Saxonia, tum in aliis
locis acrimonia istorum hominum retundatur, et velut obex
aut froenum novae
tyrannidi iniiciatur, inprimis autem, ut bellum civile, in
quo omnia misera esse
solent, procul a Germania arceatur, nullam vel mitiorem vel
aequiorem viam
insisti posse iudicat illustrissimus elector, quam ut
Angliae regina, Scotiae
rex, fortissima et vetustissima Respublica vestra, et
caeterae in Helvetia
civitates, quae ita sub Zvinglianismi nomine traducuntur,
Polonicae et
Hungaricae ecclesiae, et si quae aliae sunt
<gr>omoyicoi</gr> literas singulae
accuratas ad Saxonem et Brandeburgicum electores, item ad
Lantgravios, darent,
quibus et de istis praeiudiciis, et diris invectivis ac
persecutionibus graviter
conquerentur, quod et obductae cicatrices renoventur, et
passim saevientes
tyranni corroberentur, et tot tamque nobiles ecclesiae sub
istis nominibus
Zvinglianismi et Calvinismi damnentur, damnatae in odium
vocentur, idque nullo
legitimo processu, inauditis partibus, nulla interveniente
synodo, sed quorundam
indoctorum et petulantium, sibi in ipsa coenae doctrina non
constantium
theologorum instigatione: hortarenturque, ut huiusmodi
iudicia suspensa
tenerent, donec in libera synodo tot florentissimarum
ecclesiarum theologi, qui
contra pontificios et Arrianos fortiter decertent, audiri
aliquando et convenire
possent. Quod si ne istis quidem literis principes
flecterentur, sed et animo et
petulantia theologorum suorum morem gerentes demovere et
insectari doctrinam
nostram pergerent, ut nihil intactum relinquatur, et omnia
experiamur, priusquam
pereamus, aut ab istorum tyrannide opprimamur, existimat
illustrissimus elector
tunc maxime tempestivum fore ecclesias supramemoratas cum
nostris synodum
aliquam instituere: in qua orthodoxi doctores et se mutuo in
vera doctrina
confirmare, et de remediis istarum discordiarum serio
cogitare queant; denique
ut talis nostrorum synodus, adversariorum conventiculis et
condemnationibus
opponatur. Ceterum, observande frater, cum et in ista
militia ex veteranis unus
pene supersis, et te merito exterae illae ecclesiae maximi
faciant, rogat te per
nos amanter illustrissimus elector, ut quamprimum ad illas
ecclesias, ad
magnates primum, deinde ad praecipuos doctores de hac re
scribere non graveris,
et hortator esse, ut caussam istam ex animo suscipiant.
Inprimis oramus, ut id
apud nobilissimum senatum vestrum, ac ceteras ecclesiae
Respublicas perficere
velis, ut literas ad Saxonem, Brandeburgicum, et Lantgravios
in illam sententiam
dare velint: ne unquam ecclesia vel studium, vel curam et
diligentiam in nobis
desiderare possit. Hac de re etiam ad d. Bezam scripsimus,
ut quos novit ad
istud negotium aggrediendum, incitet. Nos vero, vir
reverende, in omnibus tibi
studium et operam nostram offerentes dominum deum perpetuo
rogabimus, ut tuae
senectuti robur, tuis sanctis laboribus benedictiones suas
in dies adiungat, te
denique per omnia tueatur cum optimis et venerandis collegis
tuis, quos
amantissime tecum salutamus. Heidelbergae  21. novembris
1574.
Tui studiosissimus
suo et collegarum nomine
Daniel Tossanus.
De his rebus, utpote gravissimis, visum
est illustrissimo electori nominatim et
separatim ad te adhuc scribere.
