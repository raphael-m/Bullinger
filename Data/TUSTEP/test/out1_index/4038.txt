<nr>4038</nr>
<ae>Bullinger an Friedrich von Salis</ae>
ZÃ¼rich, 22. Oktober 1563.
Chur, Kts.-Bibl.
Ms. B 1818, 30. / Orig.
(Aut.)
Graub.
II, 465f.
R.
S. D. Ne forte suspiceris negligentiorem esse me in respondendo,
scias literas tuas scriptas  27. augusti hoc vesperi demum 22.
octobris mihi esse redditas; ubi tam diu delituerint, ego nescio.
Intellexi ex his, quod animo meo vehementer doluit, orbatos nos
esse piissimo et constantissimo viro d.
Ioanne Traversio.
Amisit
in hoc uno viro Rhetia permultum, amiserunt ecclesiae singularem
patronum.
Quoniam vero divina ita voluit voluntas et senex fuit
nec diutius vivere potuisset commode inque firma fide migravit ad
dominum, rursus consolationem admittere deumque precari debemus,
ut sublato viro optimo optimum aliquem nobis sufficiat, sicut
quondam in locum Heliae substituit Heliseum.
De filio nostro
Ioanne nihil ab eo die audivi, quo hac transiens me salutavit.
Curabo, ut tuto ipsi tuae reddantur literae; imo cras Locarnensis
quidam Baptista a Badis Basileam descendet, cui tradam.
D. Hieronymus Zanchus vir est longe doctissimus Bergomas,
linguarum peritus, in scriptoribus vetustis versatissimus,
disputator acutus et exercitatus, eloquens et indefessus et in
ministerio Christi diu iam mihi notus fuit.
Argentinae una cum d.
Martyre beatae memoriae profitebatur et eandem ob causam, ob quam
Martyr maere non potuit, et Zanchius migrare voluit.
Nescio
tamen, qui fiat, quod nondum ascendit; metuo, ne quid illi
eveniat adversi; Lutherani enim ipsum oderunt vehementissime.
Res et tempus, ubi ver aderit, dabunt consilium, quo mittas
filium.
Audimus hic in Gallia rursus semina spargi dissensionum.
Pro
certo tamen nihil affirmo.
Ego tamen puto Guysianis in Gallia et
potestate existentibus nullam solidam pacem futuram.
Dominus
iudicet.
Pro certo hic referunt in Germania motus graves exoriri
et passim conscribi milites; quia vero nihildum comperti habeo,
malo de his non plura scribere.
Cupis scire, ut valeam, mi domine et frater:  ut possum.
Quotidie
sentio vires animi flaccescere, utpote fractas assiduis curis et
laboribus; frequentius laboro gravibus capitis doloribus et aliis
infirmitatibus, quae res monet me, sarcinas colligam et itineri
accingam me desideratissimo.
Ora pro me semper dominum, ut mihi
adsit et servet a malo.
Iulium Mediolanensem salvum cupio et alios fratres.
Vale vir
amicissime.
Dominus benedicat tibi et tuis.
Tiguri  22. octobris sub vesperam 1563.
Bullingerus tuus.
Clarissimo viro d.
Friderycho a Salice, viro apud Rhetos
primario, domino meo colendo et amico syncerissimo.
Samadenae.
