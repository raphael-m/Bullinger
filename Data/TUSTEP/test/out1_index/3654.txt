<nr>3654</nr>
<ae>Johannes Haller an Bullinger</ae>
<od>
Bern, 4. Oktober 1561.
<vo>Zürich StA, E II 370, 291. / Orig.
(Aut.)
S. Accepi hac hora tuas, et quoniam cras mane hic vester iterum discessurus est, mox haec pauca dare volo.
Principio tibi gratias summas ago pro communicatione literarum domini Martyris; facis non mihi modo, sed universae quoque reipublicae nostrę rem gratissimam et facies deinceps quoque, si, quę amplius scripserit, communicaveris.
Congruunt fere omnia cum hisce, quę nuper ipse quoque ad te scripsi.
Nos interea nihil aliud accepimus, nisi quod pro certo affirmant, quod dum hęc in aula
geruntur, in Aquitania gravissimam seditionem ortam et nostros agmine facto longe lateque templa spoliare, idola deiicere et violenter omnia reformare.
Timetur itaque valde, ne intempestivus ille zelus communi negotio magnum impedimentum daturus sit, quod tamen dominus avertat! Est hic quidam hodie nobilis Gallus, vir prudens et cordatus, qui veniam hodie a senatu petiit proficiscendi in Galliam (aliquamdiu enim in nostra ditione vixit). Is affirmat Bezam non admodum fausta Genevam nunciare et
se timere, imo providere futurum, ut res tragicum exitura sit finem, ideoque se illic proficisci velle, ut suis periclitantibus, qua possit ope, adesse queat.
Dominus tamen, cui nihil impossibile est et qui regum corda in manu sua habet, dirigat omnia in meliorem finem!   Quid vester ille attulerit, adhuc nescio.
Audimus confoederatos iterum tumultuare contra Gl[aronenses]; dominus compescat illos! Nostri sunt valde inquieti et vigilant, quantum possunt.
In Italia certum est Hispanas
esse copias.
Quid autem futurum sit, pro certo nondum scitur.
Vilnensis ille per nos transiit; metuo illis ecclesiis valde propter colluviem illam haereticorum, et quod ipsi pii quoque non satis videntur conspirare, sed propter res leviusculas discessiones facere.
^$Diesbachius nondum reversus est; misit tamen ad me hasce ad te pertinentes, quas hisce meis inclusas invenies.
Tuas, quas illi scripseras de rebus Rheticis et Italicis, ad senatum nostrum mox transmisit.
Alias quod
nunc scribam, non occurrit.
Salutant te vicissim omnes nostri.
Salutem dic meo nomine vestris quoque, praesertim ad tuam familam pertinentibus.
D. Gvaltheri literas per Vilnensem missas accepi, ad quas nihil est quod nunc respondeam; saluta ipsum plurimum meo nomine.
Bernae  4. octobris sub noctem 61.
                                     Tuus, quantus est, I[oannes] H[allerus].
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri longe charissimo.
M. Heinrych Bullingern zuͦ Zürich.
