<nr>0279</nr>
<ae>Owen Oglethorpe an Bullinger</ae>
<od>Oxford, 30. Oktober [1548]</od>
<vo>Autograph: Zürich StA, E II 369, 25</vo>
<dr>Zur. lett. III, S. 124f; Ep. Tig. III, S. 81f.</dr>
<re> </re>
<tx>
Gratiam et Sancti Spiritus consolationem! Insignis nominis tui fama et
singularis eruditio, vir ornatissime, jam multis abhinc annis animum meum in tui
amorem excitavit; adeo ut nihil magis in votis diu habuerim, quam ut aliquando,
si non coram loquendi, at saltem literas ad te scribendi, justa daretur occasio,
quo mutuus inter nos conciliaretur amor. Atque huic meo tam ardenti desiderio
utcunque satisfactum est, cum ante decennium forte fortuna Nicholaus Perdix,
homo multis nominibus mihi conjunctissimus, in Italiam profecturus, in itinere
mala usus valetudine, apud te in tuis aedibus diversatus, ac pristina nonnullis
tuis sumptibus recuperata valetudine, in Angliam una cum Rodolpho tuo reversus,
abs te literas ad me detulit. Quas ut apud me non minus libenter quam diligenter
tanquam insigne amoris tui erga me pignus servo, ita tuam humanitatem vehementer
amplector et veneror, qui cum omnes facile eruditione superes, ad me tamen
homuntionem scribere dignatus sis, meam, ut ipse humanissime dixeras, amicitiam
ambiens. Atque tum temporis foelicem hanc scribendi occasionem arripiens, per
eundem famulum tuum literas, agrestes quidem illas, ad tuam praestantiam
scripsi, sępius scripturus, si com[m]odus intercessi[s]et nuntius. Nunc vero
eo audacius tuam dominationem rursus his scriptis interpello, quod non ita
pridem Johannes ab Ulmis, bonae spei adolescens, ex te salutem mihi dixit, cui
tu per literas, ut ille mihi significavit, id in mandatis dederas, presertim ne
Johannes Rodolphus Stumphius, iuvenis non minus probus quam studiosus, qui mihi
humanissime suam operam exhibuit, inanis literarum ad te rediret.
Quem tibi libenter commendo, cuius si tu studia pro tua summa humanitate iuvare
velis, dubium non est, quin aliquando reipublicae usui esse possit. Vale, vir
insignissime, et dominus Iesus diu te sospitet ac tua studia secundet! Oxoniae e
collegio Magdaleniano tertio calendas Novembris.
<un>Tuae praestantiae amantissimus Ovinus Oglethorpus.
<lz>[Adresse:] Doctissimo viro Henrycho Bullingero, Tigurinae ecclesiae
archiepiscopo, domino ac fratri suo longe charissimo. [Rechts unterhalb daneben
von Bullingers Hand: "Ovinus Oglethorpius".
