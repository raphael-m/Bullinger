<nr>2095</nr>
<ae>Simon Sulzer an Bullinger</ae>
Basel, 12. Januar 1555.
ZÃ¼rich StA, E II 336a, 384. / Orig.(Aut.)
S.   Diuturniore silentio et praeter morem et voluntatem
usus sum, quod tabellionum copia destituerer; neque enim
ullus praeter hunc praesentium latorem se mihi obtulit eoque
magis gavisus sum, cum obtingeret. De Locarnensibus plane
tibi tuisque subscribo neque dubito, quin reliquae civitates
alieno delicto se ipsos illigarint; neque enim vel species
consensionis minima ex portione admitti debuit, ubi de
religionis subversione agitur, neque facienda sunt [vel] per
dissimulationem mala, ut bona aut minus mala eveniant.
[Dominus] ergo vestros confirmet nostros zoelo sui amoris
ardentiore inflammet. Quid nunc agatur cum optimis
fratribus, scire cupio. Pro scripto communicato summam
arbitrariae sententiae complectente et epistola Philippi ad
Calvinum gratias ago vicissim tibi communicaturus, si quid
lectu dignum accepero. Germania etiamnum urget Augustana
comitia, et sunt, qui iam regem Ferdinandum et
Christophorum, ducem Virtembergensem, eo concessisse
affirment; alii negant et per Turcae in Transsylvaniam
irruptiones Ferdinandum detineri. Pontifex Romanus feudum
ducatus Mediolanensis Philippo regi concessit et
confirmavit. In Corsica Gallus valde premere dicitur hostem
et commeatus vim ingentem Massiliam convexisse, in
Pedemontio copias augere, nimirum ut mole belli versus
Italiam conversa Senas obsidione liberet. Franciscani apud
Gallos nuper virginem nobilem, cum locum et horam in ipsorum
templum destinaverat iuvenis quidam de matrimonio cum ea
secreto collocuturus, abripuisse dicuntur, eaque cum tribus
noctibus essent abusi, interemptam in templo eo sepelivisse,
animadversum autem facinus a quodam, qui ea ipsa nocte in
templo conclusus erat, divina nimirum providentia, cum in
vespertinis precibus obdormivisset, ac cum sibi metuens in
angulo se continuisset, diluculo reseratis portis rem ad
magistratus illico detulisse atque ita correptos monachos ad
palos esse condemnatos, sed quia provocaverunt ab eorum
iudicum sententia Lutetiam duobus curribus deportatos esse,
ut a parlamento iudicentur. Sed vale in domino cum tuis
omnibus. B[asileae] 12. ianuarii anno 1555.
T[uus] Sulcerus.
[Adr.fehlt.]
