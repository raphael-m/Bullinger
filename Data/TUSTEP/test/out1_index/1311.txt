<nr>1311</nr>
<ae>Theodor Beza an Bullinger</ae>
<od>Lausanne, 12. Januar 1552</od>
<vo>Gotha 404, 105  Orig.</vo>
<dr>Ep.Calv. 1585 (XIV, 243ff.)</dr>
<re>Regest</re>
<tx>Venio ad Hieronymi causam. De eo quid sit Genevae
constitutum ex d. Calvini literis intelliges. Obsecro, mi
pater, ut tibi persuadeas, quod verissimum est, nihil esse a
Genevensibus praetermissum ut illum in viam reducerent,
illum omnes haeretici partes implevisse. Nam quum
manifestissimis scripturae locis revinceretur, quum suis
etiam responsis teneretur implicitus, quum blandissime
moneretur ne sua pertinacia eam ipsam confirmaret doctrinam
quam verbis oppugnaret, tandem hoc etiam adiecit, ecclesiae
vestrae scriptum causae suae patrocinari. Et tamen non
desunt qui hominem non malum esse dicant, atque etiam
commendent. Nempe bonus ille est qui summa cum impudentia
pestilentissimas blasphemias non tantum in ipso ecclesiae
coetu coram pastoribus seditiose ausus est proferre, sed
etiam hucusque pertinacissime tueri. Nisi forte non sunt hi
errores, eandem gratiam dicere omnibus offerri, omnes a deo
ex aequo ad salutem vocari, itaque in singulis positum esse
gratiam dei recipere aut reiicere, quos deus praeviderit et
praescierit isti oblatae gratiae se accommodaturos, illos
electos vocari: omnia enim esse in illius conspectu
praesentia, atque ideo fidem futuram praevidere deum, cuius
respectu certos homines eligat, idem incredulitatem, propter
quam alios reprobet. Eramus scilicet electi quia credituri
eramus, non autem electi sumus ut crederemus. Fides causa
erit electionis, non effectus. Alioqui enim, quum ad alteram
partem ventum est, dicendum etiam esset, incredulitatem non
esse causam reprobrationis sed effectum, ex quo sequeretur
deum esse peccati autorem. Deum vell iniquitatem, in deo
esse contradictorias voluntates. O bellas argutias et
subtiles syllogismos! At ego contra: Non vos me eligistis,
dicit Iesus, sed ego elegi vos. Fides dei donum est. Trahi
nos oportet, regenerari, doceri. Haec quum non contingant
nisi paucissimis, peculiarem dari gratiam certis hominibus
quis negabit? Si peculiaris haec est gratia, cedo quibus est
peculiaris? Electis a deo ante iacta mundi fundamenta, ex
bono suo proposito, ut sancti essent, non quia sancti essent
futuri. Iam vero si ab aeterno illi sunt electi, aliquos
esse ab aeterno reprobatos nemo, opinor, praeter Hieronymum
affirmabit. Si fides electionem sequitur, incredulitas
quoque post reprobationem collocanda. At ego in sacris
scripturis hoc non invenio. Dicit scriptura: Cuius vult
miseretur, quem vult indurat. Nec dicit: Indurat eum qui
non credit (quamvis et hoc verissimum est) sed quem vult, ut
ostendat voluntatis dei supremum esse gradum. Praeterea quum
inducit Paulus ille impios adversus hanc doctrinam
disceptantes his verbis: Voluntati illius quis resistit? Si
istorum doctrina vera esset, debuit Paulus ista cum
Hieronymo respondere. Imo vero blasphemia est dicere hanc
esse dei voluntatem: vult enim deus omnes salvos fieri, deo
non placet ut quisquam pereat. Deus vos quidem nunc vult
perire, sed quia noluistis credere quum vobis obtulerit
gratiam credendi quam vos repudiastis, et vestram voluntatem
infirmam voluerit adiuvare. Haec dixisset Hieronymus,
egregius dei gratiae patronus, et dignus cuius infirmitatem
summa cum mansuetudine feramus. Quid autem Paulus ille ad
tertium usque coelum raptus? An negat hanc esse dei
voluntatem, et quidem eiusmodi cui resisti non possit? Quae
certe si falso dicerentur ab impiis, ipse ferre non
potuisset. Imo fatetur haec esse verissima, et ut semel
omnes humani ingenii obiectiones diluat, provocat ad dei
arcana, et: tu homo, inquit, quis es etc. Haec est solutio
absolutissima. Certum enim est dei voluntatem nec tyrannicam
nec iniustam esse. Itaque in his rebus et caeteris plerisque
sufficit mihi scire:GR:to oti</gr>; nam <gr>peri tou
dioti</gr> quisquis laborat, ille plane videtur
;GR.Jeomacein</gr>. Ergo quod ad salutem attinet, omnia deo
tribuo. Quoad reprobationem, dei non tantum praescientiam
sed consilium et decretum aeternum in hac etiam parte
agnosco (nec enim eiectio sine reprobatione potest
constitui), et tamen culpam omnem in hominem coniicio. Si
quid humanum ingenium contra conatur afferre, non audio, et
semel sic concludo: dei haec est voluntas, dei hoc
consilium, cuius causae mihi quidem incertae et incognitae,
deo tamen certissimae constant et verissimae, qui non vult
iniquitatem et certissima est totius iustitiae regula. Nolo
adversus figulum meum disceptare, et hac doctrina non
adducor ad desperationem: imo vero confirmor adversus omnia
tentationum genera, quum intelligo salutem meam non esse in
me positam, sed in dei proposito, quod semper unum atque
idem est. Vocavit me deus externo atque etiam interno suo
verbo, ut testificatur mihi spiritus qui intra me ingemiscit
et suspirat, ad deum suum: obisgnatae sunt in me illius
promissiones virtute spiritus dei mei. Audierunt aures meae
verbum dei, recepit mens et illis est assensa per dei
gratiam, viderunt oculi mei, palparunt manus dei sacramenta,
quibus coniunctus per fidem spiritus sanctus Christi me
pariticipem fecit. Haec sunt electionis meae argumenta. Qui
secus didicit argumentari, illum ego sino cum deo
disceptare. Haec est, nisi fallor, sobrietas quam sectari
debemus: nempe non abhorrere ab hac quaestione, quam
innumerabilibus locis spiritus sanctus diserte explicat, et
quae fundamentum est salutis nostrae, sed ea ita tractare ut
scripturae fines non transsiliamus, ac sensui nostro dei
consilia subiiciamus.
Verum quo me tandem ista contentio provexit? Obsecro te, mi
pater, ut hoc etiam feras. Si posthac tibi haec non placere
intellexero, aliud argumentum captabo. Si quid etiam a me
est peccatum, conabor a te admonitus emendare. Sed huius rei
indignitas ita me commovit ut me ipse non potuerim
continere. Crede enim mihi, mi pater, gravius est hoc malum
quam credere videaris, nec frustra metuo ne haec scintilla
magnum et saevum incendium excitet in ecclesia dei. Faxit d.
Iesus servator noster, qui nullos ex electis suis perire
sinet, ut brevi restinguatur. Quod ad d. Calvinum attinet,
res est illi cum pluribus monstris quam possis suspicari et
sane, si hic essent qui illum paulo acerbiorem esse
conqueruntur, mirarentur unum hominem tot pariter molestiis
posse sufficere. Ad me quidem quod attinet, illius potius
modestiam ac patientiam admiror quam acerbitatem queror. Hoc
dico propter rumores a quibusdam sparsos, qui in hoc negotio
et plerisque aliis acerbum et horridum Calvinum fingunt.
Quanta autem in eo fiat optimo viro iniuria, illi demum
intelligunt qui hominem penitus norunt. Certe tantum abest
(hoc testor tibi coram domino, mi pater) ut haec illi nota
inuri possit, ut contra pudoris ac modestiae singulare
exemplar in hac causa fuerit, si monstra spectes quibuscum
illi fuit decertandum. Sed ipsa sibi virtus abunde
patrocinatur. De his autem plus satis. - - - - - - - - - - -
- - -  Lausannae pridie idus ianuarii.
<un>Theod. Beza plane tuus.
<lz>[Adresse:] Eximio Christi servo d. Henrico Bullingero Tigurinae
ecclesiae pastori fidelissimo.
                               Tiguri.
