<nr>2153</nr>
<ae>Joannes Calvin an Bullinger</ae>
Genf, 20. April 1555.
Zürich StA, E II 368, 24. / Orig.(Aut.)
Ep.Calv. 2187 (XV, 572f)
S.  Quomodo nuper Berna dimissus fuerim, tibi illinc
scriptum fuisse existimo. Quum putidis cavillis et me et
senatum eluderent adversarii, quod eorum damnationi satis
superque erat, cupide in eorum excusationem arreptum est,
atque ut a iure  meo persequendo excluderer, falso et absque
ullo colore in me detorta est cuiusdam mendę invidia,
quam
a librario commissam esse pueri quoque agnoscunt. Verum
senatus decrevit, sicubi aberrent typographi, culpam esse
pręstandam librorum authoribus. Tandem visum est aliunde
mihi terrorem incutere. Obiiciunt scriptas olim a me fuisse
literas, in quibus perstringitur Zvinglius vel saltem
improbatur eius doctrina; sed quia mihi hoc minime novum vel
inexpextatum erat, excipere, quę ad meam defensionem
facerent, promptum fuit. Zebedęus literas ante annos
quindecim, Argentorati quum essem, privatim missas perfide
vulgaverat. Ego eas in medium proferri petii, ne mihi
improbi crimen de nihilo aut futili occasione fingerent. Id
negatum est a senatu. Tandem mihi scriba breviculum manu sua
scriptum dedit, in quo Gallice scriptum erat, confundi verum
discrimen rerum, ubi sacramenti nomen simpliciter pro
militari iureiurando accipitur, quum potius mysterium
significet ac spiritualis sit inter deum et ecclesiam
pactio, atque hanc Zvinglii opinionem breviter in mea
Institutione refelli. Additum erat Latine, falsam a me
vocari Zvinglii opinionem de sacramentis, quod ego
generaliter a me dictum esse non agnosco: quin potius
sancte affirmo nunquam id mihi fuisse elapsum. Hoc tamen
effugio parta fuit improbis calumniatoribus impunitas, qui
me pro suggestu, in foris, in triviis, in mensis, tanquam
pestilentem hęreticum proscinderent. Fratres nostri
Bernenses probe officium functi sunt, neque per eos stetit
quominus fuerit melior exitus. Porro quia hunc clypeum
opposui: si qua esset offensio, ad vos maxime spectare
quorum nulla querimonia auditur: esse autem absurdum vobis
tacentibus alienos surgere patronos. Si pertinacius illi
insistant, vide obsecro an non ęquum sit, ac non magis
mihi optabilis quam vobis honestum, vos medios intercedere,
ne fallaci nominis vestri prętextu improbi abutantur,
quum
nec lęsi sitis, nec vobis de pia et amica admonitione,
qua
homini tunc inconsiderato prodesse volui, litem contra me
movere libeat. Brevi ex nundinis aliquid allatum iri spero.
Tibi quidquid erit protinus curabo fieri commune. Vale,
ornatissime vir et mihi honorande frater. Symmystas tuos
diligenter saluta meo nomine, uxorem tuam, generos et totam
familiam. Dominus semper vobis adsit, vos tueatur ac
gubernet. Genevę  20. aprilis 1555.
Ioannes Calvinus tuus.
Literas d. Levero quam primum cum multa a me salute peto ut
reddendas cures.
Pręstantissimo Christi ministro d. Henricho Bullingero,
Tigurinę ecclesię fido pastori, fratri et symmystę
observando.
