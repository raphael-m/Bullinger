<nr>0486</nr>
<ae>Johannes Haller an Bullinger</ae>
<od>Bern, 27. Juni 1549</od>
<vo>Autograph: Zürich StA, E II 359, 2847.
(Siegel...)</vo>
<dr>Exc. Calv. ep. 1215 (XIII, 315f).</dr>
<re> </re>
<tx>Gnad von gott, unserem heiland, zuͦvor. Lieber herr
gfatter, ich hett üch wol vil zuͦ schriben und zuͦ
antworten, kan aber diß mal nitt nach der lenge, wie ich sott
und gern wett, kumm erst hütt mitt mim bruͦder von Thun und
Interlacen, bin muͤd und hellig, hab gest und andere
gscheffte. Deßhalb wellend min kürtze nitt achten, znechst
schrib ich mee. Deß ersten aber wünsch ich üch, üwer hußfrawen
und sonderlich Zwinglio und üwer tochter Anna vil heilß und
sägens vom herren gott, der si von iren elteren gebenedyet hatt,
benedye si auch an lyb und seel. So vil demnach belanget die
declaration und üwer letstes schriben daruff, hand ir min
gmuͦt in Musculi nechstem schriben verstanden, verstands
derglichen auch uß dem gegenwertigen gmeinen schriben. Ich bin
also gesinnet, das, wie mir bißhar alweg die groben unlydlichen
irthummen mißfallen, also mißfalt mir auch und gipt mir hie nitt
wenig zuͦ schaffen (wie ich üch dick gschriben hab) die groß
gröbe ettlicher etc. Das ich neißwas darinn zuͦ schälten oder
auch zuͦ verbeßeren hab, das hab ich mins theilß nitt; das ich
mich aber könne dahin laßen, das ichs an min herren bring, kan
ich auch nitt; erkenn und dancken gott und üch, das ir so
trülich gearbeitet und dieses zwegen bracht, bin si nitt nun wol
zuͦ friden, sonder überuß froo. Aber diewyl Calvinus und
Farellus bißhar allen minen herren bkannt und suspect, wurde es
mee unruͦw und argwon bi inen bringen, so man etwas an si
bringen sölt dann sonst; zuͦ dem sind wir auch hie nitt all
glich gsinnet, wie ir wüßend, und so sich dann nun einige
unglicheit under uns befinden sölte, werend wir nitt nun dises
fridens und einikeit, sonder auch aller hoffnung derselbigen
beraubet. Es bewegt mich auch, das wir vil seltzamer köpfen uff
dem land, die man seltzam zien muͦß, von denen wir glich
calumniert und traduciert wurdind. Ich schich üch hiemitt, was
mir Zebedaeus und auch Nicolao gschriben; gschowend, wie eben
wir gan muͤßind mit solchen lüten. Und deren ding ist bi vilen
groß. Darumb, ob es schon ußgan sötte, do ich doch stets nach
der meinung bin, das es weger nitt were, jedoch so es üch gfalt,
kan und wil ich nitt darwider, kan aber nitt sehen, wie
fruchtbar es bi unseren kilchen sye, deren ich dann sonderlich
amptshalb acht haben sol. Ich hab hievon mitt vilen trüwen,
redlichen bruͤderen ab dem land conferiert, denen es ein große
fröud bringt; sind aber der mertheil der meinung, es were weger,
diser zyt under uns behalten dann publiciert. Es ist auch unser
land nitt der wenigist theil der kilchen in Eidtgnoßen. Darumb
man ir d"e"nocht etwas rechnung haben sol. Die wunden, die
unsere kilch glitten, ist noch nitt gar zuͦ geheilet; ist kein
wunder, so man schon zuckt, wo man nunn ein wenig meint, es
möcht uns wider ein streich werden, wiewol fürwar alle bruͤder
gern sich der einikeit halten wend, so veer, dißmal nüt an min
herren darvon bringen, deß glich nitt underschriben, das es
getruckt werde. Sonst ist man wol zuͦfriden. So vil von disem
in yl.
^$Von Baltaßare Alterio weiß ich nitt, das ich üch ützit
gschriben hab. Imm ist aber ein fürgschrifft an die herrschafft
von Venedig verlanget wie zuͦ Zürich; acht wol er sye sydhar
wider bi üch gsin. Ich was mitt imm vor rath; es möcht aber nitt
sin, das er als vil als zuͦ eim procuratore oder secretario
der statt Bern möcht angenommen werden; jedoch hat er nitt ein
schlechte fürgschrifft. Ich hab imm vil exemplaria diversarum
lucubrationum Calvini von Jenff bschickt, das si gen Zürich
zuͦ Froschowero gfertiget werdend; weiß nitt, ob si darkommen
oder nüt. In sim handel hab ich mich bearbeitet, so vil mir
müglich von üwer und D. Geßners commendation wegen. Das ir
begerend, das ich anhalte, das minen herren von Zürich gschriben
und gedancket werde von wegen der verlengerung mines bruͦffs,
wil ichs gern thuͦn per occupationem, wo ich kan; bißhar hat
es nitt können sin, dann mich nieman (wie auch vor nitt) zuͦ
worten gstoßen, nieman m[iner] herren angsprochen, nitt eir
gfraget: "Wie gats, wie statz." In summa, si gends üch guͦt
für; ich weiß aber wol, was es ist, darumb ich mich nitt
vergebens sperren. Was min herren von Zürich her Josen
gschriben, wundert mich; er hat es gar still; ist üch ützid
zuͦ wüßen, verstendigend mich sin. Ein exemplar der gallischen
empörung, zu Bourdeaux vergangens jars beschehen, schick ich üch
hiemitt, wie irs begerend (wil dieses bi nechster bottschafft
schicken, hab es gschefften halb disen abend nitt mögen haben).
Und der knaben halb stat es also: wir haben hie füruß guͦt
letzgen; dann one die gmeine schuͦl, die doch jetz wol
versehen und in ordnung bracht, habend wir dise publicas
lectiones: Musculus lißt im Psalterio gantz kostlich und wol,
mitt eim solchen methodo, das unmüglich, das einer nitt bald
überkömme commodissimam tractandarum scripturarum rationem;
Eberhardus lißt in Novo Testamento, jetz epistolas ad Hebraeos,
darzuͦ uff ein andere stund authorem aliquem prophanum sive
Graecum sive Latinum; Nicolaus Artopoeus lißt noch Timonem
Luciani, wirt Isocratis orationes Graece, als ich acht, bald
anfahen pro lectione Graeca publica, darzuͦ uff ein andere
stund grammaticam Hebraeam Monsteri und Esaiam darzuͦ, in qua
professione ut est diligentissimus ita exercitatissimus, ut non
sine magno fructu audiri possit; Telamonius lißt erotemata
dialectica Philippi Melanchthonis cum magno puerorum profectu,
tum quoque diebus Martiis et sabbatinis vacantibus aliis
lectionibus legit sphaeram Io'annis de Sacro Busto, hactenus
legit arithmeticam, in qua exercitatissimos reddidit discipulos.
Hae sunt publicae lectiones; interim quoque singulis diebus
Martis fiunt omnibus praesentibus declamationes Germanicae,
sabbatinis Latinae; singulis declamationibus erogo ego 3 ß ex
constitutione principum. Itaque affirmare possum non male
instituta esse apud nos studia. So vil den kosten und tisch
belangt, gend min herren dem Nicolao 20 gl. für ein
stipendiaten, für etlich 18, gend imm aber bett und gliger, auch
holtz darzuͦ, darzuͦ jeden mütt dinckel, ob er glich amm
merckt 40.30 batzen gulte, umb 10 batzen. Sonst kaufft man tisch
zu 16 kronen, zu 18, zuͦ 20. Glaub wol, so groß knaben köntind
nitt ringer underkan dann umb 26 gl. Was ich inen thuͦn kan
von miner herren wegen, wil ich nitt underlan, es sye by anderen
oder bi mir. Zuͦ Lausannen hend si auch derglichen guͦte
lectiones, hoffertige professores und kybige, sonst als fin
angricht, den tisch fast wie hie. Was üch nun hieruff gfalt, das
mögend ir bschließen. So vil in yl; sobald mir wyter bottschafft
wirt, wil ich mee schriben, kan dißmal gschefften halb weder
beßer noch mee schriben. Darumb hand verguͦtt. Gott mitt üch
und den üweren allen; die gruͤßend von miner hußfrawen und
minentwegen zum früntlichesten.
^$Datum Bern den 27. Junij anno etc. 1549.
^$Ex animo tuus Ioannes Hallerus.
<lz>[Adresse ...]: Clarissimo praestantissimoque viro D.
Heinrycho Bullingero, fidelissimo Tigurinae ecclesiae pastori,
domino suo venerando et compatri charissimo.
