<nr>0726</nr>
<ae>Thomas Bramius, Gellius Epipedius Faber und Hermann Brassius an die Zürcher Pfarrer</ae>
Embden, 23. Februar 1550.
Zürich StA, E II 337, 454. / Orig.(Aut.)
Dominus et pater domini nostri Iesu Christi det vobis,
fratribus nostris
charissimis, sub hoc tristi rerum spectaculo spiritus
sapientie et intellectus,
consilii et fortitudinis dona amplissima ad ecclesie suae
edificationem et
nostram vobiscum consolationem, ut idem vobiscum sentiamus,
uno spiritu deum
colamus, in simplicis veritatis confessione persistamus ad
nominis domini gloriam. Amen.
Magno quidem nos gaudio adfecerunt desideratissime vestre
litere, fratres in
Christo charissimi, cum, quod praesentissimum nobis
deliniamentum, candoris
animi vestri erga nos reddiderunt, tum quod sub his
difficultatibus et variis
variarum sententiarum anfractibus vestrum iuditium de
nostris rationibus,
quominus aliquam nunc mutationem in nostra sustineamus,
explicarunt; nam illud
nobis sub his laboriosis ac periculosis luctis magno quidem
solatio ducimus. Sed
quod nostrum institutum etiam ab optimis ecclesiis probari
videamus neque tamen
ita nostrum dicimus, nisi quatenus iuxta dei immutabile
decretum (quo ab
ęterno suam suo verbo ac sui spiritus consilio ecclesiam
instituere, regere et
conservare voluerit) nostro id incumbat ministerio, ut in
doctrine ordine et
discipline conservatione omnino sequamur humane sapientie
aut rationis iuditium,
tantum absit, ut ecclesie nostrę (quam scimus per
Christum suo sanguine
sanctificatam) ex synagoge Sathane prophanis consiliis aut
impiis cultibus
aliquid mutuemus. Qualis enim est conventio Christi cum
Belial, talis quoque
esse debet christianorum cum perversorum dogmatum
fabricatoribus. Hęc est,
fratres charissimi, nostra cogitatio; id quaerimus ad hoc
nitimur, ut esse
possimus bonus Christi odor deo nostro, fętor autem
intolerabilis Sathane et
toti illius regno, ut, si non sustineat nos hospites et
concives in hoc mundo,
cuius alioqui principatu ille gaudere contendit, sciamus in
domo patris nostri
mansiones multas paratas, ad quas deleto cyrographo delicti
Christus dominus
noster sua morte et gloriosa resurrectione plenam
possessionem nobis obtinuit.
Hęc est nostra consolatio in his Satane furoribus, ut,
licet nomen nostrum
nunc sit mundi sapientibus odiosum ac dicamur turbatores
publice pacis,
praefractę cervicis, cerebrosi, nasutuli etiam a
domesticis nostris, eo quod
nolimus sacra miscere prophanis, hoc est Christum coniungere
cum Belial, id quod
nostri sapientes appellant tempori inservire et in parvis
connivere, ne totum
ministerium concidat, Cęsaris iram declinare, ne totam
rempublicam confundat
et perdat. Egregii sunt* (*a.R.: ... scilicet?) anabaptiste,
quod ita Satanam
retingunt eius impiissimis cultibus nomen adiaphororum
imponentes, ut eo
securius glorientur in nostra luce et ludant in nostra
simulatione et
inconstantia. Hanc apostasiam sceleratissimam excindere
conati sunt nostri ex
Cęsaris Interim et nobis obtrudere. Sed, o fratres,
servavit nos benignitate
sua dominus Ihesus, quem ideo pater constituit regem super
Zyon montem sanctum
eius, ut illum servet a malo. Hoc rege manente manebimus et
nos per eandem
gratiam, quod noster rex nobis sua morte apud patrem
obtinuit. Stamus itaque,
fratres charissimi, adhuc in nostra statione, licet
magistratus prohibuerit non
contionari e suggestu, imo aliquoties nobis sua regione
interdixerit. Nos
interim in nomine domini manemus et manebimus, donec
violenta manu nos
eiecerint. Templum tenetur clausum, non pulsantur campane;
sed aperitur templum
dominicis diebus circa decimam propter pueros baptisandos et
sponsas cum sponsis
coniungendas. Ita quoque die Martis et Veneris. Hic studemus
ecclesię
repensare damna publicarum contionum certis horis et
extendimus admonitiones et
doctrinam de ministerio baptismi in longiusculam contionem
interserentes
epistolam et euangelion. Ita enim oportet cum vulpibus
vulpinari. Imo sub eo
tenore suffuramur aliquando plusculum temporis, ut et
cęnam celebremus. Cum
enim in templo sumus, nemo est, qui iubeat exire, tametsi
magistratum male
habeat, quod nimium extendimus nostras admonitiones,
quandoquidem rumorem esse
cupiunt in aula Cesaris concionatores suo ministerio
destitutos. Hic nobis
vigilandum putamus non attendentes, quid Cesaris aut
fremitus aut gratia possit,
sed quid velit dominus noster pastor unicus ecclesie sue.
Ita, fratres
charissimi, bonus deus servat adhuc nostram ecclesiam et nos
in satis fęlici
cursu verbi mirabili profecto modo praeter et supra omne
consilium et omnem
expectationem magistratus. Dominum nostrum charissimum et
doctissimum
superattendentem Ioannem a Lasco abire iusserunt, qui nunc
Breme hiemavit. Misit
ergo magistratus, qui aliunde vocarent superattendentem et
verbi ministros,
nempe tales, qui velint confusissimam mixturam, quam nostri
(ut vidistis)
coxerunt ex pulmentario Cęsaris Interitus, suscipere. Sed
nemo prodit; metuunt
forte, ne nos fęnum gestare in cornu inveniant. Cum tamen
nos neminem ledere
aut invidiam apud nostros conciliari cupimus, sed tantum
nostras, imo Christi
domini oviculas, quas suscepimus pascendas, servare a lupis
et pascere verbi et sacramentorum ministerio cupimus.
Hęc scribimus, fratres, de hactenus servata nostra
statione, ut nobiscum
gaudeatis deumque oratis, imo ecclesiam vestram hortemini ad
orationem, ut nos
misericorditer porro servet pastor noster Ihesus Christus,
ut illius exemplo nos
nostraque omnia in salutem et ecclesię suę
ędificationem exponamus. Vestri
in orationibus nostris semper sumus memores. Valete, fratres
charissimi, et
vigilate nobiscum, ut in silentio et spe ostendatur nostra
fortitudo. Embde pridie Mathie anno 50.
Vestre fraternitati addictissimi
Thomas Bramius,                       - Schreiber d. Briefes
Gellius Epipedius Faber,             - aut.
Hermannus Brassius.                  - aut.
Doctissimis simul ac vigilantissimis ecclesie Christi
dispensatoribus, fratribus
ac doctoribus ecclesię Tigurinę, dominis ac fratribus
sui in Christo observandissimis.
Von andrer Hd. auf d. Adr.: "Hans Hypocras."
