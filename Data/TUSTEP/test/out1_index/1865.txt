<nr>1865</nr>
<ae>Simon Sulzer an Bullinger</ae>
Basel, 22. Februar 1554.
ZÃ¼rich StA, E II 336a, 365. / Orig.(Aut.)
S.  Cuperem gratificari tibi libellorum de mensibus; sed
quia nuper non solum nullas apud Oporinum reperiebam, sed
neque hic etiam extare affirmaret, factum est, ut schaedam
paule negligentius sepositam amiserim, eam inquam, quae
nomenclaturam eorum autorum continebat. Quare velim, denuo
eadem significes, ut apud reliquos bibliopolas inquiram vel,
si nequeant reperiri, ex Francofurto curem comparari. Novi
nihil nunc habeo, nisi quod bellum grave aiunt imminere
Germaniae Schertliumque constitutum capitaneum super 24
vexilla Germanorum idque confoederatorum nomine. Conflare et
Caesar nititur 100 vexilla, ut manu, quam possit maxima
denuo Picardiam invadat; verum haberi tantas copias vix
posse prudentiores censent. Male autem vereor, ne nova
expeditione iterum miles noster evocetur et frequentiore
militandi consuetudine disciplina perquam infirma penitus
cadat reatusque sanguinis in capita nostra incumbat. D.
Philippi Gallicii filium, quacunque potero occasione, iuvare
non negligam quum propter parentis pietatem tum iuvenis
indolem, quae in illo singularis nobis elucere videtur. Sed
opereprecium erit, ut rectorem atque ordinum quatuor decanos
pater etiam ipse interpellet, ut inter competitores, quales
ad vacantia stipendia plures esse solent, ipsius habeatur
ratio. Scribam ea de re ad ipsum proximo nuncio. Vale.
Basileae
22. februarii anno 54.
T[uus] Sulcerus.
Viro praestantissimo d. Heinricho Bullingero, domino et
symmistae observandissimo suo.
