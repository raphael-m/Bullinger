<nr>1753</nr>
<ae>Simprecht Vogt an Bullinger</ae>
Schaffhausen, 3. November 1553.
Zürich StA, E II 337, 593. / Orig.(Aut.)
Ep.Calv. 1844 (XIV, 661f) Exc.
S. D. Ammiani scholarchae adventus ad nos gratissimus
fuisset, modo tantum otii nacti fuissemus ut ipsum pro
merito tractare potuissemus. Quod autem Basiliensium ad
Genevates responsum mittere dignatus es, inprimis gratum
est. Nos tamen hac via cogis ut nostrum responsum ad te
(quod in prioribus literis postulabas) mittamus. Non
videbatur tanti momenti ut ad te transmisissemus: alioquin
iam dudum misissem. Hoc autem sic habet:
S.  Quamvis de pia sedulitate et diligentia singulari
charissimi nostri fratris Ioannis Calvini caeterorumque
ipsius collaboratorum nihil dubitemus, quin pro exquisita et
diligentia cura et vigilantia, quam hucusque praestiterunt
in ecclesia Christi, satis fecisse nobis videri potuissent,
praeterea Tigurinae ecclesiae antistites, fratres nostri in
domino observandi, pro exacto iudicio, quo prae caeteris
ecclesię Christi ministris dotati sunt, suam, quam etiam
nos videre voluerunt, sententiam quam diligentissime ad vos
scripserunt, potuissemus hisce contenti silere. Tamen, quia
amplitudini vestrae visum est etiam nostram hac in re audire
sententiam, quantum brevitas temporis admisit, contulimus
concertationes Serveti quas cum vestrae ecclesiae ministris
habuit, libros item ipsius blas<gr>j</gr>emiis in
sanctissimam trinitatem, universam item Christi ecclesiam
refertos, quibus haereses multis iam annis sopitas unaque
cum haereticis oppressas renovare magnoque cum simplicium
scandalo evomere obtrudereque Christi ecclesiae conatur,
percurrimus neque aliter pro dono nobis a deo collato
iudicare possumus quam diversos a sana doctrina neque
tolerandos, ut vel proponantur vel legantur in coetu piorum,
neque dubitamus, quin vos pro insigni prudentia vestra
ipsius conatus repressuri sitis, ne blas<gr>j</gr>emiae
ipsius tanquam cancer latius depascantur Christi membra. Nam
longis rationibus evertere ipsius delyramenta quid aliud
esset quam cum insaniente insanire? Subscribimus igitur
universi iudicio Tigurinae ecclesię ministrorum, fratrum
nostrorum in Christo
charissimorum, commendantes interim vestram amplitudinem una
cum vestra ecclesia gratiae divinae."
Novi ex Germania nihil aliud habemus, quam quod marchio
Albertus novum ac validissimum tanquam ex equo Troiano
corrasit et conscripsit exercitum, quo pleraque a
Norimbergensibus sibi erepta denuo recuperavit,
Norimbergenses in urbem coniecit, parumque abfuit, quin
omnibus ipsorum bombardis potitus esset. Aiunt Carolum
dimisso exercitu comitia Augustae Vindelicorum habiturum, ut
scilicet simulata pace denuo imperii ordines naso
circumducat.
Plura prae negotiis scribere non licuit. Salutant te
symmystae mei. Salvos iubeo d. Theodorum, d. Pellicanum, d.
Gvaltherum, Frisium item Ioannem. Vale. Scaffhusii  3.
novembris 1553.
Tuus ex animo Simpertus Vogt.
Clarissimo viro d. Heinrycho Bullingero, ecclesiae Tigurinae
pastori vigilantissimo, fratri ac domino observando suo.
