<nr>0844</nr>
<ae>Johannes Birckmann an Bullinger</ae>
Mainz, 20. Juli 1550.
Zürich StA, E II 338, 1490. / Orig.(Aut.)
S. P.   Clarissime d. Bullingere, statueram me velle vos
invisere; incidi hic in
febrim, non audeo me committere itineri et ulterius
progredi; doleo ex animo.
Accepi has literas ab amicis tibi deferendas, commisi huic
nuntio; queso, illum
quam primum ad me remittas una cum tuis ad amicos literis;
ego ipse deo volente,
vel meus famulus, tradam. D. Hoperus petierat a me, ut
indicarem m. Sebastiano,
ludimagistro apud Tigurum, ut transmitteret d. Hopero
lectiones d. Bibliandri;
se pro labore suscepto satisfacturum. Avide expectatur liber
d. Bibliandri de
doctrina et vita Petri, et maiore desyderio desyderantur
reliquae tuae
Conciones; nam he ita distrahuntur ut nihil supra. Non
poterat d. Hoperus
omnibus amicis scribere; volebat, ut salutarem amicos omnes,
d. Pellicanum, d.
Bibliandrum, d. Rodolphum Gvalteri, d. Gesnerum et Zvinglium
et d. consulem.
Queso, mi d. Bullingere, meo nomine has salutationes offerre
omnibus digneris.
Uxor d. Hoperi et te et tuam uxorem multis modis salutat. D.
Hoperus ita
occupatus concionibus et consultationibus, ut vix tantum
temporis superest cum
amicis loqui. Diligentiorem Anglum non vidi nec movetur
donis, quibus Angli
solebant ad quaevis flecti; indicat abusus, carpit vitia,
veram viam ad unicum
mediatorem ostendit. Talis concursus est ad illum, ut vix
satis loci superest.
Habet regem propitium et multos ex senatu. Opto omnibus
modis, ut in tuis ad d.
Hoperum literis et ad d. Cantuariensem commendare velis
Biblia apud vos impressa
et nostros labores; non parum autoritatis accedet. Optarim
aliud exemplar
Consensionis in re eucharistia una cum epistola annexa ad d.
Calvinum; nam
exemplaria a te missa dedi Iohanni Chetio, institutori
regio; si vacarit,
vellem, ut ad illum scriberes; est enim homo multae
lectionis et syncerus. D.
Utenhovius et te Martinus te tuamqua salutant. Noster senior
archiepiscopus et
illius frater maximas agunt tuae dominationi gratias pro
missis libris et
consolatio[ne]; precantur, ut vestris precibus semper
intersint; si adfuisset d. Omphalius, respondissent.
D. Caesarium non vidi, est tamen adhuc superstes. Bonus ille
Harmannus, qui
nuper ad te misit literas, avide expectat responsum; queso,
tribus vel quatuor
verbis tuam sententiam aperi. Non legit tuum iuditium
annexum Consensioni;
statuit sub hyemem vos invisere, non audet diutius apud nos
manere propter
Cęsarianos. Iunior archiepiscopus mandato Cęsareo
debet Coloniae magna pompa
inaugurari. Orandus deus, ut tranquillitate omnia
compleantur. Expectamus in
Brabantia, Hollandia, Flandria visitationem illam horrendam
Hispanicam omnibus
modis detestandam; metuo multis bonis. Expectatur Biblia
duarum translationum;
scripsi d. Froschouero, ut imprimeret. Saluta meo nomine
omnes amicos, et tu quoque foeliciter vale.
Tuus in omnibus Ioannes Byrckmannus senior s[cripsit].
Clarissimo viro d. Henrico Bullingero, ecclesiae Tigurinae
antistiti vigilantissimo, domino et amico colendo.
