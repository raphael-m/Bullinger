<nr>0728</nr>
<ae>Johannes Haller an Bullinger</ae>
Bern, 25. Februar 1550.
ZÃ¼rich StA, E II 370, 117. / Orig.(Aut.)
S.  Ad tuas proxime ad me datas non multa habeo, quae
respondeam. Quod enim
Valesianam seditionem attinet, praeter ea, quae proxime
scripsi, nihil amplius
cognovi; nescio, quam catastrophen haec tragoedia sortita
sit; ubi tamen
cognovero, faciam te certiorem. Deinde vero pro tuis
homeliis gratias tibi ago
maximas. Delectat me valde ceremonialium et iudicialium
legum evidens tractatio,
quae materia hactenus ab aliis breviter tacta, a quibusdam
tantumnon contempta
fuit. Reliqua, ubi fuerint absoluta, submittes, sat scio.
Quod vero te meis
video esse commotum, deprecor, si quid in hac parte in te
peccavi. Certe haec
rerum mearum mutatio, ut non mirum est, me sic affecit, ut
interdum, quid
scriberem, quid loquerer, quid agerem, nescirem, necdum
plene animum recepi,
donec omnia conficiantur et animum meum studiis cum quiete
applicare possim. Si
quid acerbius scripsi vel in illis vel in posterioribus, non
tam de te scripsi
quam de aliis, qui frequentes toto hoc tempore literas huc
scripserunt ad viros
non obscuros ipsos ad me petitionem tantumnon provocantes,
et hoc mihi a
quibusdam obiectum et exprobratum; vera dico, non mentior.
Quod me non immerito
quoque, licet aequo animo omnia reliqua susceperim, ut non
ignoras, concitavit.
Facile potui inde colligere et olfacere, quid quaereretur,
et adhuc olfacio
neque apud te dissimulo nec puto te mihi propterea iniquum
fore. Proinde, si
plus aequo acerbe scripsi, affectibus, quibus non caremus
omnes, tribuas; maxime
enim illi vires suas exercere solent, ubi tantis
occasionibus concitantur,
quantae mihi contigerunt annis iam quatuor integris. Neque
enim ipse leve esse
iudicabis, scio, relinquere matrem, fratrem, cognatos,
affines, propinquos,
amicos, viros doctos et humanos, conditionem opimam, summam
quietem, et quae
plurima alia sunt huiusmodi, et suscipere conditionem tam
molestam, plenissimam
labore, odio, invidia, ubi adhuc non spernenda partium et
veteris dissidii
fomenta, curas perpetuas, gentem Gallicanam inquietem plane
et concitatam et
adhaec omnia, rerum omnium tenuitatem. Homo non esset, qui
his non moveretur.
Scio quidem, quid mihi praesenti locutus sis, absenti
scripseris. Scis tamen
quoque tu, quid ego praesenti tibi dixerim, absenti
scripserim. Interea tamen
factum, ut ego Bernatibus concederer, qui nihildum de
auctione stipendii
constituerant. Sane illa acceleratio, et nullus mihi
reservatus esset regressus,
me non parum commovit et adhuc commovet. Quid sustinuerim
hoc quadriennio nolo
praedicare; videtur tamen illis laboribus indignus esse ille
agendi modus, quo
nunc mecum agitur. Proinde tu mihi condonabis aliquid, oro.
Ego interim te
semper diligam et meum pergam strenue facere officium. Quod
vero proxime
scripseram, ut pro me apud senatum de regressu, his velim
supersedeas; his enim
et aliis de causis necessariis cogor aut ipse mox venire ad
vos aut per literas
senatum appellare. Interea bene vale cum omnibus tuis, quos
ex me meaque uxore
et liberis salutabis, d. Gvaltherum quoque et alios fratres
in domino
honorandos. Bernae  25. februarii 1550. Salutat te Musculus
noster.
Tuus in domino Ioannes Hallerus.
Clarissimo viro d. Heinrycho Bullingero, fidelissimo
Tigurinae ecclesiae antistiti, domino suo semper observando.
M. Heinrych Bullinger.
