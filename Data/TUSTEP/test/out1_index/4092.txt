<nr>4092</nr>
<ae>Laurentius Zemlinus an Bullinger</ae>
Leipzig, 19. Februar 1564.
ZÃ¼rich StA, E II 378, 1689f.
Wotschke, S. 213f.
. . . . . . Ut sim brevior, partim celer discessus Rodolphi Cellarii facit partim morbi mei gravitas, qua hic toto hoc tempore, ex quo a vobis profectus sum,
misere consumor.
Primum autem gratias permagnas tuae excellentiae agimus pro literis amore paterno plenis.
Non promeruimus sane tantum benevolentiae, mi pater,
quantum tu erga absentes etiam tuis abunde declaras.
Nos vicissim et memores et grati semper sumus tantorum beneficiorum futuri.
Deinde breviter statum
valetudinis nostrorum Cikoviorum attingam oportet.
Non te fugiat, mi pater, eum non multo meliorem esse meo.
Omnes enim sumus non tantum, Rodolphi facti id est,
scabie et quidem illa tetra oppleti, sed etiam aliis plurimis morbis obnoxii.
Quo fit, ut non raro Tigurinae recordemur commoditatis et facilitatis.
Inde et
profectus studiorum nostrorum qualis sit, non difficile cernit tua excellentia.
O utinam recta Tiguro domum rediissemus vel Tigurina amoenitate adhuc
perfrueremur.
Nihil hic, inquam, agimus, praeterquam expensas magnas frustra facimus, apothecas exhaurimus valetudinemque nostram exponimus.
Finis horum malorum
iam fortassis esset, si ipse dominus puerorum domo non abesset.
Thretii consilium expecto, quid hac in re nempe ille facere me velit.
Nam rogavi per literas,
ut, si putet nobis fore integrum, ageret ibi in absentia domini cum amicis puerorum de nostro in patriam reditu.
De rebus Polonicis nihil certi habeo scribere,
praeterquam quod comitia celebrentur generalia a festo Martini, quae, ut multi opinantur, ad festum usque pentecostes pertrahentur.
De rebus enim magnis et
gravibus tractatur.
Ad haec missus est a pontifice legatus, qui parum habet apud nostros auctoritatis, molestiarum vero satis.
Item Turcicus quoque venit, qui
inter alia imperatoris sui offert operam nostris contra reprimendos Moschos.
Nostri adhuc sunt in armis nec ea facile deponere volunt.
. . . . . . . .  . . . .
.  Bene vale, mi pater, et nos, ut facis, ama.
Salutes omnes rogamus tuos.
   Lipsiae  19. februarii 1564.
Domini Czikovii propter festinationem Cellarii nil poterant nunc scribere.
Rogant igitur vehementer, ne id ipsis vitio vertat tua excellentia.
Prolixioribus et
diligentius scriptis postea id se receperunt compensare literis.
Amorem certe vere filialem et reverentiam semper illaesam servant erga vos omnes optimos viros
praeclare de se meritos.
Thretius in comitiis istis Polonicis est.
Facit procul dubio suum officium.
