<nr>2429</nr>
<ae>James Pilkington an Bullinger</ae>
<od>Genf, 27. Juni 1556</od>
<vo>Autograph: Zürich StA, E II 343, 391.
(Siegel...)</vo>
<dr>Zur. lett. III, S. 136f. / Ep. Tig. III, S. 89f.<dr>
<re> </re>
<tx>Veni, domine Iesu, cito. Gebennae 27. iunii. Cum
inhumanitate nihil ab homine sit magis alienum humanitasque
hominem vel maxime ob affinitatem nominis et naturae decoret; ne
inhumanum me iure putes, quod nihil ad te scriberem, quem tam
humaniter saepe tractasti, humanitas tua effecit, ut literis te
salutarem meis. Nam cum ingratos semper odit dominus, qui
beneficia suscepta non angnoscant, ingratique hominibus ipsis
sunt molesti, ne in id vitii volens incurram, quod perpetuo in
aliis oderam, ut verbis saltem debitas agnoscerem, cum re ipsa
dignas referre non possum gratias, officium me a me postulavit,
dignitas tua flagitavit, utraque vero ad scribendum impulit.
Vivas ergo diu, praecor, cum tuis omnibus et foeliciter et pro
iure hospitii, quo tam benigne nos omnes exules tractastis, et
cuius iocunda recordatione memet oblecto, vos dominus pro sua
benignitate perpetuo beet. Perge porro, quod coepisti, et te ac
tuos omnes benefaciendo miseris orna: Dominus enim talibus
hostiis placatur; memoriam reddit nunquam morituram, et
beneficentiae vestrae in proscriptos suos oblivisci nequit. Sed
cum tua multa praeclare facta cum multa gratulatione a multis
citantur, nihil tamen est, in quo serio magis exultant, quam
quod Petrum Martyrem ad vos pertrahere studeas. Quam indignum
sit tali viro os obturari, his praesertim temporibus, multi
animadvertunt; quamque magna accessio fiet eruendae veritati in
vestra liberrima libertate, cum vident, multi sibi magna de illo
pollicentur. Et quamvis iocundum sit ac miseris nostris prope
necessarium, ut omnes Angli in unam ecclesiam conveniamus,
mutuis quaerelis et ardenti praece dominum pro collapsa ecclesia
nostra fatigemus, supplicemus, exoremus; ad vos tamen redire,
postquam eum ad vos venisse senseo, et animus cupit et levis
occasio pertrahet. Quicquid de nobis scire desideras, hic bonus
vir omnia fideliter renuntiare vult et potest. Salvere iubebis
carissimum mihi d. Gualterum, cum ceteris symmystis vestris
singulis, seorsum vero d. Gesnerum, cuius opera secundum deum
ego vivo et indies fio meliusculus. Dominus Iesus te cum tua
ecclesia perpetuo servet, nostramque, nostri misertus, collapsam
restituat. Amen.
^$Tuus tuo merito, Ja. Pilkintonus, Anglus.
<lz>[Adresse ...]: Doctissimo viro et vigilantissimo pastori,
domino Bullingero, Tiguri.
