<nr>4758</nr>
<ae>Andreas Szadkowski an Bullinger.</ae>
Wieliczka, 20. April 1568.
Zürich StA, E II  345, 666. / Orig. (m.aut.Unterschr.)
.........
Wotschke, S. 294.
Gratiam et pacem a deo patre per Iesum Christum ac mei et
meorum obsequiorum diligentem commendationem.
Ex literis tuis, quas per d. Christophorum Thretium ad me
dedisti, reverende atque clarissime vir domine Bullingere,
amice colendissime, multiplici sum ac varia animi laetitia
et voluptate affectus. Sunt enim repletae summae erga me tum
benevolentiae (pro quo ingentes tibi ago gratias) tum
prudentis ac multi officii et consilii in hoc praesertim
negotio de refutatione haereticorum, qui in hac nostra
regione grassantur, quorum utrumque quanti faciam, testem
habeo conscientiam meam. Nam sic gravissimis et ornatissimis
verbis explicationem et admonitionem literis tuis inseris,
ut nobis nihil iucundius nihilve melius accidere potuit. Qua
in re deo certe rem gratissimam facis, neque inanem operam
navasse te hactenus aut laterem lavisse<f1>sich vergeblich bemühen; vgl. Adagia, 1, 4, 48 (LB II 169).<fe> velim existimes.
Praecedentes admonitiones vestrae a vobis huc ad d. Thretium
nostrum transmissae plurimum momenti habuerunt mirumque in
modum efficatiam suam commonstrarunt, quum multi repudiato
suo errore, quem obstinato animo et mordicus antea
defendebant, ad nos redeunt et veram hanc confessionem
nostram de sanctissima triade amplexi sunt, in quorum numero
est etiam magnificus dominus Zupparius noster Wieliciensis,
magnae apud Polonos authoritatis vir, cuius vita cum pietate
et religione ita est coniuncta, ut suum animum, suas
cogitationes, sua omnia consilia ad promovendam ecclesiam
dei referat. Ad quem si aliquando per occasionem scribere
velis et ad constantiam atque defendendam veritatem
adhortatus fueris, praestantem fructum et magnam utilitatem
inde ecclesia capiet et nobis id vehementer expediet. Est
enim haereticorum ea impudentia, ut hominem religiosum
quietum esse non sinunt; sed eum in impietatis baratrum
retrahere miris artibus et technis tentant eaque pertinatia
ac improbitate pollent, ut quidvis potius perpeti vellent
quam a sententia divelli. Et non modo hic in Polonia multis
in locis serpunt, verum etiam in Transsylvaniam cum suis
horrendis erroribus penetrarunt, in qua magis magisque
accrescunt.
Nos dei gratia nulla iacturae et periculorum habita ratione
illis resistimus et amplexatam prophetarum et apostolorum
de Christo Iehova nostro doctrinam, quae in vestra
confessione, cui et nos subscripsimus, compraehensa est,
constanter et fortiter ad ultimum usque spiritum amplexaturi
et defensuri sumus. Qua in re precibus apud deum nos
adiuvato ac me in numerum tuorum amicorum, ut polliceris te
facturum, adscribas et commendatum veterem illum atque a
multis annis tui observantissimum Schadkovium habeas, valde
te oro, mi Bullingere clarissime ac pater colendissime, qui
tuae dignitatis et pietatis non modo fautor, sed etiam
amplificator semper fui atque futurus sum, id quod me tum
ecclesiae Christi, quae mihi  est mea vita carior, tum meae
in te observantiae debere iudico. Felicissime vale una cum
omnibus symmistis tuis, quos saluto reverenter ac officiose.
Datum Wieliciis ex fodinis nostris salinis  12. calendas
maii 1568.
Addictissimus ac tui observantissimus
Andreas Schadcoviensis.
(Adr. vor 668):  Clarissimo atque reverendo vi...  .  .
.piissimo homini domino
Hen...o Bullingero seniori, Tigu..... ecclesiae episcopo
vigilan....
. . . .  etc. domino et amico . . . . rvando.
Tiguri.
Bem. v. Bull. auf d. Adr.: "D. Andreas Schadkovius Polonus."
