<nr>1021</nr>
<ae>Erhard von Kunheim an Bullinger</ae>
Wittenberg, 24. Februar 1551.
Zürich StA, E II 367, 35. / Orig.(Aut.)
Quanto me gaudio literę tuę, prestantissime d.
Bullingere, adfecerint, ex hoc unico te iudicare satis posse
existimo, quod tanto desiderio et petivi <gr>autograjon</gr>
vestrum et multo ardentius id expectavi. Nunc vero,
posteaquam omnia felicius etiam, quam speraveram, cessere,
quid, quęso, a vobis omnibus iucundius mihi ac gratius
accidere in hoc tristi et calamitoso tempore unquam
potuisset? Scis sine dubio, quam horrendi tumultus in his
regionibus exorti sunt et in quantis periculis misera
domuncula Sareptana versetur, ut fere talia videantur
tempora, quę non ecclesiam modo in his locis brevi
oppressura sint, quę mirabiliter hucusque a deo tot in eam
sęvientibus tyrannis et impiis persecutoribus tamen
sustentata est, verum totius etiam Germanię aut maximę
certe partis ruinam et vastationem teterrimam minitantur.
Sustentamus nos utcunque, petimus et expectamus auxilium
divinum scientes, etiamsi ex hoc nidulo pellemur, tamen
mansuram esse alibi ecclesiam, quę non alligata est
amplius ut in populo Israelitico uni certo loco, sed versari
eam in exilio in hac vita plerumque oportet, iis praecipue,
ut valde verisimile est, de caussis, quod de primo nos
exilio admoneri vult deus, quando primi parentes eiecti sunt
ex paradyso, ut eius rei veras caussas consideremus et vitam
nostram, quantum a nobis in hac imbecillitate fieri potest,
emendemus. Deinde quoque vult nos cogitare de exilio filii
sui, quem misit in carnem nostram, ut ipse victimam se pro
nobis ęterno patri offerret nosque a perpetua damnatione
pretioso sanguine suo liberatos ęternis bonis et gaudio
ac
lętitia ęterna ornaret integritatique restitueret.
Haec
cum considerantur, in maximis calamitatibus ingentem piis
mentibus consolationem adferunt. Corruant imperia, corruat
totus orbis, reliquias tamen aliquas deum servaturum esse
usque ad adventum suum certissimum est. Quomodo autem et ubi
eas servaturus sit, id non nostrum est inquirere. Interim
nos faciamus necessaria has tantas ęrumnas patienter
feramus, iram domini portemus et de ope divina haud
desperemus nec adversus eum fremamus, quia peccavimus ei, et
oremus ac gratiam agamus cum propheta, qui inquit: "Bonum
est, domini, quod humiliasti me, ut discerem iustificationes
tuas." Haec, clarissime vir, ideo scribo, ut aliquo modo
cognoscas miserabilem horum locorum statum, quem etsi non
dubito te ex relatu aliorum dudum iam intellexisse, tamen
meum etiam dolorem, quem literę vestrę plurimum
leniverunt, tecum hac praecipue de caussa communicare volui,
quod, sicut non dubito te periculis ecclesię gravissime
adfici et adfligi, ita e contra certo statuo te cum tota
ecclesia, ubicunque locorum dispersa vagatur, orationem tuam
coniungere et ęternum patrem domini nostri Ihesu Christi
pro salute miserę et adflictę ecclesię piis
precibus tuis invocare.
Recitatis iam caussis querularum mearum me huius
importunitatis ac audacię seu impudentię potius meę
eo
facilius veniam apud te multo gravioribus occupatum negociis
impetraturum spero.
Mitto hic pręfatiunculam Osiandri, duabus disputationibus
suis praefixam et d. Bibliandro plura de isto homine
scripsi, qui sine dubio tecum ea communicabit. Ut igitur
tuum mihi iudicium et sententiam tuam de isto articulo
breviter significes, obnixe abs te peto. Omnino furit nunc
paululum nactus maiorem occasionem, quam habebat
Norinbergae; parturit prorsus novam religionem plenam
monstrosarum opinionum, quod patet ex libello quodam nuper
edito De imagine dei etc. Deo volente quamprimum dabitur
occasio, latius ad te de hac re scribam.
Nova qualia hic sint, ex literis colligere licet.
Magdeburgum adhuc a Mauritio cingitur. Miseri homines, etsi
audio eos satis sibi prospexisse et comeatu et aliis rebus
ad hunc eorum miserabilem statum necessariis, tamen diu,
nisi deus singulari auxilio suo aderit eis, sustinere tantum
onus tamque difficilem obsidionem vix poterunt. Amissa etiam
hac corona (quemadmodum tu eam in literis Socini appellas)
metuo fortitudinem Saxonicam alioqui valde celebratam una
collapsuram. Deus avertat haec ingentia mala et ecclesię
suę tuta et tranquilla hospitiola benigniter concedat
propter filium suum, mediatorem nostrum. Amen.
Quod reliquum est, pręstantissime vir, oro, ut hęc
omnia
boni consulas et, qualiacunque sunt, in partem meliorem
interpreteris. Quę scripsi, deum testor, bono et sincero
animo scripsi, et quia ex literis tuis ad Lęlium Socinum,
cum quo familiarissime hic conversor, datis intellexi pestem
grassari apud vos et impendere et alia publica mala, bella
et similia, valde abs te peto, ut illa omnia mecum
communices et de statu patrię vestrę me certiorem
reddas. Ego, quotiescunque offeretur occasio, non committam
ullum sine literis meis ad vos venire. Quam vicissim gratum
erit, si responderitis, facile ex his literis cognoscere
potes. Bene vale, clarissime vir, cum tota familia tua et
me, ut facis, ama.       Vitebergę die Mathię anno
1551.
T[uus] Erhardus a Künheim.
Iterum peto, optime d. Bullingere, ut respondeas mihi et d.
Pellicano ac d. Bibliandro etiam hortator sis et instigator,
ut simul scribant, quo mihi gratius facere nihil potes.
Integerrimo viro doctrina et pietate excellenti d. Henrico
Bullingero, Tygurinorum antistiti, domino et amico suo
perpetuo observando.
Darunter v. Bull.s Hd.:  "Erhardi a Kienheym, Prussi."
