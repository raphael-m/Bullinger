<nr>5261</nr>
<ae>Tobias Egli an Bullinger.</ae>
(Chur), 8. April 1572.
Zürich ZB, Ms F 182, 194f.
Gr. III, S. 326f.
S. Paucissimis reverentiae tuae amplissimae significandum
censui, quaenam capita
a iudicio composita communitatibus aperiunda in opus educi
non sine maximo
periculo possunt. Volunt quidam Hispanisantes magis quam
publicum commodum
quaerentes, ut iuramento interposito nemo regias largitiones
sive pensiones
porro accipiat aut munere suo vel magistratu prorsus
privetur. Vicissim
permittuntur trattae, id est com[m]ercia illa, quae ex
ditione Mediolanensi per
immunitatem tractantur et aguntur. Deum immortalem, quid
mutationis hoc nobis
importabit? Brevi sic eo res deveniret, ut regio foedere
violato Hispanorum
insidiae praevalerent horumque amicitia, quae sub trattarum
praetextu
amplificari potest, transitum illum nostrum nobilissimum
labefactaret. Novo huic
periculo occurrendum, ne quid Hispanizantes turbarum dent et
inescantes plebem
non libertatem, sed papisticum iugum et perpetuum bellum
nobis pariant. Sic e
magistratu deponendi erunt prudentissimi quique et
stultiores surrogandi non
sine maxima animorum dissensione et offensione. Nobis autem
ministris id laboris
imponitur, ut plebeculam erudiamus. Quod nisi fecerimus,
seducitur illa; si
fecerimus, suspicionem corruptionis sustinebimus. Quando
tandem laborum istorum
finis? Mitto capita illa, ut aliquando ad me redeant.     -
     Si bullae
exemplum mea manu scriptum nancisci iterum possum, mittam
etiam utroque
idiomate, illud ipsum, quod episcopus etiam a me petiit.
Videbis, an fideliter
transtulerim necne.      -        D. Müllerus attulit
literas, ex quibus te
bullam habere cupere intellexi. Puto etiam te meas per d.
signiferum accepisse.
-     Metuitur, ne Ingaddinenses cum signis suis adventent,
quorum metu
Baptista ille a Salicibus in capitis itidem periculum
adducatur. Foedus etiam
Canum vociferatur nec quiescet, donec Saliceorum familia
aliquid ignominiae
vicissim passa fuerit. 14 ex Domo Dei citati sunt, qui
respondeant de factis et
dictis suis, inter quos summi nostri duo numerantur. Dolet
mihi vaehementer,
quoties cogito, quam facies reipublicae nostrae sit
immutanda tota. Non fiet,
non fiet hoc sine maximo piorum etiam periculo. Ita aestuat
populus, ut acrius
non possit, eo quod praedictum Baptistam pecuniaria poena
2000 coronatorum
mulctarint. Volunt illum non pecuniis, sed corpore et capite
mulctatum, si tot
meruerit. Hinc Saliceorum etiam domus odium suum in nos
exercebit. Dominus Iesus
sit noster protector et suae ecclesiae afflictissimae
assertor. Sed nigri isti
homunculi ex diametro decedant oportet, sicuti solis
miraculosa varietas splendide perhibet."
1572,  8. aprilis.
(P.S.) "Dolent mihi dolores tui calculi, quos non leviter
aliquoties etiam sentio."
