<nr>1704</nr>
<ae>Pier Paolo Vergerio an Bullinger</ae>
Chiavenna, 10. September 1553.
Zürich StA, E II 356, 547f.
Gr. I,  S. 322f.
Orig. (Aut.)
Scripsi ad te nudius tertius et nunc iterum scribo, quum
videam d. Celium ad te redeuntem. Audi, quid contigerit
nuncio illi, qui nomine illustrissimi ducis Wirtembergensis
Venetias pro liberatione captivi proficiscebatur. Quum ad
portas civitatis Brixiae pervenisset, ecce erant lictores
cardinalis Duranti, eius civitatis episcopi, qui eum
observabant et statim comprehenderunt atque in interiorem
carcerem detruserunt. Formidas, Henr[ice]
B[ullingere]; expectas, quorsum res evaserit. At
iubeo te laeto animo esse; nam ubi illustrissimi domini
Veneti hoc resciverunt, continuo scripserunt ad cardinalem
et iusserunt, ut illum liberaret, et sic factum fuit. Recta
ergo Venetias se contulit et laborat in negotio; nondum
scimus, quid profecerit, at sciemus brevi.* Quin ubi ille
redierit, egomet ad vos confestim, quod tibi sancte affirmo,
et potes tu tuto aliis affirmare; nam crassante peste in
Valle Tellina inutilis hic sum. Coepi vertere tuum sermonem
de coena, qui mihi mirifice placet.** Adornavi iam
praefationem affigendam, ex qua boni viri (nam malos et
invidos nihil moror) facile intelligere poterunt, quid ego
sentiam de euch[aristiae] sacr[amento], id
est tecum prorsus, mi Bullingere. Afferam libellum versum
mecum, quem spero ecclesiis Italiae valde utilem futurum.
Mitte inclusas ad d. Bassafontaneum. Oro Iosiam, si quid a
Basilea, quod ad me pertineat, acceperit, curet huc
mittendum et mittat etiam mea scripta. Cuperem ea hic
habere, antequam discederem. Eum saluto atque d. Svinglium
et d. Lavaterum reliquosque fratres. Orate pro me. Dominus
Iesus benedicat vestris laboribus. Claven[n]ae,  10.
septembris 1553.
Vergerius.
Tibi Bullingere.
*) Anmerkung: Dieser Gefangene war Baldo Lupetino aus
Albona, einem Städtchen in Istrien, damals seit etwa 9
Jahren eingekerkert, vgl. Kausler u. Schott, a.a.O. S. 58,
Anm. 2. und S.82, Anm. 2.
**) "De sacrosancta coena domini nostri Iesu Christi  -
homiliae II, e Germanica lingua a studioso quodam (Ludw.
Lavater) in Latinum versae", Zürich 1553; deutsch erst 1555
erschinen.
