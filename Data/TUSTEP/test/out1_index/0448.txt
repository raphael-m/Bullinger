<nr>0448</nr>
<ae>Agostino Mainardi an Bullinger</ae>
<od>Chiavenna, 15. Mai 1549</od>
<vo>Autograph: Zürich StA, E II 335, 2122</vo>
<dr>Gr. I, S. 145f</dr>
<re> </re>
<tx>
Recepi tuas literas, domine mi observandissime, simul cum Decadibus sermonum
duabus, que mihi super omne aurum et lapidem preciosum chariores sunt. Nundum
eas per mea negotia perlegere licuit; perlegam tamen, deinde pro sug[g]esto
illas predicare institui; neque enim possunt non ab electa officina prodire, que
a te edita sunt. Ago igitur tibi, quotquot verbis agere et mente complecti
gratias valeo. Ego autem, quod ad te mittam, pro mea tenuitate nihil habeo,
tametsi tot modis tibi sum obnoxius, nisi forte quod te affligat et animum tuum
excruciet; verum tu pro humanitate tua veniam dabis. Gratissima mihi fuerunt,
que de Saxonia, Pomerania et reliquis regionibus et demum de Anglia scribis.
Audiveram quidem nonnulla, sed quibus vix fidem prestarem, cum nostro tempore
tot vana falsaque evulgentur in aures hominum. Super omnia tamen gratissimum
mihi fuit audire vicisse in Anglia vestram ac nostram de cena Domini sententiam,
quia vera est; spes est profecto, ut et in reliquis sit victura. De ecclesia
nostra quod tibi scribam, nil habeo, quod te letificet; presentium lator statum
tibi nostre ecclesie indicabit.
Unum est, quod hi, qui schismatis causa fuerunt, anabaptiste sunt et quidam ex
his, qui Camillo, viro illi, etiam adherebant, multis audientibus, dum essemus
in mensa cuiusdam nobilis viri, presente Paulo Vergerio, viro eximio et
Iustinopolitano episcopo quique ad nos aufugit timore Antichristi, clara voce
confessus est se noviter baptismum suscepisse et eo suscepto alium hominem,
nempe innovatum et spiritu Dei plenum, redditum fuisse. Pape vero et omnibus,
que sub papatu receperat, baptismo etiam, renuntiavisse, quia baptismus ille non
Christi, sed Antichristi et diaboli fuerit; me vero lupum esse, falsum prophetam
et seductorem. Camillus, ipsorum corripheus et nauclerus, non tam preceps est,
ut tam aperte loquatur; prudentior est, non quia non peior sit, sed quia loqui
timet, ut estimo; neque enim possunt, quia tam arcta consuetudine sunt
coniuncti, non eisdem erroribus implicari. Doluit eis, quod is, de quo dixi, tam
preceps fuerit, ut talia effutiret; nam cupiunt in abscondito esse, ut sinagoga
ipsorum augeatur et plures contaminent.
Nexcio, quid sim facturus: vocatus sum in Angliam; nam hic nemo est, qui me
iuvet; torcular calco solus - parce mihi, domine, nam hoc soli Christo convenit
-, solus sum, volui dicere. Dirigat Dominus gressus meos; inops consilii sum.
Audio Camillum ad te scribere. Tu crede illi, quod pro tua prudentia credendum
iudicaveris.
Pestis est ecclesiarum et magnus hereticus. Fama est illum parare abitum a
Claven[n]a: utinam alibi melior fiat! Optandum est, ut pestem suam secum portet;
sed timeo, reliquias non secum feret. Harum lator ad te venit Balthasar
Alterius, vir eximius ac singularis ingenii. Audies illum; neque enim possum,
que ille ad te perferet, brevi scripto et illo, ut vides, maxima celeritate
exarato explicare. Ipse tibi conceptus suos aperiet. Tu, vir magne prudentie, si
videris rem suam ad Christi gloriam promovendam facere, iuva illum et consilio
et favore. Ego, quantum meo ingeniolo assequi possum, vota sua omnia ad
propagandum (nisi me fallat) Christi evangelium estimo maxime conducere; verum,
que ipse cupit, difficile erit his, qui presunt, et cogitata sua correspondere.
^$Bene vale in Christo Iesu, domino nostro, et ora pro me.
^$Claven[n]e, 15. Maii 1549.
</tx>
<un>Augustinus Maynardus tuus, raptim.</tx>
<lz>[Adresse:] Clarissimo viro domino Henrico Bullingero, Tigurinensi antistiti
et domino suo observandissimo. Tiguri.
