<nr>3945</nr>
<ae>Bullinger an [Jacobus Basilicus Heraclides Despota] (Fürst der Moldau [Hauptstadt Suceava], nach Bullingers falscher Auffassung auch Fürst der Walachei)</ae>
^&xZu Heraclides siehe: Hans Petri: Jakobus Basilikus Heraklides, Fürst der Moldau, in: Zeitschr. für Kirchengeschichte 46, 1927, S. 105-143. - Anm. von JS, 21.11.08^&x{
Zürich, 3. Mai 1563.
Zürich StA, E II 367, 225. / Orig.
(Aut. Entwurf).
Illustrissimo principi ac domino domino despotae utriusque
Moldaviae et Walachiae etc. magno palatino, domino meo clementissimo.
   Dominus Iesus Christus, rex regum et dominus
dominantium benedicat tibi, princeps illustrissime et domine
clementissime.
Ante omnia a tua pietate, princeps clementissime,
impetratum opto, ne t[ua] p[raestantia] mihi succenseat, quod
homo alioqui t[uae] p[raestantiae] ignotus scribere tamen eidem
ausus sum.
Urget me zelus domus domini et salus populi dei.
Sicut
enim quondam viventibus adhuc apostolis Christi exorti sunt
homines turbulenti, qui corruptam pravis suis opinionibus fidei
doctrinam ecclesiis tradebant, quam mox referebant ad sanctos
Christi apostolos, quasi hanc ab illis ipsis accepissent, ita
hodie quoque inveniuntur non pauci, qui iactare audent se
simplicem apostolicamque fidem atque doctrinam per papisticam
sophisticen corruptam repurgare repurgatamque et illustratam
ecclesiis restituere.
Huius autem corruptelae insimulant imprimis
fidem atque doctrinam de unitate et trinitate dei, denique de
filio dei coęterno et coaequali deo patri, quasi vero primitiva
ecclesia et vetustissimi verae dei ecclesiae episcopi vel
doctores sophistae aut papistae fuerint ecclesiamque dei a
temporibus apostolorum imbuerint sophistica.
Atqui compertissimum
est doctores veteris ecclesiae, priusquam quisquam quicquam
audivisset de Romani pontificis corruptela, ita docuisse et
ecclesiam dei veram sic credidisse, sicuti modo docetur et
creditur in ecclesiis nostrae fidei a deo creditis.
Nolunt quidem
isti videri quicquam docere novi, aut quod non sit usurpatum in
veteri ecclesia; intelligunt enim novationem semper esse odiosam
prudentibus.
Caeterum, dum abominantur veluti doctrinam
sophisticam nostram illam veterem doctrinam, quam ex verbo dei
per symbola traditam in ecclesiis nostris retinemus, abunde
declarant, quales sint et quid de ipsis boni omnes sentiant,
reparare enim eos videlicet veterem sectariorum, ut Arii
aliorumque, perversa dogmata potius quam illustrare simplicitatem
et synceritatem apostolicam.
Et quidem audimus Genesium quendam
absurdissima Serveti habere dogmata, quae aliis quoque affricare
contendat.
Audimus per Italos quosdam mirum in modum virus pravae
doctrinae occultare peritos misere conturbatas esse ecclesias
Polonicas, unde metuendum sit, ne virus illud serpat latius
vicinasque regiones quasque vestras quoque, quod deus prohibeat,
inficiat.
Proinde intelligit iam tua prudentia, princeps
clementissime, si huiusmodi rixatores mirifici errorum artifices
occultatoresque et puritatis fidei corruptores in eas quoque
partes veniant, quas t[uae] p[raestantiae] subdidit bonitas dei,
cavendum esse modis omnibus a talibus et quidem mox ab initio.
Memor est hic haud dubie eximia tua pietas admirandae istius
divinae providentiae, qua te multis annis deus servavit non
tantum ab insidiis multiplicibus insectationibusque gravissimis,
sed insuper et regno amplo sola divina sua gratia atque potentia
praefecit et in hoc retinuit retinebitque haud dubie, si syncer .
. . . . . . .  colas  . . . . . . . . . . . . . . .  christianae.
Perges ergo et deo gratus et vere esse religiosus princeps, id
quod praestabis, cum alienissimus fueris ab illis doctoribus
doctorumque dogmatibus, qui olim quoque reiecti sunt a
sacratissimis principibus, sicuti videre est non tantum in veteri
ecclesiastica historia, sed etiam in Iustinianeo illo celebri
codice.
Habet regio illa vestra ornatissimum virum d.
Ioannem
Lusinium, qui, dum hic aliquando apud nos esset, orthodoxam plane
doctrinam profitebatur, quam etiam nunc illum docere et defendere
speramus.
Hunc ergo et eius similes viros doctos et pios in
orthodoxa catholica scripturisque sanctis fundata doctrina
perseverantes amabit, fovebit audietque tua insignis pietas,
aliis non aperit ullum vel hospicium vel locum, necubi et
dissidia excitent et incautos blasphemis imbuant opinionibus,
denique universo regno inducant maledictionem domini.
Commendo
autem p[raestantiae] t[uae] etiam praestantissimum virum d.
Christophorum Tretium Polonum, virum pium et doctum, qui in
ecclesiis nostris diu versatus in syncera veritate bene est
institutus, de quo optimi quique spem optimam conceperunt.
Si
quid vero excellenti pietati tuae possumus inservire, qui hic in
Tigurina ecclesia verbum Christi predicamus, ad omnia nos
offerimus p[raestantiae] t[uae] obsequia, et quae hic scribo,
iubentibus consentientibusque reliquis symmystis et charissimis
fratribus Tigurinae ecclesiae ministris scribo.
Exhibebit
praeterea Tretius ille noster libellos et scripta aliqua   hac de
causa brevibus consignata notis, quae omnia benigno animo
accipiat nosque commendatos habeat p[raestantia] t[ua] rogamus.
Dominus Iesus Christus, unicus universi mundi servator, tueatur
et conservet te, princeps illustrissime, et regnum illud tuum
contra omnes hostes tuos et benedicat tibi in sempiternum.
Datae Tiguri in Helvetia  3. maii die anno a Christo nato 1563.
                                      P[raestantiae] t[uae]
deditissimus Heinrychus
                                         Bullingerus, Tigurinae
ecclesiae minister.
[Adr. s. zu Anfang.]
