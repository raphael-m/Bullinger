<nr>4972</nr>
<ae>Christoph Thretius an Bullinger.</ae>
Krakau, 21. Januar 1570.
ZÃ¼rich StA, E II 345, 375-78. / Orig. (Aut.)
Wotschke  312ff. Exc.
Gratiam et pacem a deo patre et domino nostro Iesu Christo
ex animo precor, observantiam meam tui, studium atque
officium diligenter commendo. Inter plurima, quae in votis
habere solitus fueram, illud certe pro praecipuo, pater
reverendissime, semper duxi, ut mihi divinitus et vires
sufficerent et occasiones opportune offerrentur, quibus mea
officia sic iis probarem, qui iure suo a me grata obsequia
requirere possent, ne unquam defuisse partibus meis videri
possem. Quo enim pacto spartam, quam nactus sum, ornare
commodius queam, quam si eos in benevolentia hactenus mira
cum alacritate prestita optimis rationibus continerem,
quorum favorem eximiis de causis primum expetitum, multis
tandem conatibus comparatum usui mihi, cum connivere illis
datum fuit, maximo fuisse, deinde vero absenti iucundissima
pristinae conversationes memoria voluptati fructusque
eiusdem, quos in dies adhuc experior, commodo etiamnum
maximo ac honori mihi esse re ipsa fateri compellar. Quorum
in numero cum mihi te praecipuum divina benignitas, pater
colendissime, obtulerit, quis aequiore suo iure me totum
sibi vendicet quam tua reverenda pietas, non video. Verum
cum me meo munere minus sedulo perfunctum spatio temporis
fere annui et mea conscientia tacite redarguat et officiorum
desideratorum literae quoque tuae, quas frequentissimas ad
me dare pro singulari tua pietate non gravaris, admoneant.
Ad veniae potius humilem deprecationem mihi descendendum
esse arbitror iudicioque benignissimo me submittendum, qua
excusationum capitibus prolixioribus utendum. Quanquam ea
sunt tanta tamque gravia, ut praeter indulgentissimum tuum
erga me animum, cui praecipua semper defero, sola ad
tutandum me, ut sucurus a severiore censura permaneam,
facile sufficiant. Incidit enim meus a vobis reditus in ea
tempora, ut quibus vix a longa peregrinatione respirare mihi
licuerit commode. Eundum mihi fuit continuo in comitia regni
Lublinensia idque non arbitratu privato, sed ex voluntate
eorum, quos patronos et nutrices ecclesiae pios et veros
agnosco et propterea me illis plurimum debere fateor. Qui
nescio qua de me persuasione, cuius praesentiam ipsis usui
fore crediderant, invitum fere ad eam profectionem secum
pertraxerunt. Comitia autem haec in spatium temporis non
mediocre, undecim videlicet mensium, protracta fuerunt. Inde
tandem post longa taedia redeunti mihi oblata est profectio
in Ungariam ad Transylvaniae principem, quam item suscipere
maximis de causis me oportuit. Haec praecipuae et
gravissimae peregrinationes meae fuerunt praeter
particularia itinera quam plurima, ut huic negocio non
immerito illud competat peregrinationem esse vitam hominis
super terram. Redeunti autem mihi ex Ungaria putasne ex eo
toto tempore requiei tantillum esse concessum? Equidem ita
obruor negociorum mole, ut sub ea ingemiscam crebrius. Cuius
rei testes mihi esse possunt universi Cracovienses, et multi
alii nobiles adolescentes, qui mecum vivunt, eadem de re
fortasse olim pluribus coram testificaturi sunt. Etsi autem
negociorum quodlibet tanti non facio, ut officiium tibi
tuaeque r. paternitati similibus, hoc est symmistis tuis,
praeceptoribus meis observandissimis, debitum eorum gratia
intermittendum putem, tamen crebro spes nescio quae, ut
scribendi laborem ad tempora occasionesque commodiores
reiicerem, suaserunt calamumque, cum in opere essem, manibus
excusserunt. Non deerant siquidem viri authoritatis apud nos
maximi iique tuae r. pietatis observantissimi, qui subinde
suas quoque literas ad te meis adiuncturos promittebant
opportunitatemque solam scribendi de rebus gravissimis
venabantur.
Adde, quod, cum sic suspenso sumus animo, aura quaedam
afflare coeperat, quae me in spem erigebat fore, ut brevi ad
vos ipse advolarem, ut et literarum locupletissimarum vicem
ipse supplerem et me eo itinere (quod mihi futurum propter
desideratissimam vestram conversationem suavissimum non
dubitaram) a taediosis tandem sol[l]icitudinibus quoquomodo
recrearem. Scisque, ut plurimum fit, ut dum spes inanis spem
irritam tanquam fluctus fluctum trudit, et tempora sine
effectu elabantur et occasiones amittantur, denique officia
nostra nihilominus desiderentur. Nunc itaque tandem cum
negocia, quae profectionem ad vos meam antecedere debuerant,
leniter procedere videam et sperare deinceps levem quamque
ob rem ictus piscator dediscam, qua potero celeritate
copiose tamen satis de rebus nostris publicis et privatis
scribo, ut congestarum in unum quasi acervum responsionum,
quas variae tuarum literarum materiae exspetere videbantur,
cumulum ad te mittam. Illud saltem praemittendum necessitas
postulat, ut veniam diligentiae hactenus intermissae apud te
consequi me patiare, quam sane culpam tantam esse agnosco,
ut nisi priorem meam in hoc officiorum genere praestitam
sedulitatem recenti semper memoria te retinere crederem, quo
me in hoc casu vertam, prorsus haererem. Indulgebit itaque
mihi veniam tua vere paterna erga me, quam hactenus semper
expertus sum, affectio.
Eandem impetrabit abs te mihi seria negociorum meorum
inevitabilium consideratio, quae me sub durissimum
necessitatis imo impossibilitatis iugum hactenus adegerunt.
Valebit scio nonnihil apud te memoria quoque prioris meae
industriae, quam (quae tua est singularis virtus in amicis
officiis perpendendis) semper maioris, quam re ipsa fuerant,
facere solebas. Denique cogitabis etiam, humanum esse spei
plerunque vanidae inniti indeque nos in successibus
nostrorum consiliorum non raro hallucinari, quod ego quoque
pro communi cum caeteris mortalibus conditione si expertum
sum, pro miro aut novo haberi non debet. Sed ut hac in parte
nimius esse desinam, praecipuum propositum aggrediar.
Ac primum de statu ecclesiarum nostrarum brevibus, qui etsi
illi, qui fuit ab annis tribus, non multum absimilis est,
tamen quae ecclesiae perpetua est sors, quam multa nos
sollicitos teneant in his turbulentissimis temporibus, dici
vix potest. Decertandum nobis est prudenti cum simplicitate
adversus papistas, qui mirum quam sese dissensionibus, quas
sectarii in ecclesiam invexerunt, oblectent, ac eas modis
omnibus, dum modo nostris conatibus obsint, alant ac
promoveant, qui sane iamdudum sese submissius erga nos
gessissent, nisi diabolus scisma hoc tam irreconciliabile
per Arrianos, tritheitas, anabaptistas et tandem ebionitas
(quos vel nominare horresco) in coetum Christi invexisset.
Cuius mirum in modum succrescentis gloriae
sicut<gr>alastwr</gr> illi inviderat, si nulla compendiosi
re via illi noscere quam dogmatum novorum adinventione
potuerat. Etsi magnates plurimi in vero fundamento nobiscum
persistant nec ad adversarios omnino deficiant, tamen hoc
istis dissensionibus apud hos quoque effectum est, ut
ulterius non tam ea, quae dei quam quae sunt sua, quaerant.
Sic refrixit charitas in hominum mentibus, pietas vero
propemodum profligata omnis est.
Huc accedit, quod in nostro coetu, quominus disciplina et
ordo optatissimus constitui possit, occasionem tandem
ingeniorum in varias sententias distractio subministravit,
quod auget ministrorum quoque quorundam ruditas, infidelitas
et ingratitudo erga eos, qui remoti a nobis longissimo
locorum intervallo tantopere pro nostris ecclesiis atque
adeo pro ipsa sacrosancta veritate depugnent. E quorum
numero est Sarnicius, ille hypocritulus, qui ambitione sua
conturbat ordinem bonum et ecclesias nonnullas a pura
syncera confessione Helveticarum vestrarum ecclesiarum ad
nescio quam semipapisticam abducere nititur, sed nihil
imperitulus proficit. Nam ei universi praeter paucissimos
repugnant ac praecipue proceres regni et excellentiores
ministri ei acerrime resistunt et ut ambitiosum ac imperitum
reiciunt. Mihi vero demandata est a generali omnium
provintiarum synodo cura transferendi in linguam polonicam
confessionem vestram, quam universi status evangelici regi
pro sua confessione offerre in proximis comitiis volunt. Nec
dubitant palatini nostri approbaturum regem, quam posthac ad
vos etiam lingua polonica transmittam.
Iuvit etiam nos ac nostros omnes plurimum liber doctissimus
a doctissimo d. Simlero in controversia de sancta trinitate
editus ac tua praefatio singulariter. Ea magnates nostri
animis gratissimis exceperunt, avidissimis relegerunt ex
iisque confirmati sunt summopere. Qui cum a palatinis Osio
cardinali liber legendus exhiberetur, ad praefationis tuae
lectionem obmutuit et scripsisse se unquam quippiam adversus
illas ecclesias dissimulavit, quoque ut ex comitiis facilius
discessum impetraret, ne a rege eadem de re interrogaretur,
obtulit suam regi, ut transiens Romam divortii inter regem
et reginam comprobationem pontificiam referret. Quo in
itinere, quam sit homo funestus, Brigensibus in Silesia
ostendit, ubi pro iure hospitii, quo eum cives
honorificentissime dignati fuerant, homo ingratissimus ex
industriane an suorum incuria civitatem incendit, quae tota
fere miserum in modum conflagravit. Evasit tamen ipse
praesentem civium furorem, eo quod dum incendium oriretur,
iam se extra portas equis celerrimis proripuerat.
Sed redeo ad statum ecclesiae. Rex noster tempore
dissolutionis comitiorum celebratorum Lublini admonuit
proceres regni, ut inter negocia, de quibus in sequentibus
comitiis tractandis cum prudenti praemeditatione accedere
debeant, considerent etiam diligenter, qua ratione
diversitati dogmatum in ecclesia obviam iri queat, quo
commode tranquillitati publice consuli queat. Quid igitur
iam futurum sit, in manu dei est, et speramus meliora et
metuimus deteriora. Veremur enim plurimum, ne nacta
occasione durius tractandi sectarios istos nos quoque in
eorum numero censeamur et simul in nos seviatur. Interea nos
quoque synodos cogimus ac cum longa deliberatione ad actus
comitiorum futuros nos praeparamus hac translatione
confessionis vestrae, quae a proceribus regni et ecclesiis
omnibus nostris offerretur pro universo corpore doctrinae
sonantis et docentis in ecclesiis nostris. Eventus autem
omnium consiliorum nostrorum deo optimo maximo commendamus.
Verum illud scire fortasse non[n]ihil desideras, quid in
comitiis elapsis, quae 11 fere menses durarunt, actum sit,
de quo breviter sic noveris: Lituanica gens numerosa admodum
et ducatus ipse valde potens hactenus regno Poloniae unitus
non fuit, sed tantum coniunctus, ita ut desinente rege in
vivis esse facile sibi alium ducem quam regem Poloniae,
quicunque is futurus esset, eligere potuisset. Ex quo, si
fieri id contigisset, quantum redire incommodi ad nostrum
regnum potuisset, quilibet facile animadvertit. Laborarunt
itaque nostri reges et proceres ab annis fere 140 maximis
conatibus, quo has gentes in unionem eam redigerent, ut non
amplius ducatus nomine Lituaniae, sed et gentis et regni
solius Polonici censeretur, ut et iura essent communia et
regnum et denique aeque utrique genti ad dignitatum gradus
in administratione regni et provinciarum pateret accessus.
Quod tandem post indefessos labores divina benignitas nobis
in his comitiis concessit. Utinam dominus faxit, ut hac unio
duret perpetuo firmissima regnoque nostro utilissima!
Petivit in iisdem comitiis a rege nostro Turcarum imperator
transitum per fines Poloniae suo exercitui adversus
Moscovitas. Quam rem cum diu multumque nostri proceres in
deliberatione versassent, nescio quo pacto tandem concessus
est transitus copiis Turcicis, nimirum 75 millium, qui omnes
in Moscovia peste, fame frigore et gladio ad 6000 numero
redacti sunt, qui soli salvi evaserint.
Decreta est etiam legatio splendidissima, qualis nunquam
hactenus ad principem Moscovitarum, proceresque duo
dignitatis praecipue iam coeptum iter urgent in Moscoviam,
qui me miserum tot peregrinationibus fractum adiungere sibi
volebant (sunt enim uterque nostrarum ecclesiarum patroni)
nisi palatinus Cracoviensis summis intercessionibus pro me
iam iam accingentem sese itineri liberasset. Speratur pax
inter has gentes desideratissima et eo magis, quod coniuge
Moscovitae demortua ducturum illum rumor est sororem regis
nostri in uxorem conditione ea, ut hactenus ademptas quasdam
ditiones regno nostro restituat, quod si fiat, affinitatem
hanc vinculum concordiae arctioris fore dubium non est.
Volebas etiam scire de rege Transylvaniae, an verum esset,
quod vulgo spargitur in Germania, eum esse electum regem
Poloniae. Illud sane futurum erat, quod certis indiciis
colligi poterat. Sed postquam ad Arianos defecit et patronus
sectariorum factus est, animos nobilitatis Polonicae hac
impietate valde a se abalienavit, nec est, quod quippiam
tale ulterius de nostris erga illum quispiam cogitet. Magn.
palatinus noster miratus est plurimum te in rationibus
Ioannis Miscovii faciendis ita fuisse occupatum, ut minutula
quaeque propria manu annotare non gravatus fueris. Ob quam
tuam sol[l]icitudinem sicut quodammodo contristatus erat,
sic non potuit nisi gratissimo animo suscipere, abs te tanto
viro tam exactam rerum sui nepotis habitam esse rationem, ac
non modo contentus est de omnibus rebus, sed et ingentes
agit tibi gratias. Iohannes vero noster Miscovius proficisci
in Italiam statuerat, verum cum in medio itinere pergeret,
in morbum gravissimum incidit in finibus adhuc Poloniae, ita
ut praeter spem omnium ex hoc malo quoquomodo evaserit et
mente nondum plane sane utitur. Nihil dubito deum hoc malo a
malis longe maioribus eum praeservasse. Caspar meus vivit
apud me privatus.
Libros tuos et d. Simleri donariorum loco missos iis, quibus
oportuit et quibus mittebatis, restitui fideliter, qui
gratissimis animis receperunt. Et ad te iamdudum scriptis
literis gratias acturi erant, nisi gravissimis regni
negociis impediti ab hoc officio avocati fuissent. Manent
tamen in eodem proposito, quorum gratitudinem brevi
experieris praesertim d. zupparii, qui iam factus est regni
thesaurarius. In rebus Iodoci [Szadkowski?] nostri tractandis quod
remissiores aliquantum visi sumus et nondum hactenus
rescripsimus, in caussa fuit, mors parentis eius, viri
pientissimi, qui a morbis gravissimis, quibuscum diu
conflictatus erat, tandem magno multorum cum moerore
extinctus est, edita prius pia ac constanti in veritate
confessione rebusque bene dispositis. Cuius mors quanto
dolori mihi fuerit et multis aliis viris optimis, dici vix
potest, quod etiam non leviter eoque multum me turbaverat, a
promptitudine in scribendo me prohibuit. Reliquit is tutores
liberorum ac bonorum suorum viros graves et amplissimos,
nempe thesaurarium regni (qui antea zupparius fuit et ad
quem tu et literas et librum tuum miseras), alterum
procuratorem magnum Cracoviensem d. Decium, alios quoque,
inter quos me etiam adhibuit. Quantum itaque ad Iodoci
negocia attinet, volunt mortem patris celari, id enim illi
expeditius futurum arbitrantur, ne adolescens spe liberioris
vitae exultet, voluntque eundem apud vos manere saltem ad
finem anni secundi, ut lingua instructior tandem redeat.
Nolunt enim eum proficisci Genevam. Interea hospiti et
magistro eius (si is persuaderi nequeat, ut scribis, ut
famulatu eius pro alimonia adolescentis sit contentus),
quantum sit pecuniae numerandum tempore hoc anno secundo, id
totum tuae singulari pietati et prudentiae committunt
rogantque summopere, ut pecunia residua ea parsimonia
temperetur, ut ex ea ad reditum pro sumptibus aliquantum
reservetur. Sin minus significato literis tuis, priusquam se
moveat Tiguro, et confestim pecunia a dominis pro itinere
mittetur. Imo utilissimum esset tandiu eum apud vos manere,
donec literis tutorum revocaretur.
Quod autem inter omnia praecipuum est, ago ego gratias tuae
r. paternitati benignissime pater, nomine et meo et
procerum, qui nobis favent, singulares pro sedulitate illa
in communicandis nobiscum, quae de bellis Gallicis
audiuntur, novis, quae ego itidem cum magnatibus communico
ita, ut solae vestrae literae sint, quae nos animent, ne
confictis subinde papistarum novitatibus obruamur. Petimus
etiam magnopere, ut id officii genus nobis ut utilissimum
sic et gratissimum deinceps quoque continuare ne graveris.
Nos, quod nostra requiret pietas et gratitudo, in
rescribendo excitatiores multo deinceps quam hactenus
experieris.
Interim te, pater optime ac benignissime, cum omnibus
symmistis tuis, praeceptoribus ac dominis meis colendissimis
et piam tuam atque honestam familiam quam officiose saluto
in manus dei protectoris commendo.
Dat. Cracoviae  12. calend. febr. 1570.
Addictissimus ac tui observantissimus Christophorus
Thretius.
Reverendo atque clarissimo . . . . . . domino Henricho
Bullingero .  . . . .  Iesu Christi servo eximio, . . . . .
. siae Tigurinae antistiti, . . . . . .  domino et patri
co[lendo].
                Tiguri.
