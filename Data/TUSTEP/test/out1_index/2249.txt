<nr>2249</nr>
<ae>Bullinger an Johannes Calvin</ae>
ZÃ¼rich,  28. September 1555.
Genf  B P U
Ms. lat.  114, 87.
CO XV  797 - 801, Nr. 2307.

Clarissimo viro D. Ioanni Calvino fido Genevensis ecclesiae
pastori domino honorando et fratri suo carissimo.
Genff.

S. D.  Multum sane tibi, domine colendissime et frater
carissime, debeo, qui ad petitionem meam in tot tantisque
negotiis tuis tam diligenter et prolixe omnem excitati
tumultus historiam descripseris. Maximas tibi pro tuis
laboribus gratias ago. Vidi in illa descriptione quod partim
vexat et angit, partim vero afficit bene et consolatur.
Turbat et angit illud maxime, quod video vobis esse hostes
plurimos, quos noctes atque dies omnem operam impensuros
metuo, ut suam illam malitiam et causam pessimam confictis
contra vos calumniis et contumeliis indignissimis purgare et
ornare possint, unde inexplicabilia pericula et mala
exoriantur. Consolatur autem rursus non mediocriter divina
illa bonitas sapientiaque, denique praesentissimum domini in
tanto periculo auxilium. Inde enim colligo eundem vobis
gratia sua semper affore. Ago illi gratias pro tanto
beneficio vobis in tempore mirifice praestito, oroque ut vos
tueri pergat. Sed nullus propemodum de illis turbis sermo
est amplius. Novae adferuntur a multis querelae de quorundam
crudelitate, qui per tormenta extorqueant vinctis quae hi
mox in suppliciis revocent. [Item de Calvini odio
implacabili contra amplissimam Bernensium rempublicam, quam
nunc suggestis iniquis foederis prorogandi capitibus a
clarissima Genevensium republica divellere nitatur, ut ipse
cum suis Gallis urbi pro suo dominetur arbitrio.] Sed
intelligis me loqui non ex mea sed aliorum potius sententia.
Interea scio quibus olim odiis beatae memoriae Zvinglius et
ante saecula aliquot Chrysostomus et Ambrosius gravati,
etiam ab integrioribus iudicati sint nimis esse severi. Et
quidem modus in re quavis probandus est, quum et sapiens
dixerit, nimium emungendo elici sanguinem. Sed te istis
rebus haud dubie non immisces, quibus te isti ducem et
autorem faciunt. Si quando viri boni ex principibus tibi
familiares tuam rogent sententiam, scio illa te illis
suggerere quae pietatis sunt ac pacis. [Nam intelligis
dominum deum nostrum opera usum Bernatium in asserenda
liberandaque clarissima Genevensium republica a tyrannide
quum papae tum principis Allobrogium nobiliumque: neque
dubium est dudum illos reparaturos fuisse bellum nisi
Bernatum metuissent potentiam. Ita enim domino (cui soli
tribuendum est assertionis beneficium) placuit, autoritate
Bernatum hostes absterrere vestros urbemque vestram tueri.
Sicubi vero Bernenses nonnullis visi sunt imperiosius
quaedam vel postulasse vel egisse aliquando, nunquam tamen
beneficii illius accepti obliviscuntur cordatiores:
praeterea cogitant sibi cum hominibus esse negotium, et res
humanas nunquam ita purgatas esse quin de multis queri,
multa denique desiderare possimus. Nunquam tam feliciter
cohaerent foederati, ut non frequenter non leves utrinque
videantur inferri iniuriae. Neque vero hac de causa dissuunt
foedera sapientes, sed aliquando dissimulando, aliquando
modeste interpellando dissidia vel oborta vel oboritura aut
componunt aut praeveniunt. Cogitant in mutatione aut
abrogatione longe maius fore periculum quam si foedus
qualecunque prorogent.] Confoederatio illa vestra cum
Bernensibus non infelix fuit hactenus. Aucta est ad
miraculum usque ecclesia Genevensis. Et fuit hucusque, atque
manet adhuc, exsulum Christi causa asylum. Inde per
universam Galliam spargitur praeconium Iesu Christi ut de
aliis nationibus nihil commemorem. Potest quidem divina
bonitas et potentia absque confoederatione urbem vestram
servare, et quidem turpe, imo impium esset incolumitatem
urbis vestrae considerationi alligare humanae. Maledictus,
ait porpheta, qui ponit carnem brachium suum. Quoniam vero
deus non  semper miraculose sed per media agit legitima,
neque humana in universum damnat auxilia, neque male
hactenus cesserit vobis illa confoederatio: non temere
prudentiores iudicant non deberi confoederationem illam
discindi, et si discindatur non posse id quidem fieri citra
luculentum piorum detrimentum.
Res certe ista me tenet valde sollicitum, quoties cogito
Genevam tot exulibus propter Christum praebere hospitia, qui
tamen dispergerentur, metuo, si vel bellum recrudesceret
Allobrogicum, vel itinera obsiderentur, vel si quid eveniret
calamitosius, vel etiam bello sociali collideremini. Potest
quidem deus suos colligere et parare suis hospitia: verum
si parata iam sint non puto temere vel mutanda esse
disturbanda. Verum haec ipsa apud te cogitas haud dubie; ut
stolidum me hic tibi exhibeam qui occupatissimo alias ista
tot verbis inculcem. Sed dabis hoc sollicito amori. Censeo
omnino in iis quae sunt indifferentia cedendum esse nonnihil
Bernensibus, et rursus hos non praeduros esse oportere, ut
foedus hactenus pactum prorogetur ulterius, donec meliora
experiamur tempora. Quamvis vero arbitrer, te pro tua
prudentia istis in civilibus non innectere, quia tamen non
dubito aliquando a piis rogatum tuam eis referre sententiam
et conferre de rebus praesentibus, admoneo et hortor te, mi
frater, tuis autor esse velis et consultor ut societati
Bernensium se accommodent, ne hae duae respublicae a se
invicem dissiliant maximo multorum bonorum dolore,
infirmorum etiam offensione et detrimento, summa denique cum
exsultatione nebulonum omnium. Vigila, obsecro, cogita ea
quae pacis et aedificationis sunt, sciens tempora esse mala.
Dominus Iesus concedat vobis recte sapere in his et in
reliquis omnibus, et ea quae salubria sunt sectari consequi
et retinere, adeoque et modum tenere in omnibus. Ante omnia
vero oremus dominum ut is praeluceat vobis et in viis suis
vos retineat semper.
De d. Philippo non ausim tanta sperare quanta videris in
tuis polliceri literis. Pius est sane et doctus sed abhorret
nimium ab disputationibus etiam necessariis. Unde non possum
mihi persuadere illum unquam nostram sententiam vel palam
vel scripto contra aliquem vulgato defensurum. Senex est et
vult in pace, si fieri possit, migrare ad dominum.
Intelligit inter quos habitet et quanto cum periculo telam
illam ordiretur. Satis igitur videbitur fecisse sibi si non
coniungat se hostibus nostris, sed furores ipsorum cohibeat
etc. Alioqui non dubito illum favere nobis et sentire
nobiscum, imo hoc scio non levibus argumentis (adeoque ipsis
eius ad me literis datis) edoctus. Misi iam ad illum unum ex
filiis meis ut et ipsum audiat et bonas literas Witenbergae
discat.Quod ut feliciter cadat dominum rogo.
[Contentio valde acris et odiosa exercita inter Helvetios
iam propemodum per annos septem, sed sopita interim
aliquoties, hac aestate rursus reparata est. Requirunt
foederati nostri confirmationem ex more veteri Helveticorum
foederum per solenne iuramentum, quod quum in foederum
tabulis praescriptum sit, per deum et sanctos eius, eadem
forma praestari contendunt. Verae autem religionis
consortes, Tigurini et Bernates maxime, suam confitentes
religionem aversantur vulgo receptam illam formam.
Sequestres qui intercedunt putarunt rebus consultum omnibus,
si libera permittatur in urbibus evangelicis illa formula,
ita ut si qui velint iurare per deum et sanctos eius
possint, si qui nolint non adigentur. Urbes vero ne hoc
quidem dare voluerunt. Iam audio in proximis comitiis Badae
sequestres conciliationem intulisse huiusmodi, ut ubique,
tam in urbibus quam in pagis, eadem iuramenti servetur iuxta
literam formula per deum et sanctos eius. Sed evangelici
illa formulam non reddant, sed duntaxat per deum iurent,
reliquae autem respublicae suo more iurent per deum et
sanctos eius, salva utriusque partis religione et
confessione. Item ut legatus Bernensis vulgari ista forma
Tiguri praeeat, Tigurinus Bernae: ita tamen, ne Tigurini
aut Bernenses cogantur subsequendo eandem reddere formam,
sed tantum per nomen dei iurare. Quod si nolit praeire in
dictando iuramento Tigurinus vel Bernas, praeeat Lucernas. De
hac re nihildum est constitutum, sed consultabitur adhuc.
Comitia nova, in quibus haec res definietur, conscripta sunt
ad octobris 28. Badenam. Plerique arbitrantur, quum nostri
liberati sint a vulgari forma, iisque pro sua religione per
solius dei nomen iurare liceat exclusis allis diis, nihil
impedire debere, si Lucernas praeeat forma vulgari. Alii
etiam in hoc haerent. Quid futurum sit nescio. Spero nostros
et Bernenses nihil recepturos aut facturos quod pugnet cum
confessione integra religionis verae. Tu ora dominum ut haec
res bene cedat. Plurimis enim subinde periculis involvimur,
nec ullus apparet finis. Unde perpetuo in procinctu Martis
stamus spiritualibus armis pugnantes. Dominus servet nos in
sua sancta voluntate et liberet nos a malis.]
Vale, domine colendissime et frater in Christo carissime,
una cum symmystis et fratribus atque amicis omnibus.
Salutant te et tuos symmystas et mei omnes. Commendarem tibi
hunc optimum fratrem d. Thomam Leverum, nisi scirem illum
alioqui tibi esse commendatissimum. Nam est ipsa probitas et
vir innocens et sanctissimus. Dominus misereatur
afflictissimae Angliae. Tiguri  28. septembris 1555.

Bullingerus tuus.

