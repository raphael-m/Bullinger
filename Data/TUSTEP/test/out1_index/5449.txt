<nr>5449</nr>
<ae>Hans Liner an Bullinger.</ae>
St. Gallen, 19. Ferbruar 1573.
Zürich StA, E II 351, 289. / Orig. (Aut.)
Laus deo 1573 adj 19. febrier in St. Gallen.
Erwurdiger, hoch- und wollgelertter herr, euch sey mein
willig dienst alle zeit
etc. zuͦ bevor. Uff 15. dis sant ich euch den jungsten uff
Wintterthur, auch dem
hoptman gen Wyll, mich zuͦ berichten, by wem ehr die
brieff und das trückli von
Rottenstain per Zurich versant hab; dan ich khain ruo hab,
biß ich vernim, das
euch worden sey; dan on zwiffel baid frowen ser uff anthwort
belangt. Der
hoptman hat mir embotten, er hab es verschafft; pit gantz
fründtlich, mich zu
berichten per zöger. Ist ain pot, so gen Nurmberg stätz
gatt, dem herrn
Schluselberger woll bekantt. Ob min erender herr Walther die
brieff uß Augspurg
empfangen, möcht ich woll wißen. Ich wird dem hoptman nuntz
mer zuͦschicken.
Nüws hand mir wenig, dan das volgt: Duca dAlba sölle vor
Harlen biß in die 5000
man verloren haben, 8 schiff, darunder 5 gladne von Anttorff
gefiert, die lüren
versenckt, den portt also verderbt, das in langer zit nit
mag gerumbt werden.
Zuͦ Amsterdam von der monittion wegen hab die Spanier ob
8000 burger erwurgt.
Vor Rosschella volgt der niderlag; got helff dem printzen
von Conde; ehr wirdt
müesen harlaßen. So ist der herr von Schamäna, so
governathor im Burgund gwest,
mit tod abgangen, das ich khain verruemdten öbersten mer
waiß, der ain leger
füeren kund, von barpisten. Grose thürung ist im gantzen
land; zuͦ Lion gilt der
kern 65<gr>b</gr>, das ist ob 2 fr^#'o, ist vast ain
Constantzer fiertel. Es
ist angst und noth; die fromen sind am lib tödt, die andren
töden sy an sell und
lib. De armen will ich nitt vergesen. So ist min pit,
wöllend unbeschwardt sin,
erfaren laßen, ob nit bey euch ain dischmacher sey, ain
geporner Zürcher, genant
Rodolff Dowys, so vor jaren zuͦ Bollonia in Italia garbait
mit edlem holtz; ob
ehr noch by laben oder tod sey, auch ob ehr verhirath sey;
stat mir zuͦ
verdienen, da wöllend mich nit sparen. Mir alle die ewer
grietzen. Gottes gnaden
mit euch, den ewer, uns allen. Amen.
E[wer] w[illiger]
d[iener]a[llzeit] Hanns Lynner.
Dem erwurdigen unnd wollgelertten herren Heinrich Bullinger
der ölter, der
kirchenn zuͦ Zurich gethrewer dienner, meinem erenden,
geliebten herren in
Zurich.
