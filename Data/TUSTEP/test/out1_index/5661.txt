<nr>5661</nr>
<ae>Theodor Beza an Bullinger.</ae>
Genf, 10. November 1574.
Zürich StA, E II 368, 175f. / Orig.(Aut.)
Eheu, mi pater, quid mihi Linerus noster nudiustertius
nuntiavit! Faxit dominus,
ut brevi audiam laetiora, sicut non ego solus neque mei soli
collegae, sed tota
haec ecclesia precibus assiduis a deo optimo maximo
flagitamus. Quodsi tempus
illud advenit, quo sis nobis abripiendus, te quidem non est
cur confirmem et
consoler, a quo potius confirmari consuevimus; sed causa
magna est, cur dei
spiritum nobis duplicari merito quaeramus his usque adeo
miseris et calamitosis
temporibus veluti gubernatore destituti. Et quam vereor, ne
tuum discessum ea
consequantur, quae nos cogant eos ter felices arbitrari, qui
tempestive sublati
fuerint. Hoc me consolatur, quod dominus deus noster est
minime, ut spero
passurus, ut vel fratrum vel ecclesiarum animi ab ista
fraterna coniunctione
unquam disiungantur. Ego quidem favente deo vitam potius
amittam. De illius
impuri convitiis nolim te hoc tempore esse sollicitum, sed
exceptis precibus,
quibus armis praecipue sunt haec monstra nobis oppugnanda,
hanc nunc quidem
curam totam fratribus relinquere. Scripseram de Torgensi
conciliabulo, cuius
scriptum si haberem, cogitarem de responso, quo tamen sic
causam nostram agerem,
ut princeps offendi merito non posset, nec tam ederem
scriptum, nisi ex vestro
consensu et consilio. Sed haec rogo te et obsecro ut nunc
omittas et,
quandoquidem sic videtur domino et tecum et nobiscum agere,
magis necessaria
cures. Caeterum hic apud nos est medicus excellenti pietate
et eruditione, cui
quum significassem, quae de hoc tuo morbo literis suis d.
Lavaterus, quas heri
demum accepi, significavit, statim paravit remedium, quod
affirmat vi quadam
singulari adversus mala illa omnia pollere. Illud igitur ad
te mitto cum
praescripta utendi ratione, et vero quam felicem me
arbitrabor, si tempestive ad
te venerit et dominus ei benedixerit. Non mihi significavit
ipse, ex quibus
esset confectum; sed is est, de cuius eruditione et pietate
dubitandum non est.
Literas tuas, quibus ad eas respondes, quas ad te Basilaea
dedi, scito mihi
redditas. Rex adhuc Lugduni haeret suo more vivens et ore
quidem pacem resonans,
reipsa vero magis ac magis efferatus, quamvis paucos ex
ipsis etiam proceribus
habeat, qui bellum suadeant. Puzinum trans Rhodanum et arcem
Gromi in Delphinatu
nostri sine hominum iactura deseruerunt vi sola tormentorum
adacti. Apud
Pictavos Mompenserius nihil adhuc . . . . . .  oppiduli
Fentenęi expugnatione
excepta adversus nos obtinuit. Regis copiae infirmae sunt et
praeterea variis
locis dispersae. Nostri firmis locis sese continent
constantes ad extremum, ut
spero, futuri, dum ille tandem omnibus iam modis exhaustis
suis viribus ruat. Dominus deus noster pugnet pro nobis.
Tui dolores mei sunt, mi pater. D. Iesus nostros gemitus
exaudiat et brevi nos laetiore nuntio exhilaret!
Genevae  10. novembris 1574.
Tuus Beza.
Medicus ipse, si voles, nullo tuo sumptu istuc usque
excurret, ut cum vestris conferat.
Danvillanus iam tandem aperte ad nostras partes transiit. Male fecit Belleurius, quod Helveticam legationem astutia sua abrupit.
Eximio Christi servo d. Henrico Bullingero, patri mihi
inprimis observando,
Tigurinae ecclesiae vere fido pastori.
               Tiguri.
Darunter v. Bull.s Hd.: "Bezae in morbo meo scriptae, 10.
novembris 1574."
