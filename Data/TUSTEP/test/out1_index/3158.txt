<nr>3158</nr>
<ae>John Foxe an Bullinger</ae>
<od>
Basel, 2. August 1559.
ZÃ¼rich StA, E II 375, 582.
Zur.lett.
I, S. 23f.
Gracia et salus per Christum dominum.
Aut me fallunt omnes coniecturae, Henrice humanissime, aut literas illas nostras iam repertas habemus, quae tamdiu inveniri non potuerunt; qua in re debemus nescio cui fortunae magis quam industriae.
Occasio erat huiusmodi: venit forte in domum mercatoriam Italus quidam, vir honestus, Petri Pernae sororius, ob literas nescio quas.
Cui tum praefectus et quaestor illius domus publicus obtulit illi literas suspicans esse Italice scriptas, ut legeret; Italus
etsi nesciret Anglice, tamen quia videt nomen meum in inscriptione, recta via ad me venit cum literis nuncians cupere praefectum illum, ad se venirem.
Veni il[l]ico assumpto mecum Laurentio nostro et hypodidascalo quodam Basiliensi, qui interpres esset. Narrat praefectus literas illas iampridem reiectas in angulo nuper repertas fuisse a servulo; repertas insuper et alias literas ad te et ad d.
Gesnerum scriptas, quas Petro Maklinensi iam dedisset ad vos perferendas.
Ego meas aperiens reperio
easdem esse, quae eodem tempore atque in eodem fasciculo cum vestris ab Abelo ad me mitterentur.
Quae res magnam mihi facit coniecturam et illas vestras esse quae desideratae sunt.
Vos in resignando melius intelligetis; qua de re cupio me certiorem fieri per ocium vestrum.
D. Frenshamus si vivit adhuc, precor ut diu vivat: iube ac mone ne quid diffidat sibi, multo minus divinae gratiae; quae si videat sic expedire, facile possit omnem medicinam superare, et medicos etiam fallere.
Quanquam nullum audivi medicum qui aperte et simpliciter de illo desperaret; et si desperarent, melius forsan de Germanis hominibus quam de Anglis iudicare possent.
Cupio si quid haberes <gr>peri tvn martyrikvn</gr>, sive de Bartholomeo Grineo, ut videbaris in literis significare, sive
de toto illo negotio aut causa Z[v]ingliana, in tempore admoneri.
Res Z[v]inglianae si hic non possent imprimi, possent tamen in Anglia,  nusquam melius.
Saluta inter caeteros d.
Frenshamum in Christo, d.
Petrum Martyrem.
Memor sis mei in precibus tuis apud dominum.
Basileae, aug. 2, 1559.
                                              [Tuus] in Christo, [I. Foxus.]
Docto et observando viro d.
Henrico Bullingero.
 Tiguri.
