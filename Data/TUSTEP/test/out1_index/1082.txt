<nr>1082</nr>
<ae>Bullinger an Oswald Myconius</ae>
Zürich, 30. April 1551.
Zürich StA, E II 342, 257. / Orig.(Aut.)
S.  Gratulor te nobis per gratiam dei restitutum esse,
domine et frater colendissime. Abstinui vero hactenus a
scribendi officio, ne aegro molestus essem; interea edidi
subinde animi mei in te promptissimi significationes, dum
Gastio nostro nunquam scripsi, quin iusserim singulas tibi
communicaret aut referret meam salutem, id quod sat scio eum
plenissime effecisse. Iam, cum ille scribat te revaluisse et
rursus docere, tecum iterum meis literis colloqui pergo.
Concilium Tridentinum diabolice institutum
procedit diabolice. Papa misit illuc legatum Bononiensem
cardinalem a Crescentiis, legum doctorem, virum valde tritum
in schola diaboli. Nihil autem cedit, ne pilum quidem, de
conclusis in 7 sessionibus; vicerunt itaque ante congressum.
Et quis amans veritatis et studiosus salutis suae ecclesiae
subiiciat causam religionis hostibus omnis pietatis et
honestatis? quis sustineat se ablegari, ut margaritas porcis
proiiciat? quis conetur illos convertere, qui peccant in
spiritum sanctum? Miror ergo, qua spe dicatur Melanchton non
refragari, ne mittatur in synagogam luporum; sed forte falsa
sunt, quae sparguntur.             Qui hasce tibi offert,
Flander est et Gandavensis; dicit se esse exulem propter
evangelium. Si potes, iuva illum, ut in calcotypia aliqua
discat artem compositoriam; nullum ei locum apud nos inveni,
in quo haerere potuerit. Es hatt yederman hie mitt siner
nodt gnuͦg ze schaffen. Magna est inopia rerum et maior
copia pauperum; nescio, quomodo res vicem habeant. Dominus
cito nos aspiciat oculis misericordiae. Vale cum tuis
omnibus. Tiguri ultima aprilis anno 1551.
Bullingerus tuus.
Praestantissimo viro d. Osvaldo Myconio, Basiliensis
ecclesiae fido pastori, domino et fratri colendissimo suo.
                                        Basel.
