<nr>0350</nr>
<ae>Johannes Utenhove an Bullinger</ae>
<od>London, 20. Januar 1549</od>
<vo>Autograph: Zürich StA, E II 338, 1466</vo>
<dr> </dr>
<re> </re>
<tx>
S.P. Quanto odio furiat Sathan adversus evangelium Christi, satis ac facile
coniicere licet vel ex perpetuis turbis ac tumultibus, quas Anglia ipsa iam inde
ab anno uno est experta ac etiamnum adhuc experitur. Nullum enim adhuc finem
malorum nobis promittere possumus, cum adversariorum potentiam una cum rabie
animorum intolerabili coniunctam perpendimus. Illi enim, quantumcunque eorum
concepta retusa ac impedita fuerint hactenus, non desinunt tamen perpetuo novos
dolos texere, quibus instititum animorum pervicacium promoveant effectumque
reddant, adeo ut finis alterius mali gradus futuri esse videatur. Sed benedictus
deus pater domini nostri Iesu Christi, quod nos liberaverit iis malis, quę in
nos iam excogitaverat Sathan, proque paterno suo favore, quo regem, ter
maximę spei puerum atque adeo regnum ipsum prosequitur. nihil etenim adhuc
ita violentum fuit, quod non tempestive detectum fuerit; quo nomine est certe,
quod agamus deo optimo maximo gratias, quem etiam atque etiam rogo ex animo, ut
spiritu suo ita nos corroboret, ut agnoscamus beneficium ac in sanctitate et
iustitia ambulemus coram ipso omnibus diebus vitę nostrę, ne nostra
ingratitudine eius iram in nos provocemus.
^$Episcopus Londinensis iam arctissme ac etiam sordidissime detinetur in carcere
contemptissimo, ubi mensam communem habet cum hominibus facinorosissimis
vivitque ex publicis eleemosinis; quod factum est ad retundendam hominis
infandam arogantiam, quę quod his rationibus compesci non potui, sublato
lecto iam cogitur indormire stramentis.
Faxit dominus, ut tandem ad mentem redeat. Episcopatu tamen suo iamdudum est
privatus, sicuti tibi non ignotum esse nihil ambigo. Vintoniensis quoque iam
arctius constringitur. Perdat deus omnes, qui insidiantur glorię nominis
eius. Cęterum de domino Hopero, amico utriusque nostrum ac nominis
Tigurinorum multo studiosissimo, nihil aliud scribam, quam quod summo studio hic
promoveat regnum Christi, quod facit summa fide ac diligentia maiore, quam ferat
habitus corporis. Non credas, mi Bulingere, quanto cum emolumento quantoque cum
hominum ex omni ordine applausu versetur in suo ministerio; nam plurimi etiam ex
ditioribus ad eius predicationem sunt conversi ad fidem, omnesque, qui favent
veritati, etiam proceres ipsi ac episcopi, virum exosculantur.
Dominus deus adsit ei suo spiritu, sine quo non facile diu posset ferre tantam
provinciam, quę certe est maior, quam ut commo[de ea]m possit sustinere; ita
enim est comparatus ipse, ut nihil cuiquam mortalium queat denegare.
^$Saluta, queso, ex me uxorem tuam, D. Bibliandrum, D. Gualterum, D. Zwinglium,
D. Wolfium, D. Ghesnerum, Sebastianum ac Phrysium, si quem videris, ut interim
D. Pellicanum, bonum patrem, D. Butlerum cum coniuge ac Lelium nostrum non
pretermittam; D. Othonem quoque meo salutabis nomine. Vale, vir ornatissime ac
praeceptor abservande in domino, cui ego te ac tuum ministerium commendo ex
animo. Protectoris nostri ducis Somerseti innocentia iam omnibus constare cepit,
quem spero hac castigatione utiliorem fore ecclesię quam unquam antea.
Literę tuę ultima Augusti datę fuerunt mihi redditę, quę multis
nominibus mihi fuerunt gratissimę, ac eas pro pignore ęternę inter nos
amicitię apud me asservavero. Tu, si quando per ocium liceat, dum modo grave
non sit, fac ut interdum ad nos de rebus vestris aliquid ad me scribas; nulla
enim ratione gratius mihi queas prestare officium. Iterum vale. Londini, ubi iam
alo familiam, 20. Ianuarii 1549.
</tx>
<un>Tuus vere et ex animo Ioannes Utenhovius.</tx>
<tx>D. Hoperus te iussit plurimum salvere una sua cum uxore, quę libens ad te
interdum scriberet loco mariti, si Germanicam exactius teneret.
</tx>
<lz>[Adresse:] Clarissimo viro D. H. Bulingero, praeceptori suo observandissimo,
Apud Tigurinos ecclesiastae multo fidelissimo. Tiguri.
