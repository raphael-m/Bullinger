<nr>2292</nr>
<ae>Wolfgang Musculus an Bullinger</ae>
<od>Bern, 15. Dezember 1555</od>
<vo>Autograph: Zürich StA, E II 360, 207.
(Siegel...)</vo>
<dr>Ep. Calv. 2359 (XV, 889)<dr>
<re> </re>
<tx>S. Compater in domino charissime, transiit per nos Fr[anciscus] Lysmaninus
reversurus, ut promisit. Oro dominum, ut antichristum e tota Polonia exterminet;
multum adhuc negocii incumbet fratribus, qui regno Christi illic inserviunt, non
modo a papistis, sed et a falsis fratribus ad serendas contentiones natis. Quare
orandum pro illis est indesinenter. Schedulam de iureiurando nescio quam de
Hallero dedi obiter scriptam, parum cogitans fore, ut in manus tuas incideret.
Verum benedictus dominus, qui tentationem hanc, cui prope non pauci boni palmas
dederunt, pro sua providentia suspendit. In posterum conveniet plus ostendere
animi in huiusmodi tentationibus. Loci mei tarde promovent; nam semel tantum per
septimanam in illis lego, imo dictare cogor. In Apocalypsin scribere nunquam
cogitavi; quare nihil est, quod hac de re nescio unde accepisti.
^$De pace statuum imperii scriptum est ad me: Qui sapiunt, ne tribuant illi
nimium. Pro strena Heynrichulo nostro missa habemus tibi gratiam. Det dominus,
ut, ubi factus fuerit sponsus firma valetuidine, ad nuptias ipsius venias.
Optime vale, compater charissime. Hodie propter Genevenses habitus est maior
senatus in causa renovandae societatis; verum nihil efficitur, nisi fallat;
nolunt enim illi cedere in causa, de qua nostri ne verbum quidem fieri sinunt.
Salutem domui tuae et meo et meorum nomine. Ubi Lęto scripseris, salutem illi meo nomine mandes, quaeso.
^$Bernę 1555. 15. decembris.
^$W[olfgangus] Musculus, tuus in domino.
<lz>[Adresse ...]: Clarissimo viro m. Heinr[ycho] Bullingero, compatri suo in domino charissimo. Tiguri.
