<nr>2394</nr>
<ae>Bullinger an Johannes a Lasco</ae>
<od>Zürich, 1. Mai 1556</od>
<vo>Autograph: Zürich ZB, MS. F80, 207f.
(Siegel...)</vo>
<dr>Co XVI, 125-128, Nr. 2443<dr>
<re> </re>
<tx>S. D. Vehementer dolet nobis omnibus adversa tua valetudo.
Dominus restituat te nobis. Pro epistolis tuis in patriam tuam
scriptis, magnas ago humanitati tuae gratias. perplacent nobis
omnibus utpote pie docte et prudenter scriptae. Faxit Dominus ut
uberem proferant fructum. Apud nos aliquamdiu vixit vir senex D.
Franciscus Lysmaninus, qui reginae Bonae confessiones audivit,
ordinis illius seraphici. Verum monachismum exuit et aliquamdiu
Genevae habitavit atque Calvinum nostrum audivit. Demum ad nos
pervenit. Idem revocatus in Poloniam mense Ianuario relicta hic
uxore in Poloniam profectus est, abunde literis nostris ad
Serenissimum Regem, ad principes aliquot et ad doctos oneratus.
Exspectamus in horas quid rescribat aut quando redeat. Sperat
ille optime de Polonia. Utinam spe sua non fallatur. Si quid
habueris de rebus polonicis ac nobis communicaveris, rem nobis
facies gratissimam.
^$significas spem tibi fieri colloquii instituendi de componendis
doctrinae dissidiis inter eos qui profitentur evangelium. Cupis
ut primo quoque tempore tibi significem quid, si et nostrum
aliqui vocarentur, tibi de nobis polliceri possis. Ego vero,
colendissime mi domine et semper in Domino honorande et
carissime frater, nihil hic dissimulabo, sed candide et libere
meum tibi aperiam iudicium, et te oro per Christum ut benigne
consulas. Atque eadem haec heri scripsi et ad Calvinum nostrum.
^$Valde timeo oriturum ex colloquio, quod cum talibus instituitur
hominibus, incendium multo periculosius quam hoc ipsum sit quod
exstingere cogitamus. Nam illi, cum quibus colloquendum erit,
vel vehementiores ac plane Lutherani sunt ingenii, ut
Schneppfius, Stollzius, Amsdorpffius, Westphalus, et huius
farinae innumeri alii, vel moderatiores, ut Melanchton, Pacaeus,
et nonnulli sed pauculi quidam alii. At hi pro ingenii sui
natura, non dicam mollitie, nolent istos offendere. Illi vero,
pro incredibili sua pervicacia et fera barbarie, ne latum quidem
pilum cedent, utcunque sanas et multas audierint rationes. Hoc
enim ceu sacram habent anchoram, non discedendum a perspicuitate
verborum, neque ullam Suermeris concedendam esse syllabam. Dum
Marpurgi colloquerentur beatae memoriae viri illustres in
praecipuo capite non potuerunt convenire. Praecipuum voco caput
propter quod potissimum convocati fuerant. Subinde enim et ad
fastidium usque repetebat Lutherus suum illud: Hoc est corpus
meum, et huic pertinaciter inhaerebat. Id quod ab eo didicerunt
eius discipuli, praeceptore multo pertinaciores ac furiosiores.
Quid quod mox a colloquio ipse Lutherus epistolas sparsit,
quibus iactitat sibi ab stis Suermeris ne literam quidem e
manibus esse ereptam, utpote hominibus indoctis, rudibus,
fanaticis etc. Alii in publicis et sacris cathedris cecinerunt
victoriam, et in optimos viros indignissima exspuerunt. Neque
est quod nunc nobis alia atque meliora suavi quadam imaginatione
polliceamur. Nimis bene noti sunt nobis Lutherani isti iam ab
annis triginta. Sed et tu ipse expertus es eorum humanitatem.
^$Verum meliora sperari posse videantur de Princium modestia et
aequitate, qua videlicet infringi aut saltem leniri possit
barbara quorundam concionatorum asperitas. Quanquam vero non
nesciam multos esse inter Principes viros pios et aequissimos,
hoc tamen etiam non ignoro benignos habituros nos Principes si
vel de nostra cesserimus doctrina, vel saltem hanc involverimus
involucris quibusdam verborum quibus perspicuitas obscuretur.
Tum vero forma concordiae erit confessio Augustana, quam interim
toties oblatam a Bucero nunquam agnoscere vel recipere voluerunt
ecclesiae nostrae, quum ob multas causas tum ob eam quoque quod
nimis crasse explicatur ab Apologia, ac prorsus accedit ad
papistas. Si vero illam recipere noluerimus, sat scio
dimittendos nos veluti superbos et cervicosos. Et certe quod de
Augustana confessione scribit Westphalus, id satis certum est
sentire omnes Lutheranos. Cur autem de optimis Principibus non
sperem ampliora, audi. Principes plerique ex professo in
articulo praesertrim coenae Lutherani sunt: illi omnes pendent a
Caesare, cui Augustae exhibuerunt confessionem quam ipsi
papistae in articulo docimo approbarunt. In illis ipsis
Augustanis comitiis damnata est Zwinglianorum doctrina. Eadem
damnata est et consequentibus comitiis imperialibus. Neque
obscurum est quid ultimis Augustanis comitiis actum sit. Optimus
alioqui Princeps Wirtenbergensis a doctis uis persuasus obtulit
confessionem in doctrina coenae bene Lutheranam concilio
Tridentino. Non nescis hunc Principem nunc primas obtinere inter
Principes. Nunquam autem mihi persuadebitur, Principes tantillum
de iis cessuros quae palam Imperatori, Ordinibus imperii et
concilio exhibuerunt. Nolent incurrere infamiae, inconstantiae
aut defectionis crimen, quasi videantur vel ferre nos vel
colludere cum Zwinglianis, quos neque Augustus, neque Caesar,
neque papa ferre vult aut potest, id quod tot et tantis decretis
imperiique recessibus testati sunt et evulgarunt.
^$Iam ipse non video quid ad nostras ecclesias ex hoc colloquio
aliud redire possit quam ingens dedecus et detrimentum. Quum
infecta re domum nostri redierint, increscet indignatio,
increscet scandalum et suppeditabitur amplissima impiis ludendi,
ridendi et gloriandi materia. Quid quod non frustra metuo, multo
acriores de nonnullis aliis dogmatibus contentiones movendas,
quam nunc ipsi putemus. In his terrent me exempla. Nam ut modo
de dolloquiis imperialibus nihil dicam, quantum, obsecro, mali
dedit ecclesiis et Germaniae et Helvetiae colloquiis suis D.
Bucerus? Quaesivit sane pacem et bono quodam zelo videbatur
curare velle vulnus filiae Zion, sed ipse rerum eventus evicit
imprudenter et male ipsum egisse. Audivi ab Anglis, non fluxae
fidei hominibus, rogatum aliquando Bucerum de causa coenae et de
causa concordiae respondisse: Video Deum nolle per me instrui
ecclesias. Opto itaque tibi praecellentem prudentiae spiritum,
optime mi frater, ne quid in instituendis periculosissimis
colloquiis aliquid agas, cuius postea poeniteat. Si D. Vergerius
aliquam tibi aperit spem, miror. Ad me enim scripsit, satagere
quidem te pro synodo convocanda, sed frustra. Hac ipsa hora
significat animos suorum exasperatissimos esse propter editos a
Calvino, Bernhardino et me libellos, neque iam aliud sperandum
quam pugnam.
^$Bernenses non puto facile consensuros in ullum colloquium, ut
qui adhuc sunt memores quantum ipsos exercuerint quantisque
periculis involverint infelicia Buceri colloquia. Quod nostros
attinet, vix ullam mittent legationem, si Berna nullam miserit.
Si vero miserint, non alia lege mittent quam ut auscultent,
doctrinam ecclesiae nostrae proponant et tueantur, nihil autem
vel recipiant vel repudient, probent vel improbent, sed acta
ipsa domum referant ad senatum et plebem. Hic enim patrius mos
est, neque aliud sibi persuaderi permittent. Sunt enim et ipsi
colloquiis illis Buceranis ad fastidium usque ultro citroque
vexati et frustra fatigati. Quod me attinet, mallem sane
colloqui cum papisticissimis quam cum hoc hominum genere, quod
video humanitatem exuisse et deploranda se armasse pertinacia,
ut ne quid dicam acerbius.
^$Haec multis ad te, vir reverende et frater carissime, recitare
volui, ne quid ignorares nostrarum cogitationum. Tu pro tua
pietate omnia boni consule. Vive et vale.
^$Tiguri Calendis Maii 1556.
^$Literas obsecro probe curato quas accipis inscriptas D.
Micronio. Mortuus est optimus senex D. Pellicanus in cuius locum
vocatur iam D. Petrus Martyr. Salutant te fratres omnes.
^$Bullingerus tuus.
<lz>[Adresse ...]:fehlt?
