<nr>0165</nr>
<ae>Johannes Haller an Bullinger</ae>
<od>Bern, 16. Juli 1548</od>
<vo>Autograph: Zürich StA, E II 359, 2824. (Siegel....)
<dr>Ungedruckt</dr>
<re>Regest
</re>
<tx>S. Quamvis proxima die Veneris copiosius de singulis
rebus ad te scripserim, venerande pater, tamen nolui domini
Iodoci nostri coniugem sine literis dimittere ad te. Expecto
iam tuas et quando aliquot ad nos mittas fratres peregrinos;
ego profecto omnem navabo operam, ut, quotquot miseritis,
recipiantur et vel aliquandiu alantur, donec usui esse
possint. Musculum denuo tibi commendo et pro eo rogo; quid
ego pro illo agam denuo, tuum maxime expecto consilium.
Profecto vir bonus est, pius, doctus. Propter studium pacis
eo infirmitatis delapsus, ut minus aperte scriberet, interim
tamen pro errore ei non imputaverim, quod infirmitatis fuit.
Considerandus est etiam ecclesiae status, cui ipse servivit.
Quamvis hac in parte prorsus illam non defendam, vellem
tamen quorundam iuditia charitate moderari et rationem
haberi, quo animo quis quidque fecerit. Nisi recte sentiret
Musculus, profecto ad nos non confugisset, non me tam
familiariter usus fuisset Augustae, et siquidem ego eum
ferre potuissem, nunquam tamen tulissent nec Laurentius
Agricola nec Svitzerus. Sed hoc in negotio omnes sane cum eo
concordavimus. Scripta cuperet ipse profecto in nonum pressa
fuisse annum. Redeuntem ergo ad nos suscipiamus, foveamus.
Si in coelis gaudium est super viro peccatore resipiscente,
sit, obsecro, etiam apud nos super fratre tam pio ac docto
nobiscum sentiente et ad nos confugiente. Quis usquam est,
qui in singulis non erraverit? Patres praedicamus et
extollimus laudibus, cum nemo nesciat, quantis etiam ipsi
aliquoties impliciti fuerunt erroribus, et fratres tales
damnaremus et reiiceremus, qui tam bene de tota christiana
republica meriti sunt? Arcendi sunt profecto lupi ab
ecclesiis, sed et curandum, ne nos lupi simus et oviculas
redeuntes excludamus. Cavendum est veneum; sed non omne,
quod veneni colorem habet, venenum est. Iudicio opus est
dexteriore. Musculus si contra apertam nostram veritatem
sentiret, profecto me non integrum amicum, sed non minimum
habiturus esset hostem. Haec de illo.
^$De negotio scholastico adiiciam pauca. Petimus 1., ut
certus ubique sit stipendiariorum numerus tam in agro quam
in urbe, ut certus ordo servari possit. 2. Concessum est
ultro a dominis ut singulis angariis examina habeantur et
censurae. 3. Petimus nos, ut et in agro, utpote Brugis,
Thuni et Zofingae, ubi celebriores sunt scholae atque etiam
stipendiarii aluntur, vel singulis saltem annis fiant
examina et visitationes. 4. Classes etiam in certum ordinem
redigantur in agro, et qui eo eruditionis pervenerunt, ut
publicas lectiones audire possint, in urbem ad certa etiam
stipendia transferantur. 5. In urbe etiam inferioris ludi
classes reformentur. Nullus legat quicquam, quam quod
communi nostro consilio videatur fructuosissimum. 6.
Publicae lectiones instituantur 1) theologica, 2) Hebraea,
3) Graeca, 4) logica, 5) mathematica, physica vel ethica. 7.
Eruditiores mittantur peregre, et his certa constituantur
stipendia 40 fl., ne fiant sumptus inutiliores. 8. Tres sint
publici professores, quorum quilibet duas habeat lectiones
prater theologum. 9. Quod ad mores, certae constituantur
studiosis leges. 10. Qui publicas audiunt lectiones,
quotidie audiant conciones.
^$Et huiusmodi alia. Impetravi et ego interim fl. 12 1/2, qui
in singulos annos expendantur declamantibus tam Germanice
quam Latine; Sultzerum enim audivi aliquando erogasse tale
quid; sed iam aliquamdiu intermissum fuit. Ego ne calcar
desit studiosis, restauravi. Curabo et in bibliothecam
annuatim aliquid conferri.
^$Haec modo, ne nihil darem, scribere volui. Festinanter
scripsi; tuum erit (ut omnia), boni haec quoque consulere.
^$Vale, praestantissime vir, cum uxore, liberis omnique
familia. Dominos ac fratres meos colendissimos omnes meo
salutabis nomine.
^$Bernae 16. iulii 1548.
<un>Ad omnia tua officia paratissimus Ioannes Hallerus.
<lz>[Adresse] Clarissimo viro D. Bullingero, domino et
compatri suo charissimo. M. Heinrych Bullinger zuͦ Zürich.
