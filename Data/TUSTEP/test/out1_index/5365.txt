<nr>5365</nr>
<ae>Konrad Dasypodius an Bullinger.</ae>
Straßburg, 7. Oktober 1572.
Zürich StA, E II 375, 867./ Orig. (Aut.)
S. D.   Qui has tibi reddit literas, Wittemberga ad nos
venit et, cum Tigurum
proficisci cogitaret, unice a me petiit, ut mea
commendatione literisque meis
instructus te caeterosque tuos collegas adire posset. Itaque
hoc officii genus
ei praestiti neque in malam partem te accepturum confido, si
aditum ad te ei
meis literis praeparem. Quare te etiam atque etiam oro, ut
hunc iuves tuis
consiliis et auxiliis; ego vicissim si quid meis potero in
tui tuorumque gratiam
officiis praestare, semper promptus ero. Praeter haec non
habeo, quod scribam,
quam quod barbara et imperita nostra bestia omnem suam nunc
amittat in dies
autoritatem, propterea quod tyrannicae et vulpinae istae
artes eius sint
detectae, nec amplius bonis viris nocere potest, ut antehac
plurimis nocuit; imo
nostra schola melius habere cępit ab eo tempore, quo
magistratus ei decanatus
officium ademit et actionem homo ille Saturnius adversus nos
instituit. Sed
plura alias de his vel ex me vel aliis intelliges. Tu fac,
ut hic sentiat me de sese scripsisse.
V [ale].  Salutat te d. Sturmius, qui de alia cogitat uxore
ducenda.
7. octobris 1572. Argentinae.
T[uus] Cunradus Dasypodius.
Clarissimo viro domino Heinrico Bullingero, domino et amico
suo summopere
observando.
                       Tigurum.
