<nr>5014</nr>
<ae>Tobias Egli an Bullinger.</ae>
(Chur), 5. Juni 1570.
Zürich StA, E II 377, 2477f. / Orig. (Aut.)
Gr. III, 196ff. Exc.
S.  Promisi nuper, reverendissime d. pater, me de omnibus
plenius ad te scripturum. Sed quid rebus et negociolis
nostris te tantopere occupatum adeo impudenter obtunderem?
Scribam pauca et potiora. Suscepi causam d. Froschoueri
certe utpote et tuam et meam ipsius; paratissimus sum ei
inservire et inserviendi occasionem me nactum esse gaudeo,
quamvis mallem sine laboribus et periculo rem suam iamiam
recuperasset. Certum tamen esse puto nullam iacturam
facturum, quod ad hunc debitorem. Eo res redigimus, ut omnia
bibliopolae sint excussa, annotata et  librorum moles dolio
composita in curiam reducta et asservata, donec sciverimus,
num d. Froschouerus libris receptis sit sibi ipsi satis
facturus; est enim eorum magna copia, et sine dubio ex iis
et ipsi d. Froschouero et d. Gesnero satis fieri potest, si
velint; sin secus, aedes vendentur aut alia, donec omnibus
satis fiat. Sed scripsi omnia ad d. Froschouerum.     -
Synodus nostra magna fratrum frequentia feliciter nuper
successit. Proposui illis periculum et astum hostium de
exulibus Mesaucis eiiciendis. Conclusum est dominis Trium
Foederum palam facere. Feci. Inpetravimus ab illis decretum
vetus de piis exulibus Italia pulsis recipiendis servandum,
renovandum et confirmandum esse. Facta sunt omnia. Interim
nemo est, qui in autores istos animadvertat, qui contra
sanctiones dominorum manifestas temere et improbe Mesaucos
exterminare conati sunt. Tacent omnes et ne mussant quidem;
tanta est quorundam hominum potentia et tyrannis. Dominus
eos destruat ac consilia ipsorum dignetur infatuare.
Impetravimus etiam a dominis, ut omnes ubique Rhaetiae, qui
se alterutri religioni, aut evangelicae aut pontificię,
detrectant adiungere, eiiciantur e Foederibus. Sic, puto,
via praecludetur haereticis et Arrianismo, qui Clavennae
suppullulare videbatur. Supplices etiam pro Gardunensibus,
de quibus pridem ad te, rogavimus, ut Tyrani manere possent.
Sed frustra omnia. Coguntur Tyrano recedere et alibi in
Rhaetia, ubi velint, rem suam agere. Nisi intercessisset
etiam tota synodus, fortassis ex Foederibus repulsi
fuissent. Sed lupus ille, quem nuper dixi, virus suum
occultare et rabiem refrenare aliquantulum coactus fuit, ne
manifestiorem sese ipse faceret et fidem tyrannidi suae,
quam in Mesaucos exercere voluit, conciliaret.    -
Dominus legatus regius hisce in comitiis in socium et
confoederatum  et antea in civem Curiensem ascitus est. Nunc
adsunt Itali multi nomine totius Vallis Telinae, qui
concessu Rhaetorum sua gravamina, quibus a praesidibus
aggravati excoriantur, in sinum popularium exonerent et
queruli medicinam et auxilium contra depastores eiuscemodi
impetrent. Mirificum factum onera haec a magistratu imponi
et deinde oneratis concedi contra magistratum querimoniam
apud communitates instituere. Nimirum hac ipsa re abunde
testantur, quales sint ipsi <gr>euergetai kai poimenes
lawn</gr>.     -      Ex Italia nihil, quod scriptione
magnopere dignum sit. Venetos non mediocriter laesos esse a
Turca fama percrebuit; famem vero nunc remollescere et
leniri, qua hactenus misere in Italia pressi sunt. Frumentum
enim hornum ex regno Cypriae appellere. De caeteris alias.
Commendo tuae me fidei et paternitati, o sydus aureum et
luminare totius mundi splendidissimum. Omnes etiam te
fratres singulariter salutant, qui fuere in synodo, tibique
exoptant omnia salutaria, et ut diu patrem et ducem te nobis
omnibus praebere possis, votis communibus et ardentibus a
domino petunt. Salutat te etiam d. consul, Pontisella,
Carolus etc.     -      De Gantnero collega quid actum sit,
pene praetermiseram. Verum est: iam quater publice officio
se suo impudenter abdicavit et functionem resignavit; sed
hactenus semper multis precibus ad suggestum reduci voluit.
Postrema autem hac vice neque senatus illum rogare amplius
decrevit; sed me vocatum, quid ego illis consulerem,
explorare voluerunt. Ego me causam, quam praetexat suae
inconstantiae, ignorare respondi; propterea certi nihil me
posse respondere nec consulere dixi, paratum autem me fore
illum officii sui adhuc semel admonere et, quam causam sic
faciundi habeat, penitius explorare. Sic elegerunt
polytarcham et Pontisellam, qui mecum, remotis precibus
tamen, id apud ipsum expediant. Admonuimus hominem; nihil
autem aliud praetendit, nisi quod ab omnibus avaritiae
insimularetur et accusaretur; propterea, ne stipendium se
accipere avaritia quis putet, se eo potius cariturum, quo
omnes videant et re ipsa experiantur, quam suis rebus
propriis cupiat esse contentus. Deinde pluribus etiam mores
huius mundi taxavit et quam hoc quadriennio, quo laboraverit
in domini vinea, nihil prorsus effecerit; cessaturum ergo et
alii cessurum, qui fortassis uberiores ex hoc officio
fructus decerpere possint; iis se minime viam et aditum
praeclusurum. Summa est: imaginatur sibi more fanaticorum
quorundam terram novam, in qua nova iustitia regnare debeat,
et talem perfectionem sibi pollicetur, quam nunquam in hac
mundi senecta inveniet. Mirum autem est illum eo pervenire
posse, qui tamen, si proprios sinus et pectoris sui recessus
excuteret, multum imperfectionis persentisceret; sed hoc cum
aliis etiam anabaptistis habet commune, qui peccata et
errores suos non agnoscentes nec videntes, quid manticae a
tergo sit, aliena peccata semper ob oculos habent. Ego non
solus, sed plurimi fratres alii et inter caeteros d.
Campellus, d. Concius, viri perdocti, id vitii [eum] ex
nimia familiaritate, quam cum bibliopola contraxit,
contraxisse existimant. Eo enim ipso die, cum senatus
decreto iu[ri]siurandi sacramento seductor ille eliminandus
et relegandus esset, ipsum collega convenit in aedibus, cum
illo contulit, sortem nimirum illius deploravit statimque
postera die mane, quae fuit dominica, pro suggestu missionem
petens aperte decreto et senatusconsulto contradixit, quasi
homines sanctos eiiciant et nebulones foveant. Sed utut haec
sese habeant, digressi ab illo responsum sperabamus
sedaturum postero die. Ecce autem: cum omnes sibi
pollicerentur modeste se responsurum, tandem ex praedio suo
per puellam suam ad me schedulam mittit, qua affirmat se in
suo proposito adhuc persistere et factis demonstrare velle
se nihil ex avaritia hactenus egisse. Ego responsum d.
consuli exhibui; senatus me rogare, ut de alio collega mihi
asciscendo occupari velim. Ego absque tuo consilio nihil hic
faciundum respondi, et cum tres ex Rhaetia nostra praesto
fuerint et inter hos d. Campellus, qui functionem illam
suscepissent, tuo consilio invocato, uter eligendus esset,
agere decrevimus. Interim Gantnerus duas omisit conciones,
quas ordine requisito habere debuisset; quas ego in tantis
turbis, tanta fratrum frequentia habere coactus fui. Cum
autem videret miser me in officio tam strenue nihilominus
pergere et forsan ex suis rescivisset ecclesiam quoque suam
mihi pascendam a dominis esse commissam, donec aut d.
Pontisella aut d. Campellus aut alius aliquis tuo suasu a
nobis fuisset surrogatus, sponte paucis diebus post ad me
venit et consilium novum agendi a me petiit. Ego respondi:
'Mirabilis es homo, mi Gantnere; nonne superioribus
diebus satis te, quid ageres, admonuimus; cur non facis tuum
officiium? Perge etc.' Sic sponte sese iterum idoneum
fecit, qui privatim agere vitam modo decreverat. Permissum
est ei a dominis; sed videat, ne talis porro repperiatur.
Ego enim illum ferre amplius nollem, sed potius etc.  Haec
prolixius, quam necesse fuerat, ad te perscripsi. Quaeso,
ignoscas; nam summa festinantia omnia scripsi nec
relegi.
1570. 5. iunii.
Tuae dominationi et reverentiae
subiectissimus et obsequentissimus
Thobias Eglius.
Amplissimo viro d.d. Hennrico Bullingero, ecclesiae
Tigurinae inclytae <gr> episkopw</gr> primario et
fidelissimo, domino suo patri honorandissimo.
Zürich.
