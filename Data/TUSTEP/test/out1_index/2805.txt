<nr>2805</nr>
<ae>Bullinger an Johannes a Lasco</ae>
(Zürich), 6. November 1557.
Zürich StA, E II 346, 384. / Kopie v.Lavater.
Ep.Calv.2752(XVI,687)Exc.
D. Ioanni a Lasco, novembris 6. 1557.
Res sacramentaria magis atque magis rapitur in contentionem, Saxonum quorundam ministris tantum non insanientibus.
Neque videmus quomodo in tanta exacerbatione veritati bene possit consuli nisi ut praeteritis omnibus personis et confessionibus hoc doceamus et profiteamur simpliciter quod res est, ne fortassis, dum aliquid in gratiam hominum facimus, obscuretur veritas et simpliciores tandem quid tuto sequantur ignorent.
Allega(n)t pro se Saxones Augustanam confessionem et exponunt eam
crassissime ita ut et Apologia exposuit ac recessus imperii anno 1530 editus exponendam evincit.
Relinquamus ergo istis confessionem illam, sequamur nos veritatem.
Waldenses in libro suo edito sub Lutheri auspiciis sibi in hac doctrina non constant, sicuti et Lutherani omnes.
Habent fucos et pharmaca quibus morbida tingunt: ineffabili potentia, ratione a saeculo semoto, ineffabiliter, inenarrabili spiritus virtute.
Quibus item uti video quosdam melioris notae homines.
Nos omnino periculosum esse
putamus et veritati perniciosum involucra verborum quaerere et his contegere res ut utraque fere pars suam sententiam proferri existimet.
Omissis ergo huiusmodi loquutionibus fateamur, Christum verum et naturale habere corpus ideoque corporaliter non esse in coena praesentem, sed spiritualiter: manducari eius carnem ad vitam, sed spiritualiter per fidem.
Sic enim loquitur scriptura: sic exposuit illam universa vetustas.
Nec patiamur haec nobis eripi ex oculis et supponi nescio quam subtilia quae
tamen nos magis reddant dubios quam certos.
Audio, nescio quid et nescio quos in Poloniam mittendos, doctos et vafros et huiusmodi artificio subtili exercitatos, qui mitigent diversas sententias et medium quidpiam confingant.
Tu vero simplicitati studens conare, ut, quod dicitur, intelligi possit et minime sit captiosum et subtile.
Quid enim simplicius, quam quod nobis relinquerunt apostoli? Sed infringet forte dominus consilia versutorum.
Dominus det gratiam! In disciplina constituenda ab
initio non essem nimis rigidus; moderatio in rebus omnibus commendatur; scis, quae hac de rescriptum reliquerit beatus Augustinus lib[ro] contra Parmenionem 3. At fuit d.
Augustinus in hac causa si quis alius omnium exercitatissimus dicitque plurima ipsa rerum experientia; mire enim exercuerunt eum annis pluribus Donatistae etc.
(Schluss fehlt wie d.
Anfang.)
