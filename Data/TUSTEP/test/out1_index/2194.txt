<nr>2194</nr>
<ae>Bullinger an Heinrich Bullinger d.J.</ae>
Z체rich,  16. Juli 1555.
Z체rich ZB.  Ms. F59, 369. / Orig.(Aut.)

S. D.  Solicitus sum valde propter tuam peregrinationem;
haereo nec, quid faciam, scio. Audio enim gravia in Saxonia
recrudescere bella. Proinde nec tutum erit illuc proficisci
neque satis tutum erit ibi habitare. De fructu studiorum
quid sperem, plane ignoro. Si quid igitur hac de re audieris
certi, mature significabis. Cuperem ex te etiam intelligere,
quidnam tractaretur et qui professores in schola Marpurgensi
profiterentur. Fac igitur, ne et hoc ignorem, ac vide, ne
mihi his de rebus scribas post festum. Postulaveram
tractationem De divinatione, sed nihil huius vidi, unde non
possum culpam hanc nisi in tuam reiicere desidiam. Iusseram
et summam mihi sumptuum tuorum a proxima supputatione
consignare; sed nihil huius vidi. Exposui iam toto tempore,
quo abfuisti, pro te libras Tigurinas centum et septuaginta
septem nec supputavi libros et vestes, quibus discedentem
instruxi. Pecuniam dumtaxat supputo; nam iulii 10.
Sebastiano Guldibeko pro te d. Burchero iubente numeravi
aureos Germanicos triginta. Vide tu, ut diligentia et iusta
eruditione respondeas sumptibus tantis; sic enim libenter
exposuero, alioqui alium, quam putes, reperies.
Excusas te et sodales tuos verbis; ego requiro facta et
emendationem, verba nihil moror. Scio et certo quidem scio
eos, qui mihi scribendi argumentum suppeditarunt, nihil mihi
indicasse ex odio aut morositate, nihil illos finxisse,
nihil praeter modum exaggeravisse. Amant te et tibi ex animo
bene volunt. Plura de rebus tuis norunt, quam putes. Quod
ergo nuper iubebam, repeto: volo, ne egrediaris aedes haeri
tui nisi ipso conscio et consentiente. Interim nolo te ceu
in ergastulo vinctum coartari; prodi ad contiones sacras, ad
lectiones et alias res necessarias. Quod reliquum est
temporis, impende lectioni, repetitioni praelectionum,
exercitio stili in vertendis authoribus, scribendis
epistolis, orationibus, dialogis etc. Quod his non
impenderis, perditum existimato. Satis fuerit, si in
septimana semel et iterum ad sodales ieris et cum his ad
spacium horae unius aut alterius aut trium fueris.
Praetexuntur fere colloquia literaria, und gadt man aber
mitt go체chery und anderm umb etc. Quod tibi dico, praecipue
et maxime tibi dico, deinde aliis idem dictum volo, quibus
ex me salutem dices. Die zyt ist kurtz; mox revocaberis. Non
mihi sufficio sustinendis tantis sumptibus. Peregrinabitur
iam et Ioannes Rodolphus; apud pistorem agit modo
Christophorus. Omnia haec magnis sumptibus sustineo. Pendo
et filiabus bonam in singulos annos pensionem. Oeconomia et
sumptus domestici crescunt in diem non decrescentibus
pauperibus et exulibus. Cogor itaque te non diu apud exteros
alere. Vide ergo, ut tempus tibi concessum bene colloces.
Revocat iam d. Collinus utrumque sum filium; nam sumptibus
faciendis impar est. Hoc aliis etiam viris piis usu venit,
praesertim magna liberorum turba oneratis, inter quos ego
non postremas obtineo, utpote octo liberorum parens. Das
sich an und hallt dich still, schl채cht, unkostlich und
geflissen. Ita semper benignum habebis parentem. Salutant te
nostri omnes. Vale semper. Tiguri  16. iulii. Salutabis
professores et praeceptores tuos, quibus iam non licuit
scribere; salutabis amicos omnes. 1555.

H[einrychus] Bullingerus.

Heinrycho Bullingero, dilecto meo filio, apud d. Burcherum
Argentinae agenti.

