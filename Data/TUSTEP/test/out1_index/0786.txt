<nr>0786</nr>
<ae>Johann Rudolf Stumpf an Bullinger</ae>
Oxford, 15. Mai 1550.
Zürich StA, E II 359, 2872. / Orig.(Aut.)
Domino Heinrico Bullingero, patrono suo ac domino summe
colendo Ioannes Rodolphus Stumphius S. D. P.
Quam me sollicitudine et cura commotum patris mei et tuę
partim reddiderint
literę, vir ornatissime, dictu mirum est, quod enim
uterque iterum adeo monet
anxie, mihi ut a muneribus caveam, cum me iam sępius
excusaverim. Quid aliud
sit, nescio, nisi quod a malis et minime faventibus (ut ex
patris mei literis
coniecturam hanc facio) falso deferar. Certe deum optimum
maximum testor me
plane immunem ab hac culpa. Etsi enim a te petii, ut meo
nomine ad d.d. Coxum,
Trehernum et Petrum Martyrem scriberes, non tamen munera
captabam, sed solum
amicitias ambiebam; nam, ut tuto scis, nihil aliud quam esse
gratus unquam
cupivi. Quod si id gravius delictum est, pecasse me fateor.
Verum effeci, spero,
ut in hac re quid veri sit, ex d. Hoppero et Petro Martyre
audiatis brevi;
petiissem quoque literas, ut vocant, testimoniales a d.d.
Coxo, universitatis
cancellario, ni ille longius absens nunc <gr>pleuritidi</gr>
graviter laboraret.
Quodsi quis his nondum adquiescat, porro, quid agendum sit,
videbimus. Collegium
quoque bonorum virorum consilio reliqui, quo tandem hac
falsa me suspitione
penitus liberem. Hactenus in collegio per quatembrem 5
coronatos Anglicos solvi;
alibi nunc 6 erunt numerandi propter annonę charitatem,
quę indies ingravescit.
Reliquum est, ut tuę humanitati meam in hac innocentiam
defendendam, ubi opus
sit, commendem.        Gratias item, quas possum maximas,
ago pro
commentationibus tuis istis tam commodis; nam Petrum nostrum
ex amico nobis
fecisti amicissimum. Ipsius commentaria in priorem epistolam
ad Corinthios, in
quibus nos operam illi scribendo damus, propediem in lucem
edenda spero. Dominus
Trehernus cum obsidibus in Galliam abierat; an iamdum
redierit necne, prorsus
ignoro. Dux Sumersethię, antea regni protector, nuper in
lutum usque detrusus,
rursum nunc summam ad usque dignitatem evectus ac regis
consilio praefectus est.
Tranquilla alioquin et paccata sunt omnia. Filios tuos animo
meo charissimos
(quorum in tuis literis salutatio mihi gratissima fuit),
quam officiosissime
resalutes velim; ipsis quoque, quamprimum facultatem nactus
fuero, diligenter
scribam. Uxori item tuę honestissimę et Hul[dricho]
Zwinglio, genero
tuo, amico veteri, ex me salutem dicas. Vale, patrię
decus. Datum Oxonii anno 1550 die 15. maii.
Ioannes Rodolphus Stumphius, tuę dignitatis
observantissimus.
Pietate summa singularique eruditione gravissimo
clarissimoque viro d. Heinrico
Bullingero, ecclesię apud Tigurinos Helvetiorum episcopo
vigilantissimo,
patrono suo et domino plurimum observando.
                   Tiguri.
