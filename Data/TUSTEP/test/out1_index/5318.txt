<nr>5318</nr>
<ae>Matthieu Coignet d.Ä. an Bullinger.</ae>
Paris, 23. Juli 1572.
Zürich StA, E II 359, 3099./Orig. (Aut.)
S.  Dici non potest, quam grate mihi tue litere fuerint
scripte ad principium
huius mensis, quas heri sero recepi et ex animo amplexus sum
tanquam patrem meum
Bullingerum, quem colo et, dum vivam, amabo, teque oro, ut
facias parentem et
utare mea opera, si usui tibi aut amicis esse possit. Multi
generosi et
fortissimi milites Belgium ex Gallia regis iniussu
petierunt, quo miseris et
tirannide oppressis subvenirent, sed ab Albano intercepti et
cęsi aut capti.
Insolentior fiet Hispanus, sed compescet tandem dominus tale
supercilium et
materiam dabit nominis eius celebrandi. Comes ab Eberstein
non ausus est
progredi; putant multi Auraceum principem cum 6000 equitum
et 10 m peditum
traiecisse Renum. Oro, ut illi dominus adsit et nostri
misereatur. In negocio d.
Ioannis Philippi ab Alto Saxo nihil praetermittam, et nunc
puerum ad me misit,
ut signifficaret se fidum habere nuncium. Quare hec
festinanter scripsi. Salutat
te uxor. Scripseram filio, caveret, ne inter spinas
ambulando pungeretur ab eis
et ne eum venenum scorpionum attingeret, inter quos ambulat.
Rescripsit se abs
te antidotum accepisse et cirothecas, que impedirent, ne
rosas colligendo
sentiret spinas. Habet pium et doctum praeceptorem et probos
commilitones. Brevi
profecturus est Valentiam in Delphinatu, ubi sunt pii et
docti professores. Eum
spero servabit dominus; tuis precibus me et illum commendo.
Salutabis meo nomine amplissimum senatum, symmistas et
amicos communes. Bene vale et nos, quod facis, ama.
Parisiis  23. iulii sero a[nno] 72.
Tuus ex animo Coignetius.
Ornatissimo viro d. Henrico Bullingero, Tigurine ecclesie
[pa]stori vigilantissimo.
Tiguri.
Darunter v. Bull.s Hd.: "De Coignetii de clade Gallorum
accepta in Belgio, datae
23. iulii 1572."
