<nr>0179</nr>
<ae>Bullinger an Oswald Myconius</ae>
<od>Zürich, 3. August 1548</od>
<vo>Autograph: Zürich StA, E II 342, 196. (Siegel....)
<dr>Ungedruckt</dr>
<re>Regest
</re>
<tx>S. D. Hodie demum obtulit se mihi filius hic tuus
postulans, pararem, si quid ad te literarum dare vellem, ita
ut nihil potuerim in ipsum beneficii conferre vel propter
te. Quamquam heri demum ad vesperam redii ex peregrinatione,
quam animi et aliarum rerum gratia comite Gvalthero per
agrum Bernensem susceperam, ita ut non potuerit ad me
commodius pervenire. Caeterum non contemnis bonam animi
propensionem, quando opus bonum iustis causis impeditur.
Nihil autem habeo, quod scribam, nolui tamen occasionem
negligere, praesertim cum hic tabellio offerretur longe
certissimus. Ego tuas magis expecto, quibus mihi significes
urbis Argentoratensis statum et instituta; varia enim hic
iactantur.
^$Constantia et Lindaugia perstant adhuc; quid porro futurum
sit, novit dominus, quem oramus, ut eis adsit. Non possunt
illa urbes citra magnum incommodum Helvetiae occupari a
Caesare; sed surdo narratur fabula, si quis videlicet
Helvetiis aliquid occinat.
^$Certum est ducem Mauritium, miserum alioqui hominem,
convocasse Fribergam omnes nobiles et plebeios ex Saxonia
consultatum super Interim, hocne accipere velint proiecta
hactenus usurpata religione, at illos unanimes respondisse
malle sanguinem suum profundere quam a recepta deficere
religione. Ita nihil effecit Caesar cum suo Interim in
Saxonia. Dux Saxoniae captus constantissime negat Interim;
dux Pomeraniae, princeps Prussiae, urbes Saxonicae et
maritime una cum rege Daniae pertinacissime reiiciunt
Caesaris Interim. Id quod mones propter famam sparsam, quae
asseveravit omnes illos defecisse. Oremus dominum, ut suis
adsit aeternum.
^$Vale.
^$Tiguri 3. augusti anno 1548.
<un>H(einrychus) B(ullingerus) tuus.
<lz>[Adresse] Praestantissimo viro D. Osvaldo Myconio,
fratri charissimo suo. Basel.
