<nr>3627</nr>
<ae>John Parkhurst an Bullinger</ae>
<od>
Ludham, 1. September 1561.
ZÃ¼rich StA, E II 375, 646.
Zur.lett.
I, S. 58.
Humanissimas tuas literas 23. iunii scriptas accepi ultimo(a?) Augusti, doctissime Bullingere.
Quae quantum mihi animum addidere, quantum inflammarint, ut in functione mea alacris sim et fortis in domino, haud facile dixero: tu huiusmodi calcaribus subinde me instiges oro.
Equo tardigrado admovenda calcaria.
Dominus convertat aut conterat quinque Palaestinorum satrapias, quae piis molestias exhibere non desinunt! Quod Burcherus a putido illo scorto, facto divortio, sit avulsus, gaudeo; quod aliam
duxerit, felix illi faustumque sit.
De Burchero Burcherique rebus ad Burcherum nunc scribo.
Ab illo cetera disces.
Ubiquitistis meliorem mentem opto, si modo mentem habeant, cum sint et amentes et dementes; quos facile debellabitis tu et dominus Martyr.
Sed novi gloriosorum ingenium.
Victi non cedent; at nisi resipuerint, vincet eos Christus, vinciet et Satanas.
Dominus Palatinum Rheni et Hessum suo spiritu corrob ret, et incolumes diu servet! Caetera narravit tibi Iulius, qui fuit multorum non
tantum auritus, sed et oculatus testis.
Resaluta nostro nomine optimam tuam uxorem, filios, filias, generos, d.
Martyrem, d.
Gesnerum, Wolphium et omnes.
Mea vos omnes.
Raptim, Ludhamiae, 1 septembris 1561.
                                Tuus Ioannes Parkhurstus Nordovicensis.
Omnibus verbi ministris per totam Suffolciam et Norfolciam in mandatis dedi, ut tuas conciones in Apocalypsim sibi comparent vel Latine vel Anglice.
In nostram enim vernaculam linguam transtulit Iohannes Daus, vir bonus et doctus, ludimoderator in urbe Ypsvico.
Iterum vale, et valeant Tigurini.
Clarissimo viro d.
Henrico Bullingero.
^$Tiguri.
