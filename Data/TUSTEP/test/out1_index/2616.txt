<nr>2616</nr>
<ae>Simprecht Vogt an Bullinger</ae>
<od>Schaffhausen, 22. Mai 1557</od>
<vo>Autograph: Zürich ZB, Ms. F40, 556.
(Siegel...)</vo>
<dr> <dr>
<re> </re>
<tx>Gratiam et pacem a deo patre per Christum servatorem etc.
Cum hac transirent honestissimi fratres Farellus et Theodorus
Beza, Bullingere frater in Christo observande, inter cętera
mentionem fecerunt concordiae, quam facile cum Lutheranis
conciliare salva veritate possimus aut saltem animos partium
exasperatos demulcere, modo ne nos desimus aut cessemus in re
tam et necessaria et salubri. Quae res nos mirum in modum
recreavit, praesertim cum intelligamus ducem Christophorum[?]
non defuturum et consilio et authoritate praecipuique ex
antagonistis nostris hoc unice desiderent. Non dubito, quin
haec omnia copiosius ab ipsis intellexeris. non igitur opere
precium visum est pluribus hac de re agere. Hoc tamen oramus
te, ut omnibus nervis in hoc intendas, quo per amplissimum
senatum Tigurinum caeterae Helvetiorum ecclesiae ad hoc
sollicitentur, ut legatio ad principes mittatur hoc ab ipsis
quaesitum. Nos, quantum in nobis est, non deerimus officio
nostro speramusque senatum nostrum ad hoc consensurum. Porro,
quamvis meum non sit in alienam messem meam falcem immittere,
est tamen, quod te vel meo nomine oratum velim; singularis
enim amor, quo amplector Burchardum Leemannum, me eo impellit,
quandoquidem audio parochum Lauffensem ob miserum illum
morbum, quo dominus ipsum adfligit, illinc amotum iri aliumque
in eius locum ordinari. Si qua ratione id fieri possit
Burckardum nostrum eo curetis promotum iri. Desidero enim ex
animo hominem habere vicinum, tum propter amoenitatem ingenii
tum propter eruditionem singularem. Praedicavit aliquoties in
aliquot ecclesiis nostris impulsus a nobis. Audivimus
praedicantem, facundiam, dispositionem, zelum et eruditionem
hominis non satis mirari potuimus. Temeritatem meam facile
novi te pro tua in omnes humanitate in meliorem partem
interpretaturum, et si quid hac in re peccatum est, meo in
hominem singulari amori adscripturum. Si erro, novit et amor
errare; caecus enim est. Neque vero vos potero meo praeiudicio
aut cogere aut impedire, quominus ea, quae vobis visa sunt
optima, deliberetis. Salutant te symmystae mei. D. Theodoro,
Gualthero, Wolfio plurimam ex me salutem dicito. Interim vale
ecclesiae nostrae diu incolumis.
^$Scaffhusii 11. kalendas iunii 1557.
^$Tuus ex animo Simpertus Vogt.
<lz>[Adresse ...]: Pietate et eruditione singulari d. Henrycho
Bullingero, Tigurinae ecclesiae pastori vigilantissimo, domino
ac fratri unice colendo.
