<nr>2196</nr>
<ae>Gereon Sailer an Bullinger</ae>
Augsburg,  26./28?  Juli 1555.
Zürich  ZB  Ms. F62, 497. / Orig.(Aut.)

S.  Mirifice me oblectavit Gesnerus singulari sua eruditione
modesta et candore, doctissime Bullingere. Ego, quantum
potui, hominem amice excepi, pro virili adiuvi in rebus suis
et, si potuissem, longe plura in eum conferre officia, non
defuisset certe animus, hoc ausim dicere, nisi per me
stetisset, rebus inconfectis et cum detrimento rei
familiaris atque, quod dicitur, oleum et expensas perdendo
hinc solvisset. Sed de hisce omnibus, et quo in statu
comitia adhuc hereant, ipse viva epistola edocebit te.
Nihil tibi de nostris comitiis scribere possum, quod non
ante 5 menses potuisset scribi; querunt cacolici perpetuas
procrastinationes eorum capite hoc egregie promovente, et si
res serię et arduae, in quibus status imperii non per
omnia aiunt, quando volunt et caput ait aliquid fastidii
pariunt, venationibus animus reficitur, et ut uno verbo
habeas omnia, tota controversia in hoc pendet, num propter
ductam uxorem legitimam et si in aliis quoque ad nostram
confessionem episcopus, canonicus, abbas, parrochus vel
prępositus accederet, exauctorandus sit cum officio et
administratione libere possit uti, si scorta innumera,
canes, parasites, aleam et aleatores et id genus myriades
aleret. De secularibus, ut dicunt, principibus et statibus,
vulgo von den weltlichen, non sunt admodum solliciti hoc
unum agentes, ne recte agendo et Christi instituto se
conformando sacrum scilicet eorum ministerium confoedetur,
sui quoque uncti in officio idololatrico retineantur. Ita
habes comitiorum rationem totam. Ceterum urgent et cupiunt,
quotquot ab evangelio stant, ut omnibus in universum liberum
sit a mendacio et impostura ad veritatem deficere, neque
volunt doctrinę de Christo inuri notam inuri, ut talis
sit, ob quam a sacris exauctorandus sit, qui huic nomen
dedit. Dominus faxit, ut in hac sententia perseverent
fortiter.
Hec tam horrenda nostri concionatores, qui hasce papistarum
blasphemias non tantum a consiliariis episcoporum et hisce
adherentibus, sed etiam a concionatoribus quinque strenue
agitari audiunt pro suggestu publico, nam doctor quidam
theologus mire sevit ad S.Udalrichum, alius non minus ferox
apud S.Mauricium, qui olim apud Friburgenses in vestra
vicinia egit, tertius in ecclesia monachorum
Dominicastrorum, quartus in ecclesia cathedrali, quintus in
ecclesia regia Franciscana non minus seviunt, homines
eloquentes et non ineruditi, nostri interim, qui evangelium
predicant, hoc parum curant, sed toti viribus in svermeros
debacchantur. Nuper Musculum meum iuvenis quidam ad S.Crucem
miris calumniis ex suggestu proscidit. Tanta est
Wittenbergensium insania et dicendi licentia
impudenti[ssima], ut senatus noster plane papisticus,
iniquitate tamen rei motus tres precipuos ablegaret; mallent
omnes, si commode fieri posset, ablegatos.
Turcę impetus contra Ungariam certo timetur. Werenthovium
credo esse mortuum; nihil enim omnino ad me scribit.
Rogo, ut scribas saepius; me enim vehementer literę tę
oblectant. Gratias tibi ago innumeras pro libello
eruditissimo ad me misso. Strotius dicitur nulla necessitate
urgente prodidisse Portum Herculis magno certe Galli
detrimento. Vale, mi Bullingere, et perge foeliciter regnum
Christi propagare. Augustę  20. iulii anno etc. 55.
G[ereon] S[ailer] t[uus].

[Adresse fehlt.]


