<nr>2814</nr>
<ae>Franz Hotman an Bullinger</ae>
<od>
(Straßburg), 19. November 1557.
<vo>Zürich StA, E II 371, 693. / Orig.
(Aut.)
Franciscus Hotomannus S. D.
De tuo praestantissimo munere, quo me nuper donare voluisti, gratias habeo ingentes, mi venerande pater et praeceptor observandissime.
Utinam vicissim praestare aliquid dignum, quod c(elsitudini) t(uae) offeretur possem.
Librum Institutionum, quem mihi commodaras, opinor te recepisse.
Eius, cui eum deportandum commisi, praepera discessio fecit, quominus una literas meas possem coniungere.
Spero tamen excusationem meam tum tibi, tum domino Wolfio probatam esse, quem ego verbis meis quam
officiosissime salutari cupio.
Spero etiam tibi ac domino Martyri, parenti meo colendissimo, meas literas redditas fuisse, quas duobus Italis commisi, quos dominus Zanchus doctores iuris dicebat esse et ad vos ante menses duos proficisci.
Farellum et Bezam opinor iam audisti a senatu nostro impetrasse, ut se in Helveticis et Germanis theologis ad amicum aliquod colloquium evocandis interponeret; id in senatu nostro nunc agitur, ut audio, summo studio.
Heri a vicino meo, quem d.d.
Martyr novit,
audivi Philippum regem Errico 60 coronatorum millia permunerasse, ut sibi Rhingraffum habere liceret,  pactis legibus, ne in carcerem coniiceretur neve perpetuo captivus haberetur.
Bolvillani milites accepta pecunia in Galliam magnis itineribus regi Henrico militatum proficiscuntur.
Hic aliud fere nihil per urbis vias occurrit.
De colloquio dominus Peucerus mihi scribit spei non multum superesse, adversarios tam abrumpi nolle, sed muginari.
Dominus Iesus theologis, quos ego illic vidi, animum et
fortitudinem adaugeat teque ecclesiae suae quam diutissime incolumem conservet.
Mi venerande pater, vale et salve. 13. calendas decembris 1557.
Clarissimo viro domino Henrico Bullingero, theologo praestantissimo et pastori ecclesiae Tigurinae fidelissimo.
^$Tiguri.
