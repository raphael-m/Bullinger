<nr>0893</nr>
<ae>Johannes Kielmann an Bullinger</ae>
Paris, 28. September 1550.
Zürich StA, E II 356, 100. / Orig.(Aut.)
S.P.  Salutem in Christo Iesu servatore nostro. Pridem
equidem ad te
scripsissem, Bullingere vir humanissime idemque doctissime,
si aut te digna via
mihi oblata fuisset aut te non occupatiorem novissem, quam
cui nostris nugis
plus etiam negotii facessendum existimarem. Verum cum tuorum
in me Claudicosque
meos benefitiorum magnitudo succurreret et quod hoc tempore
pro sapientia
audatia uti liceret, comittendum haudquaquam putavi, quin
tandem ex Galliis
etiam tecum per literas colloquerer et grati memorisque
animi documenta apud vos
praeberem. Quis status rerum mearum fuerit ab eo tempore,
quo a vobis salutis
mee authoribus (sic enim vos iure appellare possum ac debeo)
discesseram,
fuerit, puto te partim ex literis Augusta ad te missis et
Gesnero, ad quem
frequentiores nostrę fuerunt, iam antea cognovisse.
Relicto igitur anno
superiore Lovanio propterea, quod Fuggeri et Mecęnatis
natu maior filius ex
Italia ibi expectabantur, recte Lutetiam Parisiorum cum
duobus Claudiis et
Schleichero eorum nepote, concessi. Ubi nunc menses plus
minus undecim
transegimus. Quę vero huius urbis celebritas ac potentia
sit, non huius
instituti esse existimo tibi commemorare, cum ex domesticis
et familiaribus ista
melius cognoscere possis. De studiorum nostrorum cursu (quum
oeconomiam et
privatam vivendi rationem hactenus administravimus) quid ad
te scribam
potissimum, non habeo, et si quidem, Gesnerus, antiquus
hospes, tibi explanabit;
scripsi etenim, quem rerum mearum eventum et exitium mihi
praesagirem. Is certe,
qualiscunque futurus sit, certe deterior esse non poterit,
quam si in collegio
aliquo constituti aut religionem simulare necesse haberem
aut Christum confiteri
non possem. Quare re ita postulante inopem potius, sed cum
pietate et honestate
coniunctam vitam deligam, quam ut in gymnasium aliquod
detrusus iugum istud
imponi mihi patiar, et tamen omnia a Mecaenatis liberalitate
sint expectanda
etc. Verum hęc divinę providentię permittamus.
Habes explicationem status
rerum praeteritarum, et quem vitę nostrę cursum
futurum auguror. Quę hoc
potissimum nomine ad te scribenda duxi, quod intelligam,
quantopere tibi mea meorumque salus curę semper fuerit.
Novi quid ad te scribam, vix habeo; tamen, ne pręter
rerum nostrarum
commemorationem nihil ad te transmitterem, etiam ad te
scribenda putavi, quae
temporum vetustate obliterata novitatis gratia carent.
Proximis his superioribus
diebus missi fuerunt legati a Ferdinando ex Germania et ex
Hispaniis eius filii,
item ex Scotia, qui regis nostri filium Carolum Maximilianum
appellatum ex
lavacro, ut aiunt, tollerent. Ei tam po.....  ego non
interfui; sed ex Germanis
nostris intelligo tantos hic sumptus profusos, quantos vix
commemorare phas est.
Legatis gratię actę et honestissime nobilibus aliquot
comitati non sine
regiis muneribus dimissi sunt. Eam ego amicitiam Gallię
regis foelicem precor
et opto. Hodie, qui huius mensis est 28., Galliarum regem
magno apparatu et
regio more Rottomagum ingressurum constans fama est. Sunt,
qui dicant tantam eo
Anglorum copiam confluxisse, quanta alias in Galliis vix
visa est, tum quod
regno Gallię diu prohibiti fuerunt, tum etiam quod ea
civitas a mare non ita
multum abest. Illi ego triumpho propter conditionis meę
rationem et oneris
difficultatem, quam sustineo, interesse non potui; alioquin
de singulis ad vos
scripturus. Adferuntur iam quotidie a Germanis nostris
tristes et querelarum
plenę literę ex Brabantia, de inquisitione, quam
vocant Hispanicam, quę in
Hollandia et Flandria iam promulgata esse dicitur. Nobiles
ac praecipę
dignitatis viros illarum partium iam supplicio affectos
constat ac omnia in
universa Brabantia maximę aulę Antverpię ad
seditionem spectare, ubi nunc
aliquot militum cohortes publico senatus stipendio ali
audimus. Motus vero
tantos excitatos, quantos vix uspiam alibi idque propter
Anglorum mercatorum et
Germanorum frequentiam, qui edicto isti repugnant. Supremus
consul metu
perculsus perpetuo se domi tenet, nec desunt, qui plebem ad
seditionem
concitant, sive illos amor Christi sive predae spes ampla
commoveat. Deus
optimus maximus ecclesię periclitanti subvenire ac vobis
constantiam et animi
magnitudinem augere dignetur, quo Christi fidelibus locus et
refugium apud vos
perpetuo concedi possit, quo et salvatorem recognoscere tuto
et profiteri citra
vitę periculum aveant. Scio, mi Bullingere, me haud laeta
tibi nuntiaturum,
qui tanto studio Christi gregem pascas, protegas ac
defendas. Tamen, quo me non
impellit doloris magnitudo et periclitantis ecclesię
studium, quam tibi adeo
curę esse scio ut nihil in hac vita existat, quod illius
amore non posthabeas.
Quare, ut eam tibi vel fratribus commendem, necesse non est.
Hoc solum rogo, ut
me, quem semel amare coepisti, tuo perpetuo amore ac
benevolentia non indignum
iudices, non quod ulla nostra virtus tanti viri favores
mereat, sed quod id
tę humanitatis proprium et quasi haereditarium esse
novimus. Claudii mei vos
omnes salutant. Quęso, uxori, matronę honestissimę,
cum fratribus d.
Pellicano, Theodoro et Waltero, universae familiae
piissimę salutem ex me
dicito. Ubi quid literarum ad me dare volueris, Gesnero
nostro id negotii dabis;
illi enim de loco et hospitio nostro constat etc. Vale in
Christo, Bullingere
doctissime ac totius Europae decus etc. Raptim, ut vides, ex
Lutetia Parisiorum  28. septembris anno 1550.
T[uae] d[ominationi] deditissimus
Ioannes Kielmannus, Peutingerorum paedagogus.
Clarissimo viro d. Heinrico Bullingero, Tigurinorum episcopo
vigilantissimo,
domino atque patrono inprimis observando.
       Tiguri.
