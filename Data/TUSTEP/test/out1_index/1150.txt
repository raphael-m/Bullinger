<nr>1150</nr>
<ae>Sebastian Schertlin an Bullinger</ae>
Basel, 16. Juli 1551.
Zürich StA, E II 335, 2180. / Orig.(Aut.)
Würdiger und großgünstiger, lieber herr, ich hab
e[wer] schreiben unnd getrewe verwarnung und
wolmeinung ordenlich verlesen unnd im besten verstannden,
unnd ir solt daran nit zweiflen, dann das es an sein ort,
dahin es fruchten mag, inner wenig tagen komen würt. Mein
sone ist in diser sach unnd darnach noch ain andrer
verritten. So will ich uf nechst mentag uf sein unnd mit
hilff gottes selber auch personlich zu meinem hern reiten
unnd unverdrossenlich helffen fürdern, ob mirs doch möchten
ainmal zu gutem werck bringen. Es ist nie gelegner und
nötiger gewesenn uß vil ursachen. Welt got, ir weren ain
stund bei mir; ir würden wunder vernemen, an welchem nagel
es hangt.
Mir ist wie euch; ich wais, das mein könig gern grosßlich
zum krieg verursacht were und hat den vor ime; aber damit er
völlig ursach überkomm, welt er gern bis künftigen frieling
verziehen. Er gedenckt aber nit, das man uf in ouch sehe,
vermaint, sol nit verstanden werden, das er dem kaiser mit
Parma in das recht aug gegriffen unnd das alle sein armada
zum Türcken gestossen, Sicilia anzegriffen; so hat Calabria
schon en strapatt* (* a.R.: st. satrap) empfangen vom
Tragut; es wurt one zweifel der listig teufel nit länger
feiren. Es ist wol ain suspicion, der kaiser werde Lutringen
zum furrat einnemen; aber mein konig schmackt den praten,
hat inner 14 tag 21 fendlin avanturier zuͦ Troia lassen
mustern. So wais ich wol und habs zum tail gesehenn, das er
116000 pferd gemustert und dess handels wartende hat. Das
hab ich euch, dem ich von got vil eher und guts winsch, nit
pergen sollenn. Got bewar euch. Datum Basel den  16. iulii
anno 1551.
S[ebastian] Schertlin, ritter, scripsit.
Dem würdigen und hochgelertenn hern maister Henrichen
Bullinger, predicanten zuͦ Zürich etc., meinem gunstigen
hern und freunt.
