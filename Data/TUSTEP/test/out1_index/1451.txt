<nr>1451</nr>
<ae>Konrad Lycosthenes an Bullinger</ae>
Basel, 5. August 1552.
ZÃ¼rich StA, E II 366, 17. / Orig.(Aut.)
Quod petis, vir pietate atque eruditione omnium clarissime,
ut libros, quos per Gastium tibi coemendos curaveras, ad te
mittam, faciam lubens, tibi etiam in gravioribus, quantum
per ingenium atque vires licuerit, tibi gratificaturus.
Intellexi autem a Gastii pie defuncti uxore nihil eorum tibi
coemptum ideoque per Petrum Mechlingensem tibi mitto
Micropresbytiron, veterum scilicet quorundam theologorum
opuscula, quae dono tibi mittit Henricus Petri, in cuius
officina excusa sunt, praeterea Confessionem
Wirtenbergensem, libellum de neutralibus atque quaedam
nostra lingua edita, quae a me coempta sunt 4 bazionibus
Constantiensibus cum Basiliensi duplici. Clementis opera in
bibliopolarum tabernis explorare non potui cum pontificum
epistolis annexis, quae excusae sunt in Galliis, ut apud
Theodorum invenies Bibliandrum, qui ante annos aliquot, nisi
me fallat animus, ab Oporino accepit. Reliquos libros ex
Argentina proxima oportunitate nobis advehendos curabimus,
si domino placuerit. Novarum rerum nihil audio; certum tamen
est Francfordiam gravi adhuc principum obsidione cinctam,
Oppenheim direptam, Spiram, Moguntinam atque Wormatiam
deditam. Venit ad 17. iulii hochmeisterus ex Prussia
Argentinam, quem Mauritius ex Mergenthumb et possessione sua
eiecit. Post illum ducissa Lotharingiae cum defuncti mariti
sorore, nimirum ut sub Argentinensis reipublicae alis
laterent aliquamdiu, donec Phoebus nubila coeli pelleret;
verum minime, quod statuerant, obtinere potuerunt, unde et
re infecta nescio quo discesserunt. Venerunt postea canonici
Moguntinenses sub forma mercatorum, qui didicerunt ab
episcopo se nequaquam acceptos esse civibus, unde factum, ut
et Moguntinus episcopus, qui Argentinensium auxilium
imploraverat, parum humaniter sit exceptus, qui cum se oneri
civibus esse sensit, altero die mane iuxta moenia, non regia
via, indignabundus abiit Friburgum Brisgoiae, ut quidam
aiunt, vel ut alii, in arcem Hohenklingsperg sese recipiens
cum maximo bonorum thesauro ibi latiturus. Vide mirabilem,
queso, rerum vicissitudinem; ante annum dixisses citius
omnes doctores evangelicos profligandos fuisse ultra
Sauromatas et glaciale Ocianum quam saginatos illos
canonicos, episcopos et archiepiscopos electores vel pede
loco movendos, ut qui radices se fortissime iecisse ad
fundamenta usque terrae perusasi fuerant. Sed orandus et
exorandus est nobis deus ter maximus, ut defendat suam
ecclesiam contra hostes impios et antichristi potentiam,
quam dissipabit spiritu oris sui.
Vale, vir clarissime, ecclesiae Christi atque tui omnibus
salvus et incolumis.
Basileae nonis sextilibus anno 1552.
T[ibi] deditissimus Conradus Lycosthenes.
Decades tuas, quas ad Gastium piae memoriae miseras, per
Petrum Mechlingensem adhuc corio involutas te recepisse
accepi. Iterum vale.
Clarissimo viro d. Henricho Bullingero, ecclesiae Tigurinae
pastori vigilantissimo, domino suo plurimum colendo.
                                           Tigurum.
Vermerk von Bull.s Hd.: "D. Con[radi] Lycosthenis 1552."
