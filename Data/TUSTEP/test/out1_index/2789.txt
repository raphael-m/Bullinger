<nr>2789</nr>
<ae>Gal Huszar an Bullinger</ae>
<od>
Wien, 26. Oktober 1557.
<vo>Zürich StA, E II 367, 60.  / Orig.
(Aut.)
Pietate et doctrina praestantissimo viro d.
Henrico Bullingero, Tigurinae ecclesiae ministro, graciam dei patris praecatur in Christo Iesu, authore salutis et pontifice unico fidelium.
Plurima quidem essent negotia, pastor eximie, tam privata quam etiam publica, de quibus me ad tuam pietatem scribere oporteret.
Sed cum temporis opportunitas ea omnia calami consequi non permittat, illa tantum, quae te scire maxime refert, de statu ecclesiarum nostrarum in regno Hungariae calamitosissimo dispersarum paucis scribere libuit.
Scias itaque ecclesiam sanguine Christi partam apud nos multis iam annis dura adeoque miserabili servitute praemi, ut qui aerumnosam eius faciem contemplatur, ferreo sane sit pectore, si gemitus lachrimasque contineat.
Turca etenim, qui metropolim nostram Budam multo tempore occupatam tenet, nemine prorsus resistente aut manus auxiliares exerente reliquas partes totius regni continue vastat ac depopulatur.
Ingentem multitudinem virginum, puerorum, coniugum etc.
ceu armenta in foedam perpetuoque
deplorandam abigit servitutem.
Ibi videre licet nimium infoelices parentes qua amaritudine animi separantur orbanturque dulcissimis suis liberis nunquam de caetero visuris et in diversas orbis plagas venum expositis, castissimae item virgines et matronae in divisione praedae quam feris truculentisque cędant militibus, quomodo in emporio mancipiorum lingua ipsorum Turcica haracz vocato cathenis ferreis aut funibus collotenus colligati agminatim circumferantur venales, ubi empturientes ora,
dentes omnes denique iuncturas et membra denudata, num habeant aliquid in toto corpore vicii prius aliquoties diligenter perlustrant circumspectantque, quam emant.
Quae omnia (praeterquam quod plurimi interim captivorum veluti pecora sine ulla commiseratione trucidantur) non solum spectatu horrenda, sed etiam auditu piis auribus sane miserrima sunt.
Sed nec a domesticis malis sumus immunes.
Praeter id enim, quod omnia hic bellis fervent, Romanus antichristus adeo saevit in evangelii sanam
doctrinam fidelesque verbi ministros, in suis praesertim locis, quae nondum omnino Turcica rabies occupavit, quod omnes civitates, oppida ac pagos suis ecclesiarum ministris ac pastoribus viduarit.
Nec quisquam minstrorum ecclesiae diram illorum uspiam persecutionem evitare potest, nisi receptus sit illi sub ditionem Turcicam.
Turca enim inter eos, quos dominio suo iam subictos possidet, in tantum favet synceris evangelii ministris tantaque humanitate in eos utitur (idque fieri divinitus non est
dubium), ut nullo unquam impedimento eos infestet, nisi sponte viri ecclesiastici illorum aliquem in convivium ad se invitent aut alia quadam occasione in domos suas recipiant, imo fit plerumque, ut et ipsi Turcae turmatim coetui ecclesiastico intersint, dum fit contio ad christianum populum; simulatque tamen sacrosanctum peragi coeperint convivium, discedunt.
In ea autem persecutione, quam cruenti illi antistites adversus electos dei exercent, quid his diebus acciderit in vicinio nostro, paucis te certiorem facere fortassis non erit importunum.
Nicolaus Valachus, metropolitanae nostrae ecclesiae Strigoniensis (Turca tamen habet nunc sedis suae vicarium) archiepiscopus, alias vero summus cancellarius regis Romanorum d.
Ferdinandi ad Hungariam, coniecerat Posonii tres ministros ecclesiarum in vincula.
Quorum duo publice e suggestu abiurarunt piam
domini Iesu doctrinam ac dimissi sunt, et tertius in confessione veritatis perseveravit, sed iam nescitur, e carcere quo devenerit.
Alter itaque illorum, qui doctrinae Christi abrenuntiarunt, cum primum domum rediit volens celebrare nuptias cum honesta quadam virgine ante negationem sibi desponsa, anxietate conscientiae fatigatus aegrotare coepit et integra una hebdomade prius, quam misere exhalasset animam, obmutuit; alter vero quasi impos mentis stolide hincinde per oppida ac pagos oberrat
adhuc.
Quae ideo potissimum describere volui, ut solicita sit ecclesia vestra assiduis praecibus dei vindictam mitigare et ecclesiae verę foeliciorem statum ardentius impetret.
Restat iam, ut consultandi gratia de quibusdam ambiguis ad te scribam.
Contigit enim in regionibus nostris saepe, quod coniuges legitimi per manus violentas grassantium barbarorum divellantur ita, ut vir rapta uxore manus hostiles evadat ac nunquam deinceps etiam cum dispendio omnium suorum bonorum vel scire, ubi sit locorum ablata coniunx, vel redimere possit.
Interim vero eiusdem maritus domi rem familiarem curando carere nequit diutissime uxore, infirmitate insuper carnis compulsus, ut lapsu
et vincula Sathanae cavere possit, secundam superducit uxorem tamdiuque convivit cum illa, ut etiam liberos ex ea suscipiat.
Successu autem temporis ex divina miseratione contigit liberari talium maritorum priores uxores e manibus tyrannorum ac domum redire, ubi tandem variae oriuntur disceptationes matrimonii.
A plerisque enim maritis magis appetitur et recipitur prior uxor, quae fuerat in captivitatem abducta, a multis vero reiicitur, ut quae multorum inter impios vindice deo experta fuerit
foeditates, aut quia tales mariti ex posterioribus uxoribus liberos procreaverunt easque maiori amore prosequuntur, priores vero nec dilexerunt adeo nec etiam liberos ex eis progenuerunt.
Porro si in captivitatem abductae matronae spe recipiendi sese rursum in pristinum matrimonii statum non fultiverint, malunt forte ad vitae suae terminum usque abominandam illam servitutem perferre quam cum sua ignominia eniti, ut ad sua redeant.
Ac scimus quidem pontificiam hoc in casu legem; verum ea animos
nostros in his tricis pacatos non reddit, cumque ecclesia Christi bigamiam neutiquam admittat, heremus hic quandoque et ancipiti perplexoque angimur iudicio.
Rem itaque gratissimam faceres ecclesiis nostris, si convocata synodo ecclesiastarum in corona peritiorum theologorum apud vos hac de re aliquid certi decerneretis, quo scandalo in ecclesia Christi carere possimus.
Hoc tamen industriae tuae committimus; confidimus enim te omnia, quae fidum Christi discipulum dispensatoremque decent, pro
incolumitate syncerae religionis libenter facturum.
Sed res ipsa exigit, ut et de ritibus ecclesiarum nostrarum passim laborantium te admoneam; nam facile etiam ipsa coniectura quilibet existimare potest in huiusmodi collapsa republica qua quisque lege utatur.
Sic et apud nos quisque, quod sibi bonum esse videtur, in ministerio ecclesiastico facit, et quamvis eadem sit confessio veritatis et consona doctrina omnium fere ecclesiarum in Hungaria, ubicunque Romana illa servitus iam extincta est (tua enim atque d.
Ioannis Calvini scripta plurimum
imitantur), sed disparitas rituum in administrandis sacramentis et caerimoniis ecclesiasticis apud plebem admodum diminuere videtur authoritatem ministerio et tędium maximum adfert imperitis.
Quare summis expeteremus votis, si propter unitatem et consensum ecclesiarum totius ecclesiasticae vestrae functionis ritum, ut sunt cantus, praecationes publicae, coenae sacrae, baptismi, confirmationis matrimonii atque catechesis formas opera alicuius pii viri lingua Latina donatas et impręssas ad nos
dirigeres ad erigendas corroborandasque ecclesias nostras; ita enim fieret, cum tua scripta unice omnes amplectantur, ut nemo hic sua figmenta imitaretur imperite et ritu diverso ecclesiarum turbaret unitatem.
Optime faceres, si et d.
Philippum Melancthonem adhortareris, ut suam iam tandem sententiam aperte ęderet ac publicaret tempestive de sacramento eucharistiae; dissimulatio enim ipsius non parum discriminis peperit hactenus ecclesiae Christi.
Alia, quae essent scribenda per me ad tuam pietatem, Henricus Bullingerus iunior, filius tuus, egregiae indolis adolescens, meo nomine tibi referet.
Quicquid autem tua charitas ad nos responderit, sua scripta mittat ad Raphaelem Hofhalter, typographum Viennensem; ipse enim ea nobis administrabit.
Salutant vos fratres nostrarum ecclesiarum, quorum necessitas vestras desyderat praeces ad deum indefessas.
Vale feliciter et barbaro incultoque ignoscas stylo epistolae.
Datum Viennae Austriae 26.
octobris 1557.
Gallus Hussar, minister ecclesiae Ovariensis in Hungaria.
Ad manus d.
Henrici Bullingeri, Tigurinae ecclesiae ministri, dentur.
An herrn Heinrychen Bullingern, predigern Zürich zuͦ dem Großen Münster,
 gehörend dise brieff.
^$Zürich.
Darunter von Bull.s Hand: "Galli Hussari, Ovariensis in Hu(n)garia pastoris."
