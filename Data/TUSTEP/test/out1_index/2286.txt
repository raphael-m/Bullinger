<nr>2286</nr>
<ae>Bullinger an Ambrosius Blarer</ae>
<od>Zürich, 3. Dezember 1555</od>
<vo>Autograph: St. Gallen VIII, 63.
(Siegel...)</vo>
<dr>Bl. III, 345. Esc.<dr>
<re> </re>
<tx>S. D. Gregorius noster Mangoldus hodie mihi retulit conflictari te, frater
in domino charissime, cum morbo longe periculosissimo. Qua re admodum reddidit
solicitum, non quod invideam tibi beatam illam tranquillitatem, sed quod
existimem magis e re futurum ecclesiae, si ex morbo revalescens diutius hic
domino servias in ministerio ecclesiae san[c]to. Oro itaque patrem domini nostri
Iesu Christi, ut quamprimum te nobis restituat facultatesque animi ita instruat,
ut pluribus prosis plurimum. Migrarunt hinc intra annos non ita multos
excellentia ingenia, nec scio, qualia in ipsorum successerint locum. Superbia et
ambitio multos agit transversum; contentionis studium in multis magnas dotes
opprimit, sed et studium voluptatis non paucos supplantat. Ideo cernimus
ecclesiam dissidiis involvi et quoslibet cita delectum, quod volunt, effutire.
Si moderata nobis essent ingenia et quae spectarent gloriam dei ecclesiarumque
aedificationem, minus omnino eset contentionum. Unde non possum non dolere ex
animo, quoties video placabilia discedere ingenia, subire in locum irritabilia
et nihil magis quam rixas desiderantia. Versamur sane in seculo longe
corruptissimo. Utinam sedulo precaremur dominum, ut is rebus succurrat fessis.
Gratissimum feceris, si indicaris revaluisse te per dei omnipotentis virtutem.
Is benedicat tibi, restituat te nobis et servet. Nolo tibi prolixa scriptione
molestus esse, ut qui alias satis superque sis aeger. Domini es, dominum specta
in omnibus; dominus te liberavit, is et salvabit. In hoc vale aeternum una cum
tota domo tua. Salvi sint fratres, inprimis d. consul Vulpius. Oro, ne unquam
obliviscaris fratris uxoris meae, Rinfeldensis scribae; nam tanta hic est
scribae; nam tanta hic est scribarum copia, ut ipsi spes nulla supersit.
^$Tiguri 3. decembris 1555.
^$Bullingerus tuus.
^$Hunc d. Franciscum hominem Graecum Corcyranum et magni nominis apud Polonos,
commendo tibi. Cupit te alloqui et familiaris fieri; homo est pius et humanus.
De rebus Polonicis plura et certa referre poterit. Amo illum propter
synceritatem; habitavit apud nos aliquot mensibus. Iterum vale.
<lz>[Adresse ...]: Ornatissimo viro d. Ambrosio Blaurero, Bienensis ecclesiae
pastori fidelissimo, domino meo colendo et fratri charissimo. Byel.
