<nr>5211</nr>
<ae>Bullinger an Tobias Egli.</ae>
Zürich, 25. Januar 1572.
Zürich StA, E II 342a, 652. / Orig. (Aut.)
Graub. III, 289f. R.
S. D.   Haec paucula scribo, dilecte frater, ut videas me
tuas bona fide
accepisse ultimas de subdolo Rezüntziano negotio. Cum vero
tuum feceris officium
fideliter, reliquum deo committe; dabit is his quoque finem.
Scis illud: post
tenebras lux; scis, quid minatus sit nobis dominus et qui
praedecessores nostri
pertulerint. Animemus ergo corda nostra constantia et
patientia perseverantes in
opere bono et apud fratres, qui te amant ex animo syncere.
Reconciliabit tibi
dominus eos, qui nunc videntur esse hostes infensissimi, et
dabit tibi suam
benedictionem. Ora quoque dominum, ut is esse pergas, qui
fuisti hucusque.
Utinam fusius tecum commentari liceret de militia, quae
instituitur, Turcica!
Videres, quod alias vides: bellum hoc peregrinum et nihil ad
nos pertinens,
maximis malis implicabit Helvetiam, nisi resipuerit; de quo
conferemus, cum ad
nos veneris. Dominus benedicat itineri tuo. Fama est
Tigurinos consensisse in
hoc bellum Turcicum. Mentitissimum est; non consenserunt
neque consentient. Qui
bene vult Helvetiae et posteris nostris, cavebit, ne
immisceamur. Quae nova ex
Augusta Vindelicorum habeo, tibi communico in inserta
charta.
Salutabis utrumque consulem, Campellum, Pontisellam. d.
Carolum Gregorium,
Bonettum, medicum R[uinellam] et alios viros bonos. Dominus
benedicat tibi et custodiat te ab omni malo. Vale.
Tiguri  25. ianuarii anno salutis nostrae 1572.
Bullingerus tuus.
Ornatissimo viro d. Tobiae Eglio, Curiensis ecclesiae
ministro fideli, domino et
fratri suo honorando et dilecto.
                 Chur.
