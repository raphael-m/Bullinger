<nr>2350</nr>
<ae>James Haddon an Bullinger</ae>
<od>Straßburg, 12. März 1556</od>
<vo>Autograph: Zürich StA, E II 375, 485.
(Siegel...)</vo>
<dr>Zur. lett. III, S. 301f; Ep. Tig. III, S. 199f.<dr>
<re> </re>
<tx>S. in domino P. Dedi ad te antea, sed dubito iam, tibi
redditae fuerint necne, non quod velim te gravissimis occupatum
interpellare, multo minus abstrahere ad momentum mihi
respondendo, neque res tanti momenti fuerunt, de quibus scripsi,
ut responsionem requirerent. Certiorem te fecerunt de illis
nunciis, quos tum habuimus ex Anglia; iam vero multo minus est,
quod scribam te dignum. Sed tamen has ad te do, quia diu mihi
videtur, quod cum tua collocutus sim humani[ta]te aut a te
audiverim ipso. Burcherus noster a vobis rediens mihi quaerenti
de te narravit non bene te valere; cum autem adhuc nihil
audiverim, iam ex te ipso valde aveo intelligere, quomodo
valeas. Nihil praeterea peto nec id quidem nisi tuo ocio. Multae
causae sunt, quamobrem de tua valetudine pervelim audire, neque
mirum, si de te privatim etiam sollicitus pene sim, cum tuum in
me animum ita esse perspexi, ut ex quorundam nostrorum
sermonibus ad me de te intellexi. Non dubito, quin ista tempora
tibi possint ut piis omnibus dolorem gignere atque efficere, ut
multa et altissima ducantur suspiria. Sed quid facias? Qui sedet
in altiss[imis], respicit humilia in coelo et in terra; qui vult
suos exerceri, sed non destitui omnino suam patietur ecclesiam,
quin, ut homo ille peccati iam aliqua ex parte patefit per te
tuique similes, ita conficietur tandem spiritu oris domini,
amen, amen. Deus tibi adsit suo spiritu teque tueatur ad suae
ecclesiae commodum.
^$Argentinae 12. martii 1556.
^$Tui studiosissimus Iacobus Haddonus.
^$Omnia bona et fausta ad dei voluntatem apprecor d. Bibliandro,
d. Pellicano et d. Gesnero.
<lz>[Adresse ...]: Ornatissimo viro et observandissimo (in
Christo) patri d. Heinrycho Bullingero, pastori fidelissimo
ecclesie Tygurinae.
