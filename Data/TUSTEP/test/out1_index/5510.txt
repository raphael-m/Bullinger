<nr>5510</nr>
<ae>Bullinger an Tobias Egli.</ae>
(Zürich), 14. Juni 1573.
Zürich StA, E II 342a, 711f. / Orig. (Aut.)
Graub. III, 430ff. R. (.. .)
Fürgeliepter herr und bruͦder, min willige dienst und
alles guͦts sye üch
bevoran von mir alle zyt bereidt. Wüssend, das üwer
schryben, ouch das letst uff
min letst schryben, mir wol worden ist. Dancken üch abermals
umb üwern flyß etc.
Demnach kan ich üch nitt verhallten uß liebe, die ich zuͦ
üch in Pündten und
gemeinem vatterland tragen, die ir ouch yeder zyt by mir
gespürt und funden, das
von üch den 3 Pündten vil und allerley der handlung halben,
so sich zuͦletst
mitt üwer unruͦw zuͦgetragen, geredt wirt, ouch von
denen, die beide teyl
vernommen, deren, die lantrünig* (*a.R.: lantrümig ... ..
...!) worden oder
gestraafft sind, und des gantzen handels halben. Wie er aber
für gemeine
tagleistung kummen gemeiner Eydgnossen, verstan ich wol, das
der Pündtern
schryben unglych und das wol die 3 Pündt ein antwort mitt
einandren gäbend,
darnäben aber der Graw Pundt nüt deß minder sin besondere
antwort, das er gern
verwilligt zum rächten und wider darvon, gäben, doch
sömlichs by den 2 Pündten
nitt mögen funden werden etc. und das sunst allerley geredt
und geradten und
nitt yederman ein gefallen an der vergangnen handlung hat,
ouch die den Pündten
günstig und hold. So sind funden worden, das ich üch nitt
verhallten kan, die
schlecht nüt wöllen handlen, keinen kosten mitt botten
schicken, und diewyl man
gespüre, das nitt me ir wolmeynung und erber, billich
anmuͦten by den Pündtern
gällte, so wöllind sy sich iren ouch wyter nüt me annemmen.
Diewyl aber sömlichs
ettliche beduͦcht dienen zuͦ grosser zertrennung und
anlaß und ynfal frömbder
lüthen, habend sy angehallten, noch zuͦ werben umb einen
pundtstag und daruff
botten zuͦ schicken etc., das doch ouch nitt mögen
erhallten werden, biß das der
nüw französisch orator oder legat, ein bescheidner,
früntlicher herr, sich mitt
ernst yngelegt und die herren Eydgnossen träffenlich
vermanet, nitt also von
Pündtern zuͦ teylen, alls von einem redlichen volck und
die frylich ouch
eerenlüthen losen werdint und thuͦn, das gebuͤrlich und
rächt ist etc. Und
hatt ernstlich gebätten, das man von gemeinen botten der 13
Orten in sinem
kosten hinuff schicken wölle etc., das er nach langem
erhallten, und sol die
bottschaft in 3 wuchen hinuff gesandt werden, zuͦ handlen,
was zuͦ ruͦw und
einikeit diene, und das man weder dem lantfürsten noch
nieman anders das sin
verhallte oder näme; das, die rächt anr ffend, rächtlich
verhört werdint nach
vermög irs pundtbrieffs, und dann, die schuldig erfunden,
gestrafft werdint, die
sich eerlich verantworten könnend, ledig gesprochen. Da
wölle man sunst inen in ir fryheyt kein yngriff thuͦn etc.
Hieruf wirt ich nun von eerenlüthen bericht, das es guͦt
und nodtwendig were,
die üweren zuͦ vermanen, das sy kein billichs
abschluͤgind und nitt stäts uff
abschlahen sich richtitind und so vil eerenlüthen
enteeretind und alls vil alls
verachtetind. Dann warlich kan ich üch sagen, das eerlich
lüth sind, die üch
Pündteren guͦts gonnend und ouch gern rächt thätend und
üch uff kein böses
wysetend. So sind andere, die vilicht eins andern gesinnet.
Und kan üch
eigentlich berichten in trüwen und geheym, das eerenlüthen
angst für üch ist,
insonders so ir sunst ouch nitt aller dingen eins mitt
einandren sind etc. Dann
ein wunderbare prattick gadt, das ir von Hispaniern
angefallen, der landtfürst
sich ouch erzeygt und dann andere, die ir verachtend, wie sy
es rächnend, sich
üwer nüt annämend etc. Ir verstaand mich wol etc. Nun
söllend ir nitt zürnen. Ir
sind zwaren alls wenig alls wir alle wällt, und stand
jetzund unser sachen in
diser grossen thüwre so klämm, das zuͦ besorgen, wir
proviandt halben nitt vil
tag möchtend zuͦ fäld verharren. Zuͦdem offenbar, das
der gmein man erärmpt und
wenig überigs hatt. So ist me zwytrachts und mißfals under
üch, dann ir selbs
wüssind; wurdint's aber innen, wenn es zuͦ spaadt were.
Und möchte sich bald
schicken (darvor gott eewig sye), das, da wir unser fryheit
vermeintend zuͦ
schirmen, schneller dann schnell darumb kämend, darzuͦ umb
die whar religion
ouch kämend und dem sedi apostaticae undergethan. Mir
zwyfflet nitt, die lüth,
die so häfftig sind, sähind hie uff den grossen kosten, der
in denen tumulten
uffgelouffen ist, das der ettwan har genommen etc. Wie aber,
wenn er nitt nun
nitt yngebracht, sunder man darfür ouch käme umb alles
eygenthum, und nitt nun
nitt straaffen möchtind, die wir wöltind, sunder vil me
straaff und verderben
liden muͤßtend? Und sicht mich die sach gar gfaarlich an,
das wol für sich zuͦ
luͦgen und guͦter fründen wolmeynung nitt also stumpff
abzuͦschlahen. Ich
gedencken dick zuͦ unsern zyten an den spruch Augustini
contra Parmenianum:
wenn man sicht, das ein übelthaat so starck, das sy nitt mag
gestraafft werden
onet mitt undergang der kylchen, ist besser, man füre*
(*a.R. färe?) ein andere
zyt, das die kylch nitt zerstört werde etc. Dorumb langt min
vermanen und pitt
an üch und an andere guͦte herren und bruͤder, die ich
wol weiß, das ir den
friden und wolstand der kylchen suͦchend, das ir vermanind
zur einikeit und das
man  nitt ußschlahe guͦter fründen warnung, pitt und
wolmeynung, das, wenn die
botten zuͦ üch kummend, bescheidenheit und nitt spröde
findint, wie üch dann wol
anstadt und zuͦ thuͦn wol wüssend. Hiemitt wöllend wir
gott trüwlich bitten, das
er sin gnad darzuͦ sende, das üch üwer erdbidem guͦts
und nüt böses bedüte. Ich
bitten, ir wöllend diß min schryben mitteylen minem
günstigen herren
burgermeister Wylli und h[erren] uͦlrichen Campellen und,
so es müglich wer[e],
h[erren] Hercules von Salis dem allten etc. und sy von mir
gruͤssen etc.
Ich hätte üch uff frytag vergangen dise meinung
zuͦgeschriben; so bin ich
vergangne tag kranck gelägen und bin noch ellend. Hab das
zwaren schwarlich
geschriben; lieb aber und sorg über üch hat mich zwungen.
Verstandt's von
mir alls üwerem getrüwen und liebhaber. Gott mitt üch und
üwer lieben hußfrowen,
deren kranckheit mir in trüwen leyd. Üwern brieff, h. Hans
Caspar Göldly
zuͦgehörig, hab ich imm geschickt, weiß noch wie ouch vor
nüt von dem brieff,
den ir an minen herren seckelmeister gesendt habend, hab
ouch noch nitt von imm
verstanden, das imm ützid von üch worden.
Datum sontags  14. iunii 1573.
Der üwer alle zyt H. Bullinger etc.
(Adr. z. 705 u. 706): Dem wolgelertenn, frommen und getruwen
h. Thobia Eglin,
pfarreren zuͦ Sant Martin zuͦ Chur, minem lieben herren
und bruͦder.
