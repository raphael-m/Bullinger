<nr>0384</nr>
<ae>Bullinger an Joachim Vadian</ae>
<od>Zürich, 7. März 1549</od>
<vo>Autograph: St. Gallen Kantonsbibliothek (Vadiana),Ms (VBS VII), Nr. 10</vo>
<dr>St. G. Mitt. 30, S. 787f, Exc. Ep. Calv. 1157 (XIII, 213)</dr>
<re> </re>
<tx>
S.D. Munus accepi uxori meae missum, vir omnibus modis colendissime, ac miror
humanissimi senatus benevolentiam, cum nulla sint ex me profecta beneficia, ob
quae ille me amet tantopere. Conabor tamen modis omnibus, ita me geram, ne illum
unquam amoris et studii in me sui poeniteat. Te autem oro, ut gratias meo nomine
agas senatui amplissimo. hoc interim tibi persuasissimum habe, me ne pilum
quidem accep[isse], quisquis praeter te ac tuos obtulisset. Non enim assuevi,
imo oblata munera honoraria ab urbibus et clarissimis hominibus repuli hactenus
constantissime nec accipiam ulla deo volente, quoad vixero. Obtulere
archiepiscopus Cantuariensis et aliquot primarii viri Angliae, obtulit Berna et
Augusta, obtulerunt alii; ego nunquam vel terunicum accepi a quoquam. Sunt autem
causae multae et iustissimae, quare sic agam. - Scripsi mensibus Ianuario et
Februario sermones XX, quorum exemplum hic mitto. Oro, ut benigne accipias
munusculum. Parabo deo volente Decades adhuc 4, in quibus tractabo et alios
maxime necessarios theologiae evangelicae locos communes.
^$Calvinianae responsionis nulla hic extant exemplaria; quod tibi misi, ex ipso
Calvino accepi. XII. huius magna celebrabitur synodus Bernae. Vocati sunt eo
omnes ministri ecclesiarum ditionis Bernatium; post octiduum comparebunt et
Gallicani vel Sabaudienses ministri. Haeret igitur Bernae Musculus, ut synodis
intersit.
^$Remitto tibi chartas communicatas de parricidio Anglicano, scriptas ab
Antverpia, et ago tibi magnas gratias. Ex Anglia eandem fere historiam contexunt
totidem verbis amici; sed tuis plura non habeo. Dominus convertat omnia in
gloriam sui nominis. Expecto, quid praeterea scribant amici ex Antverpia; ea
enim te communicaturum nobis polliceris.
^$Dominus conferat tibi sapientiam et facultates componendi causam contraversam
inter Helvetios. Vale Salutant te domini consules et fratres symmistae.
^$Tiguri, 7. Martii, anno 1549.
</tx>
<un>Bullingerus tuus</tx>
<tx>Literas inclusas remitte omnes </tx>
<lz>[Adresse:] Clarissimo viro D. D.
Ioachimo Vadiano, domino suo colendissimo. Sangallen.
