<nr>1478</nr>
<ae>Graf Georg von Württemberg an Bullinger</ae>
Göppingen, 25. September 1552.
Zürich StA, E II 363, 144.
Orig. mit aut. Unterschrift.
Georg, grave zu Würtemberg unnd zu Mümpelgart etc.
Unsern grus zuvor, lieber besonder. Wir haben ain schreiben
sampt zwaien sermonen, so ir zu Zürich trucken haben lassen,
den 21ten dis lauffenden monats entpfangen und wissen sonst
von kainem vernern tractätlin, so uns inn guter weil von
euch zukomen seyg, bedancken uns solcher zu geschickten
tractätlin gantz g[nädig]lich, wissen gleichwol nit,
wenn wir dieselbigen mit rüewiger muessen lesen künden, zu
dem wir jetzo auch nit zum besten uff seind.
So vyl dann euwer neuwe zeittung belangt, achten wir, die
neutralitet zwüschen Frannckreich und Burgund werd gehaltten
werden, wie sich die leüff und zeitten schicken und
zutragen, und seind drey jar an sich kein lange zeit nit. Es
ist zu besorgen, derselbig knopff werde  mal ain rauhen
auffgang nemen. Wir haben wol wissens, das der konnig von
Frannckreich mher Aidtgnossen begert; dan wie wir vernemmen,
hatt er nit vyl mher bey ime.
Hertzog Moritzen angenommene friden lassen wir in seinem
werdt pleiben; dann derselbig würdt sich täglichs wol
clarificieren etc.
Wir versehen uns ir werdt oder hapt nhun alle tag in
erfarung komen, das der kaiser uff Straßpurg zugezogen und
daselbst harumb mit seinem kriegsvolck zu rosß und zfus
ettlich tag verharren werd.   So hatt marggrave Albrecht
Sarbrucken eingenomen, ligt nit weit von Straßburg, und ist
zimblich wol gefaßt mit reütern und knechten; seind all wol
bezalt, leichtsinnig und guter dingen, Tragen warlich sorg,
es werde zu ainem grossen blutvergiessen abermaln das mherer
thail über die Theütschen ghen. Der gnädig gott welle uns
armen Theutschen doch dermalains mit mherer barmhertzigkait,
gnad, frid und ruhe ansehen. Amen. Wir tragen grosse sorg,
diser krieg noch lang kain end. Der lieb gott welle ain gut
bestendig mittel schicken. Seit gott bevolhen. Datum
Göppingen den 25ten septembris anno etc. 52.
G[eorg] g[rave] z[u] Wyrttemberg etc.
Unserm lieben besondern Hainrich Bullinger, predigern zu
Zürich.
