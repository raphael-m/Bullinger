<nr>4457</nr>
<ae>Johannes Fabricius an Bullinger</ae>
Chur, 7. Mai 1566.
Zürich StA,  A 248.2.
Gr. II, S. 703f.
Er dankt für väterliche Fürsorge. "Wye ich üch geschriben und ir rächt verstanden, also wyt ist es hyevor ergangen.
Siderhar aber bin ich durch einen eeren-, gloubwürdigen man grundtlich bericht, das die botten der 7 Orten in nammen
irer herren und oberen sich gegen den botten der 2 Pündten zuͦ Ylantz erbotten habind: so veer und das schloß uff
bestimbte zyt nit gerumbt sye und man irer hilff bedörffe, wärdi inen die unverseit syn. Nun hatt man ein zuͦsatz in das
schloß geleit, und sind die botten von gemeinem Gottshuß by einander; allein Under-Engadyn und Münsterthal manglet, daa
man die Battisch pratick am sterckisten gefürt hatt. Es ist aber noch nütt gehandlet, daarumb dan myn h[err]
burgermeister üweren burger uffhaltet. Dan ich nit anders weiß, ein Gottshuß den 6 Orten schryben wärdi, darmit sy ester
beßer fuͦg und anlaß habind, in der sach ze handlen. Achten, morn wärdi üwer burger Florin abgefertiget wärden, von dem
ir unser widerwärtigkeit halb vyl verstaan wärdind. Gott beßere es und schicke die sach zuͦ guͦtem. Hütt ist man herren
Batten mit vylen uß den 5 Orten wartend;* (* dazu a.R.: "Man seit von 50 oder 60 pfärden.")  mag nit wüßen, was guͦtts
ußgäben wirt. Alles unglück kumpt uß diser statt; ist vyllicht die maß vol. Muͦß also warten, was mir gott mit anderen
ze lyden gibtt; weiß mich schuldig vor gott in vyl wäg, ergib mich derhalben ouch in syn straaff und tröst mich
mithinzuͦ syner barmhertzigkeit. Waa es sonst yenen hätte mögen sin, hätte ich myn sach gern zuͦ beßeren ruͦwen gericht
und disen lütten, die mit gewalt unglückhafft syn wöllind, das unglück laßen ze lieb wärden. Diewyl es aber gott und
mynen g[nädigen] h[erren] der statt Zürych anders gefalt, so kan ich im ouch nütt thuͦn."
Cur, den 7. meyens, quae utinam non sit huic urbi fatalis dies, anno 1566.
(P.S.) "Commendo tibi hunc pauperem, qui Genevam proficiscitur."
