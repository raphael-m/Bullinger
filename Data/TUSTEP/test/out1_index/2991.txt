<nr>2991</nr>
<ae>Johannes Utenhove an die Zürcher und Genfer Prediger</ae>
Krakau, 18. September 1558.
Zürich StA, E II 371, 719. / Kopie.
Ep.Calv. 2962 (XVII, 342ff.)
Quandoquidem is qui has defert, hactenus hic haesit, attingenda mihi quaedam esse putavi, viri clarissimi, quae nunc in conventu Vlad.
per fratres conclusa fuerunt.
Primum enim compositis inter nobiles viros ac ministros ipsos controversiis assensi sunt nobiles, qui magno numero interfuerunt, in liberalem quandam contributionem ad erigendas scolas, ad alendos ad verbi ministerium idoneos iuvenes, adque typographiam peculiarem.
Deinde assensum est communi suffragio ne amplius contribuantur ab
ipsis decimae papistis ad alendam ipsorum <gr>eidvlomaniam</gr> ac impietatem, cum id sana conscientia non possent: quod ipsum se ita velle, proximis regni comitiis sunt proposituri.
Tertio assensum est per ipsos, ne ipsi posthac liberos suos matrimonio iungant cum infidelibus.
Postremo etiam assensum est, ne subditi ipsorum maiori onere ab eis graventur, quam veteres patriae leges ferant, nimirum qui integrum agri dimensum possident rustici, ut per duos dies dominis suis operas singulis
septimanis impendant, qui vero medium, per unum diem.
Alia praeterea sunt constituta multa, quae nunc non est narrandi locus: haec vero sunt, quae maioris momenti esse videntur.
Caetera <gr>grammatoforos</gr>
D. Iohannes Bonnerus, baro a Baliciis castellanusque Biecensis, quem ego vobis nuper commendabam utque ad eum perscriberetis hortabar, interfuit conventui, plurimique alii potentes viri, qui omnes se disciplinae ecclesiasticae subiecerunt.
Ut autem ad ipsum aliquid literarum nunc detis vos vehementer rogo, quo animum ipsi ad intrepide audendum magis magisque addatis, in ipso enim non parum momenti hic est positum.
Neque minus momenti, quin imo multo plus, positum est in illustri viro d.
Stanislao ab Ostorog castellano Medzerecensi ex antiquissima ducum familia oriundus: is enim unus maiorem totius Poloniae maioris partem secum non obscure trahit.
Tametsi autem is Lutheri sit addictior, tamen scio eum d.
a Lasco, cuius ex sorore neptem duxit, magni facere: vestrasque literas ei gratas fore.
Hoc enim ipsemet mihi indicavit, seque rescripturum esse libenter.
Maximae vero omnium authoritatis per totum regnum est ilustriss.
d.
Ioannes comes Tarnoviensis, castellanus Cracoviensis
supremusque exercituum regni capitaneus, qui huic cardinalis Pisani missioni est iniquissimus, totique episcoporum ordini, quod ipsum mandarunt, offensissimus: ad quem etiam nunc vobis omnino scribendum esset.
Hoc enim est certissimum, quod ipsum affirmat clarissimus vir d.
Ioannes a Lasco, vestras literas ipsi fore longe gratissimas, eisque ipsum admodum confirmatum iri, qui unus (quum primus in comitiis alioqui sententiam dicat) si constanter agat, nihil est dubium, quin reliqui omnes manibus
pedibusque in ipsius sententiam sint ingressuri, praesertim si nobiles missi, quos nuncios terrestres vocant, pie constanterque suis postulationibus insistant.
In nunciis enim qui totum regnum repraesentant maximum momentum est positum.
Quare et ad alios illos iam dictos viros ac dominos, operae precium vobis erit perscribere ut illi sua authoritate animos nobilium praeparent ad comitia.
Ne pigeat itaque vos, fratres charissimi praeceptoresque observandi, aliquid laboris nunc insumere scribendis
ad praedictos tres dominos atque adeo ad omnem nobilitatem, quae nunc evangelium Christi domini occepit, ut animorum fideique unitati insistant, idque sine ulla procrastinatione, cum morae longae omnino noxiae videantur.
Certum est enim sub cardinalis huius adventum comitia non diu extractum iri.
Clariss.
d.
a Lasco nunc paulo melius habet, sed tamen non adeo adhuc est confirmata valetudine, ut multa possit scribere, quare ne aegre feratis ipsius silentium vos vehementer rogat.
Valete, viri clarissimi fratresque observandi in domino, cui ego ministerium vestrum commendo ex animo.
Raptim prope Cracoviam, nimisque tumultuanter. 18. septembris 1558.
Ignoscite quaeso lituris, non enim licuit rescribere.
               Vestrae pietati addictissimus Ioannes Utenhovius.
Cl.
d.
a Lasco vos omnes peramanter salutat suaque officia vobis studiose defert.
Clarissimis viris dominis pastoribus ecclesiae Tigurinae ac Genevensis, dominis praeceptoribus ac fratribus meis perpetua observantia colendis.
