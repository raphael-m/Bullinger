<nr>0632</nr>
<ae>Bullinger an Johannes Calvin</ae>
<od>Zürich, 29. Oktober 1549</od>
<vo>Autograph: Genf, 120, 201. Orig.
(Siegel...)</vo>
<dr>Ep. Calv. 1298 (XIII, 440f)<dr>
<re> </re>
<tx>S. D. Gaudeo literas nostras ad te, venerande et
dilectissime domino et frater Calvine, tuto esse perlatas.
Exspectamus iam quid sis ad eas responsurus. Intelligo sane quid
tu sentias, et gratulor nobis tam pulchre convenire in omnibus.
Restat ut aliorum quoque calcules accedat, D. Farelli et Vireti.
De quibus tamen freti ipsorum pietate nihil nobis quam de te
ipso pollicemur. Dominus consentientes et copulatos sanctissima
et integerrima consensione unanimos conservet in finem usque.
^$D. Robertus mihi fuit commendatissimus quum propter tuam
commendationem, tum etiam propter virtutes proprias et eas
quidem eximias. Nihil tamen potui in eum conferre beneficii.
Vidit interim non defuisse voluntatem paratissimam. Iuvenes
autem mea intercessione accepit in suam fidem D. Ioan. Wolphius
symmysta, vir graece et latine doctus, liberalis civilis et
diligens. Committerem ei meos filios, si aliis vellem credere
custodibus aut tutoribus. Spero itaque illis tuis prospectum
optime. Singuli pro victu et omnibus impensis, lectis inquam
etc. solvunt 20 coronatos. Verum haec exactius exponent tui
illi. Obtuli et ego iuvenibus omnem meam operam. D. Laelius
salutat te officiosissime. Scripsit tibi literas, proposuit
quaestiones aliquot: orat ergo tuam humanitatem per Christum ut
respondere digneris. Oro et ego te per meam amicitiam ut hac in
re ei inservias, tuisque studiis tantillum temporis suffureris.
Collegae omnes te cum tuis omnibus diligenter salutant, et vobis
omnia felicia imprecantur, commendantes se vestris precibus.
Nomine meo salutem plurimam dicas omnibus tuis, inprimis clar.
viro D. Iac. a Burgundia, cui me commendari peto. Vale, vir
doctissime et animo meo carissime. Dominus Iesus servet te
incolumem ad gloriam nominis sui.
^$Tiguri 29. octob. anno 1549.
^$Bullingerus tuus.
^$Accepisti haud dubie literas quas nuper ad te scripsi de
scripto tuo contra Interim, quid de eo fratres ex Frisia
scripserint.
<lz>[Adresse ...]: Clarissimo viro D. Ioanni Calvino Genevensis
ecclesiae antistiti vigilantissimo suo in Domino carissimo
fratri.
