<nr>2576</nr>
<ae>Johannes Pincier an Bullinger</ae>
<od>Wetter, 4. April 1557</od>
<vo>Autograph: Zürich StA, E II 359, 2962.
(Siegel...)</vo>
<dr> <dr>
<re> </re>
<tx>Salutem a deo per Iesum Chrsitum servatorem nostrum D.
^$Nuper circiter nonas martias, quum princeps noster diem unum
atque alterum haereret apud nos, vocabar illius iussu ad
prandium. Quo simul ac veni, oravi ante mensam quemadmodum
etiam post pro ipsius principis mandato. Inter prandendum de
rebus variis et gravibus ac praesertim de controversis hoc
tempore nostrae religionis capitibus disserebat, ut mihi
quidem videbatur, minime vulgariter. Quando cogitabam equidem
plurimum debere nos deo, a quo tam intelligentem divinarum
rerum et tam aequum in discernendis controversiis haberemus
iudicem, in quo si quid desiderandum sit, optandum est votis
omnibus, ut eius vita et mores iudicio congruant et
respondeant. Non est autem necesse hoc loco sigillatim
percensere omnia, nisi hoc solum, quod mihi dedit in mandatis
ad te perscribendu. Honorifica enim tui facta mentione in
prandio, quum sciret, intercessisse mihi vobiscum aliquando
vitae amicitiaeque consuetudinem, rogavit, num ipse quoque
Zwinglianus essem. Respondi me neque Lutheranum neque
Zwinglianum, sed christianum esse; verum tamen quod ad meam de
coena domini sententiam attineret verbo dei consentaneam,
nequaquam me spernere, si quos haberem in ea mihi vel
praeeuntes vel consentientes; sed amplecti et venerari me
illos partim ut patres et praeceptores partim ut fratres in
domino. Tum ille: "Bene est," inquit et mox ad alia est
delapsus. A prandio sublata mensa et gratiis actis detinebat
me solum apud se dimissis reliquis ibique diligentissime
expiscabatur, quidnam de sacramento sentirem, et ne quid
veritus dissimularem aut tergiversarer, bono animo esse et
libere proferre iuberet. Ego vero: "Neminem" inquam "habeo vel
video, quam? amplius in hisce omnibus reformidem praeter deum,
cuius iudicio quum cdertum sit semel non sisti oportere, dum
modo huic probetur mea sententia, ne quicquam recusare me,
quid de me alii iudicent. Proinde dixi primum de sacramentis
in genere, in eodem dignitatis gradu cum externo dei verbo mei
illa collocare, ita nimirum, ut, quae verbi dei doceantur ac
promittantur, eadem ipsa, non nova quaedam neque alia
sacramentis apportentur ad animum, per reliquos sensus idque
nova aptaque et inprimis convenienti hominum captui ratione.
Nam ut praedicatio verbi dei auditum feriens divinum quendam
motum excitaret in animo assentiente dei promissionibus, ita
quoque sacramenta per signa quaedam externa reliquos sensus
perstringere atque percellere quodammodo, ut homo interior
nunc visu, nunc tactu, nunc gustatu, nunc olfactu forinsecus
moto acrius admoneretur de reconditis rebus externa signorum
specie pulchre adumbratis. Itaque sacramenta esse veluti
sigilla dei tabulis, quibus descriptio foederis inter deu et
nos continetur, appensa sive adiecta in hoc, ut tanto firmius
et clarius hominum mentes divinam circa se voluntatem
perspicientes, in dies arctius deo iungerentur ac
devincirentur. Quapropter quae esset divinarum rerum cum verbo
externo coniunctio et societas, eandam omnino esse veritatis,
hoc est rerum per ipsa signa tum significantium tum
significatarum rationem. Et ut evangelium in se quidem
potentia esset dei ad salutem omni credenti, vitio autem et
culpa increcdulorum odor mortis ad mortem non obedientibus,
ita quoque sacramenta fidelibus tantummodo esse salutifera,
profanis hominibus propter ipsorum contemptum et abusum
profana, inutilia, noxia. Hisce ad hunc pene nodum explicatis
descendi ad speciem id est ad coenam domini. Ubi eandem
ostendi analogiam per omnia observandam esse <gr> <gr>, hoc
est signorum et externarum rerum, ad <gr> <gr>, quae sunt res
internae, spirituales, significatae. Qualia igitur essent
receptacula, talia quoque esse obiecta: corpore? humano
competere panem et vinum externum, animae non item, sed contra
animae cibum esse panem illum caelestem, qui dat vitam mundo,
ut iam animo res est incorporea nec pascitur proprie corporis
rebus, ita oportere cibum animae nostrae accommodum et
convenientem esse, qui percipiatur. Concidere ergo semel omnia
phantasmata de vero et naturali corpore et sanguine Christi in
coena sacrosancta aliter quam spiritu et fide percipiendis. Ad
haec secundum famem ac sitim requisitam a convivis digne ad
mensam domini accedentibus facile intelligi, qualisnam esca et
potus ibi percipiatur. Invitantur enim ad coenam hanc (dixi)
esurientes sitientesque iustitiam, quibus etiam promittitur
saturitas et plena iustitiae possessio, quam nusquam nisi in
Christo obtinemus, per quem quum ab aeterna morte ad vitam
perducamur, et in hac vita temporaria sustentemur atque
proficiamus in dies in regeneratione. Eatenus proponi nobis in
coena corpus et sanguis Christi sub externis speciebus panis
et vini, ut fides nostra illum tanquam unicum salutis autorem
intueatur et habeat.
^$Hucusque quum processissem dicendo, annuebat princeps
inquiens recte illos omnes sentire et loqui, qui Christi
corpus et sanguinem in coena vere percipi dicerent, sed tamen
sacramento tenus seu spiritualiter, et adduxit locum quendam
ex ipsius quoque Lutheri scriptis, ubi ad hunc modum extra
contentionis aestum Lutherus dixisset: Sensibile corpus
hominis accipit sensibilem panem et vinum, insensibilis anima
accipit insensibilem Christum. "Unde" inquit "quotquot hoedie
pugnant pro Lutheri sententia, magis autoritatem magistri sui
defendere quam de re ipsa certare videntur. Nam si vellent
animadvertere, potuissent ex ipso Luthero colligere, quid rei
esset. Tamen," inquit, "ingentes turbas nobis dedit hactenus
haec concertatio, necdum est finis. Nam in Saxonia, Pomerania
et regionibus adiacentibus ne hiscere quidem audet, qui
diversum ab illis sentit, alioqui exploderetur ab omnibus.
Dedi," inquit, "nuper Ioanni a Lasco literas ad amicum quendam
(cuius nomen reticuit) degentem in Saxonia. Is modis omnibus
dissuaserat Ioanni a Lasco, ne quid de coena domini mutiret,
adeo periculosum esse vel obiter meminisse saltem huius
causae. Postremo unus," inquit, "superest mihi scrupulus in
sententia Zwinglianorum, quem cupiebam mihi eximi a Ioanni a
Lasco; sed non satisfecit. Quare velim." inquit, "scribas per
occasionem hoc nomine ad d. >Bullingerum, ut illius quoque
audiam sententiam. Paulus de resurrectione domini scribens,
postquam multos enumerasset, quibus in corpore apparuisset,
tandem et sibi quoque Christum visum esse testatur. Quod quum
post ascensum Christi in coelos factum sit, quaeritur, quomodo
Paulus potuerit videre Christum, si Christus quoad corpus uno
in cedrto loco sit. Dominus a Lasco dicebat," inquit, "Paulo
Christum esse visum rapto in tertium usque coelum." Tum ego:
"Quid, si," inquam, "ad eum modum Paulus viderit Christum,
quemadmodum Stephanus iamiam obruendus lapidibus adhuc agens
in terris vidit coelos apertos et filium hominis stantem a
dextris dei? Nolo tamen hac in re cuiquam praeiudicare." At
ille: "Scribe," inquit, "Bullingero hac de re, ut mihi hunc
scrupulum eximat." "Faciam" inquam "brevi." Hoc colloquio
peracto benigne dimisit me. Interea semper cogitavi commodam
hanc bene agendae rei occasionem divinitus nobis oblatam esse,
ut abs tua humanitate princeps non modo institueretur per
epistolam ea in re, quam maxime petit sibi declarari, sed
etiam ut admoneatur sui officii simul in aliis quoque ad
ecclesiasticam et politicam gubernationem pertinentibus.
Utrobique enim plurima parum decora christianis hominibus
committuntur, quae gravi indigent animadversione, si quis
urgeret. Nam, qui maxime instare principibus debebant, ut in
hanc curam rectae animadversionis incumberent, ii fere sunt
canes muti, assentatores aut tales scurrae, ut, si quid
interdum libere proferre ausint, leviter et ridende magis quam
serio agere videantur. Unde non se ipsos tantum illi, sed et
ministerium suum prostituunt magno cum reliquorum piorum
dolore atque ludibrio. Quocirca etiam atque etiam oro,
rescribas principi, ut videat me pro officio meo executum
esse, quod iniunxerit. Vale in domino cum tuis omnibus et ex
me praeceptores meos saluta d. Martyrem et Bibliandrum.
^$Datum ex Veteribus Castris pridie nonas aprilis anno 1557.
Commendo tibi consobrinum meum Ioannem Pincierum.
^$T[uus] Ioannes Pincier Veteranus.
<lz>[Adresse ...]: fehlt.
