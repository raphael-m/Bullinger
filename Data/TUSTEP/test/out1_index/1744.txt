<nr>1744</nr>
<ae>Bullinger an Johannes Calvin</ae>
ZÃ¼rich, 28. Oktober 1553.
Genf, 114, 89.  Orig.
Ep. Calv. 1841 (XIV, 658f)
S. D.  Scripseram  2. octobris per tabellionem vestrum ad
te, colende et care mi Calvine, quantum tum licuit per
turbas negotiorum et festinantiam: quoniam vero nihil
literarum a te vicissim accipio, dubito num meae tibi sint
redditae. Ac ne quid ignorares, exemplum nostrae
responsionis in causa Servetana tibi quoque destinaveram. In
praesenti mitto alterum, ut si prius non receperis, hoc a me
habeas. Quod autem in primis illis meis a te postulaveram,
id nunc quoque repeto. Oro te, mi frater, ut librum Serveti
mihi compares et mittas, eum puto quem ille de Reparatione
christianismi edidit, et cuius exemplum amplissimus ille
senatus vester ad nos misit. Deinde, ut et articulos Serveti
extractos, et Serveti scriptum, vestras quoque refutationes,
una cum Serveti Scholiis ad nos transmissa per vestrates,
describi cures, idque meis sumptibus, et mittas involuta et
obsignata Bernam ad Hallerum nostrum, qui fideliter curabit
illa ad me deferri. Hac in re facies mihi rem longe
gratissimam, neque vero ingratum senties, sicubi et tuae
humanitati potero gratificari. Et quoniam hic valde
solliciti sumus de causa Servetana, liberabis nos magna
molestia, si scripseris, luem illam esse oppressam, aut quid
tandem cum blasphemo homine sit actum. Oremus dominum et
salvatorem nostrum ut omnia bene vertat.
Caesar comitia nova imperialia indicavit ad festum trium
regum celebranda Augustae. Misera ergo Germania novas
exactiones et expeditiones, ut nihil aliud dicam, exspectat.
Dominus adsit ecclesiae suae. Vale una cum omnibus in
Christo fratribus. Literas ex Anglia acceptas et tibi missas
per me spero te accepisse. Tiguri  28. octobris anno d.
1553.
Bullingerus tuus.
Clarissimo viro d. Ioanni Calvino fido Genevensis ecclesiae
pastori domino honorando et fratri suo carissimo.
                           Genff.
