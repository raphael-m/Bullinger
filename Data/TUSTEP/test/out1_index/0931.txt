<nr>0931</nr>
<ae>Gervasius Schuler an Bullinger</ae>
Lenzburg, 14. November 1550.
Zürich StA, E II 361, 346. / Orig.(Aut.)
S.  Fortassis te non latet, amice inconparabilis, Ioannem
illum Fabritium, olim
meum diaconum Memmingę, 23. octobris ad me per Tigurum
Lentzburgum venisse,
inde visurus Bernam abiisse, Biele Ambrosium nostrum
Blaurerum convenit, postea
Bernam venit, a fratribus illic bene exceptus est. In reditu
ad me Arburgi
propter inbecillitatem corporis ad duos dies in diversorio
decubuit lecto,
tandem paululum refocillatus Aroviam venit 8. novembris
circiter horam quartam
pomeridianam. Adiit aedes dilecti fratris nostri Iungii;
illic hersipila
graviter correptus decima huius hora quarta mane hoc
turbulentissimum mare
enatando migravit ad dominum non sine magno nostri moerore.
Mox nunctium misimus
Memmingen, qui sanctę huius uxori domini voluntatem
subindicaret. Scio, quam
tibi quoque vir gratus fuerit; inde est, quod te eius mortis
certiorem facere
volui. Vicit in Christo mundum longe meliora sortitus; valde
gavisus est, ut eo
in loco dominus illum evocaret ad se, ubi pure Christus
praedicatur et
antichristianum regnum esset abolitum. Dominus Iesus
Christus corroboret nos suo
spiritu, ut devictis per Christum hostibus, peccato, mundo,
morte, Sathana,
aliquando et nos exuta mortalitate cum Christo servatore
nostro vivamus
aeternum. Amen. Misi praeteritis diebus charitati tuę
vetus numisma imagine
Vespasiani insignitum necdum certus factus sum, num illud
acceperis; si per
occupationes licet, mi frater, significa. Filia mea Rahel
sexto novembris per
quinque antea dies parturiendo graviter tandem infoelissime peperit mortuum
puerum, quare graviter decumbit lecto. Dominus deus hanc
miseriam et mei et
filię sereno vultu dignetur aspicere et hoc infelix
factum gaudio aliquo
commutare. Ego variis sic tribulationibus adobruor, ut, nisi
dominus manum
auxiliatricem supponeret, concidissem iam ante. Dii boni,
dum hęc scribo,
filia mea in ecstasim concidit supra modum gravem, ita ut
per dimidium horę
nobis plane mortua videbatur; sed per dominum convaluit.
Commendo me
orationibus tuis. Dominus adaugeat michi fidem. Nobilis a
Pfirt Lentzburgi fuit
a senatu nostro aliquas literas videre cupivit, quibus
lectis abiit. Animus meus
nichil michi boni praesagit; impietas omnia tentat. Dominus
det nostris
magistratibus ut horum nebulonum conatibus impiis sancta
prudentia et per
dominum repugnet. Vale, mi frater, familiam tuam nomine meo
plurimum salutabis,
precipue uxorem. Datę Lentzburgi 14. novembris anno
1550.
T[uus] Gervasius.
Fidelissimo Christi ministro Heinricho Bullingero, domino
fratri et veteri amico longe charissimo.
