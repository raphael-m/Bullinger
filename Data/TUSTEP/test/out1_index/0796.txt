<nr>0796</nr>
<ae>Johannes von Ulm an Bullinger</ae>
Oxford, 28. Mai 1550.
Zürich StA, E II 369, 94.
Zur.lett. III, S.408ff.
Ep.Tig. III, S.269ff.
Orig. (Aut.)
Si vales, bene est; ego quidem valeo. Etsi perpaucis ante
diebus dederam ad te
literas pluribus verbis scriptas, quibus declaraveram, quo
consilio omnia a me
agerentur, et quid etiam tibi faciendum arbitrarer; tamen
cum Petrus Martyr, vir
tui amantissimus, istuc scriberet, sine mea epistola eius ad
te literas venire
nolui. Iisdem igitur de rebus te, mi praeceptor, etiam atque
etiam hortor,
quibus superioribus literis sum hortatus, ut in ea
provincia, quam benigne in te
suscepisti, obeunda sedulo pergas. Principi omnino dixi, te
expectationem
nostram diutius suspensam non retenturum, quam ad iam
proximas nundinas
Francofordianas. Quare, praestantissime vir, etiam atque
etiam vide ne rem
longius differas, in eo praesertim exolvendo nomine, cuius
cum optima iam pars
sit abs te expuncta, tum reliqua tibi expeditu est
facillima. Quid multa?
Iustasne eorum querelas sustinere poteris? qui te, dico, non
appellant, sed
plane flagitant, idque suo iure, quando fidem ipsis priori
ad regem aeditione
obstrinxisti, tuis etiam ad me literis humanissime
confirmasti, te ad assem
exoluturum esse quidquid unquam nobis spospondisses. Tune
igitur istam spem, imo
vero hanc quam in manibus habes gloriam, tibi vel turpiter
eripi, vel turpius
etiam perire, sines? Non sines, opinor, si tuos sensus bene
cognitos omnes
habeo. Scio enim et quam officio constantiaeque tuae deesse
nolis, et quibus
nomen tuum virtutibus atque ornamentis immortalitati iam
commendaris et porro
commendare velis; novi animi tui gravitatem, novi
altitudinem, quae nec ad
inferendam iniuriam ullo modo possit adduci, neque ad
referendam facile impelli.
Quod si ad principem scripseris, fac, per deum immortalem;
Roberti Scinneri et
Andreae Wulloki, virorum praestantissimorum, honorifice
memineris. Non loquor de
praefatione in librum (quanquam id ipsum nobis esset
gratissimum), sed de
privata ad principem epistola: in hac velim omnes
intelligant, me gratias tibi
pro sua in me benevolentia egisse maximas. Nec postulo, nec
omnino volo, ut
quidquam aliud, quam ut nos sibi commendatos habeant, petas.
Inprimis vero ad
Alexandri commendationem velim iusta et legittima patris
ipsius, viri optimi et
sanctissimi, laus vocis tuae testimonio accedat; quod sane
rebus ipsius
studiisque longe erit consultissimum. Hoc tu salva
conscientia, permagna etiam
adolescentis laude facere poteris. Si librum ad nos miseris
(ut te facturum
spero), ad Trehernum, summum nostrum patronum, perferemus;
is perpetuo in aula
regis cum isto principe versatur, et res sibi tuas, atque
adeo etiam nostras,
non minori curae habet quam suas. Sed hoc omne tuo iudicio
ac prudentiae
relinquo. Laudandi principem materiam habes, spero,
sufficientem. Consiliarius
est regis amplissimus, et e regia prosapia natus:  doctus
est imprimis et
evangelii studiosus, papistarum malleus, vestrae vero
ecclesiae vir
amantissimus. Titulum iterum ad te mitto, in hanc omnino
formam:  Heinricho
Grayo, marchioni Dorcestriae; domino Ferrers de Grouby,
Herington, Bonuyll, et
Aschle, regio consiliario, ^&c. Das ist nun jez genantes
herren titel; also hat
er mir in selbs zuͦ London geben. Enderend nichts,
thuͦnd ouch nichts darzuͦ.
Nisi nomen principis velis adiicere; hoc liberum erit tibi
et omnino integrum.
De Heinricho* (*a.R.: "non Joh.") Ludlaeo Warwizensi nihil
habeo certius, quam
periculosissime ipsum aegrotare. Quotidie adhuc capellanum
eius expecto. Hoc pro
certissimo credas, rem gratissimam te illi facturum si
communiter utrique
describas. Titulum tamen eius plenum non habeo cognitum:
nec, puto, adeo
refert; semper enim aliquid lucubrationum postea illi
describere poteris, quod
etiam utrique forte erit gratius. Haec hactenus.
Inter Gallos, Scotos, et Anglos omnino convenit. Devonienses
optime sunt suo
magno malo pacificati. Hyberni Anglis se per omnia conformes
reddunt. Bulonia
civitas marittima est reddita; a Gallis vero tributum
penditur annuum: legati
et obsides Anglorum ad sedecies centena millia coronatorum
huc tulisse dicuntur,
ex qua nunc pecunia monetam Anglorum renovatam iri
purificatamque omnes sperant.
Bona iam pars episcoporum de omni religione recte sentit.
Huperus<f1>Hooper.<fe> noster, qui
Tiguri fuit, in die ascensionis domini creatus est
episcopus. Sententiam in
concilio dedit avunculus regis, dux Somerseti, repugnantibus
ferme omnibus
episcopis. Multum controversum utrinque audio de ceremoniis
ac vestitu
potificum, - dixissem histrionum et stultorum. Tandem
obtinuit causam Hopperus;
hominem de Helvetia, et imprimis ecclesia vestra, sanctius
et humanius loquentem
non vidi nec audivi. Scholae hic nostrae lectionibus et
disputationibus omnino
florent utilissimis. Matutinum tempus Galeno et Aristoteli
consecravi, ita tamen
ut omnia, quae discam, ad solam theologiam referam. Petro
Martyri me scito, non
ut discipulum, sed ut filium esse coniunctissimum; nam cum
et audio illum,
lubenter tum etiam eius propriam suavitatem vehementer
amplector. Sum totas
horas cum eo, ita ut nulla sit opus posthac unquam
commendatione. Si quas Petri
lectiones aut disputationes cupias legere, ad te mittam;
omnes enim ad unum
habeo conscriptas et a Martyre correctas. Vale, vir
praestantissime. Oxoniae festinans  5. calendas iunii 1550.
Tuae dignitati deditissimus Iohannes ab Ulmis.
Viro doctrina et pietate praestantissimo d. Heinricho
Bullingero, domino ac patrono suo inprimis observando.
