<nr>5522</nr>
<ae>Johannes Haller an Bullinger.</ae>
Bern, 18. Juli 1573.
Zürich StA, E II 370a, 486. / Orig. (Aut.)
S.  Hodie tuas accepi, et quod dominum Steigerum attinet,
non potui, quae ad
ipsum pertinent, illi tam cito indicare, propterea quod ab
urbe absens in suis
villis et praediis agit. Nihilominus tibi mitto duos
capitatos Gallicos
recepturus eos ab illo, cum reversus fuerit.  A Beza neque
nos aliquid habemus.
Fuit hic diebus hisce d. Zulegerus Solodoro huc excurrens
eo, quod speraverat se
Bezam hic inventurum; spe autem illa falsus tantum per
dimidium diem substitit,
postea Genevam properavit. Quod negotii agat, non potuimus
ab eo elicere, et
nova habuit prorsus nulla, quę non passim prius nota sint.
Interea venit etiam
in has partes magni, ut ferunt, nominis nobilis dominus de
Cusin, qui pro certo
retulit pacem in Gallia esse factam; quibus tamen id factum
sit conditionibus,
referre non potuit propter celerem ex Lutetia abitum. Valde
tamen hac de re
adhuc dubitamus, donec certiora etiam aliunde acceperimus,
atque ea si habuero,
faciam etiam te certiorem. Nunc plura non possum, quia
nuncius putat se statim
abiturum et, ego habeam, quod me parem ad conciones cras et
postera die habinde(?).
Proinde bene vale. Saluta amicos et fratres omnes,
praesertim qui sunt de tua familia.
Bernae  18. iulii 1573.
Io[hannes] Hallerus, semper tuus.
Clarissimo viro d. Heinrycho Bullingero, Tigurinae ecclesiae
pastori primario,
domino meo honorando et compatri charissimo.
