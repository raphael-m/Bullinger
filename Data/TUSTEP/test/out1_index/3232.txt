<nr>3232</nr>
<ae>Bullinger an Friedrich von Salis</ae>
Zürich, 3. Dezember 1559.
<vo>Chur, Kts.-Bibl. Ms. B 1818, 25. / Orig. (Aut.) Gr. II, 168.
S. D. Modo accipio literas a filio meo satis tristes 1. novembris scriptas Venetiis, quibus mihi queritur se nullas accipere per Rhetos literas, se desertum prorsus et febribus debilitatum agere in schola pistorum quod xenodochium esse intelligo.
Luit nunc miser, quod me prohibente profectus est in Italiam.
Sed interim ego crutior et sumptibus exhaurior.
Tarvisii debet 5 florenos hospiti Albae Rosae, aliis alicubi debet; crescunt indies sumptus.
(Dazu a.R.: "Curavi, ut haec persolvantur per Sangallenses.") Sed facilis esset haec iactura, si incolumis et integra modo esset eius sanitas aut tantillum morbus remitteret, ut per Augustam domum redire posset.
Dominum oro, ut hic illi et mihi adsit.
Scribo illi hisce inclusis, quid faciat,
quamvis dubitem, an adhuc ibi haereat.
Te autem oro atque per nostram obtestor amicitiam, ut literas has cures certo perferri Venetias.
Audio enim subinde illuc a vobis aut per vos viros bonos proficisci, quibus has [literas] credere poteris.
Praeterea ago cum quibusdam Sangallensibus de sufficiendo ei viatico, si adhuc ibi haereat.
Scis, quod ad minimum binas aut ternas ipsi inscriptas tibi crediderim intra menses circiter 6, non dubbito de tua fide, sed fieri potest, ut fefellerint, quibus
dedisti literas.
Si me amas, cura has diligenter.
Dentur Petro Roos zum Wyßen Löwen Venetiis; is scit, ubi sit filius meus.
Vale.
Tiguri 3. decembris 1559.   Ferstinantissime.
                                                                   Bullingerus tuus.
Clarissimo viro d.
Friderycho a Salis, domino suo colendissimo et fratri charissimo, comissario  Clavennae.
