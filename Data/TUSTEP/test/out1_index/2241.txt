<nr>2241</nr>
<ae>Georg Frölich an Bullinger</ae>
........... ,  15. September 1555.
Zürich StA, E II  346,  305. / Orig.(Aut.)

S. D.  Non intermitto de te bene cogitare et sentire,
propterea de rebus imperii tibi, tibi inquam amico, pauca
perstringere libet. Rex cum papistarum grege multos nunc
menses Augustę triverunt omnem lapidem moventes, quomodo
reliquum Germanię pessundarent; pręcipue vero in hoc
fuerunt, ut papatum reducerent Christo Iesu proscripto.
Tandem vero clementia dei factum est, ut adversarii ex Turca
et aliunde etiam imminentibus malis territi cum
protestantibus (ut dicitur) pepigerunt, nempe inter
cętera sic:
Communis pax inter ordines imperii sit perpetua et
inviolabilis sub pęna periurii et fractę pacis.
Religio tam evangelica quam Romana unicuique sit libera et
impunis.

Archiepiscopi, episcopi, abbates et id genus egregiorum
propter opes si ad Augustanam confessionem desciverint,
bonis ecclesiasticis immobilibus renuncient, reliquorm sint
participes, et hoc duret ad determinationem ordinariam.

Principibus, baronibus et imperii proceribus liberum esto in
suis ditionibus sive Augustanam sive papisticam religionem
instituere non obstante etiam si ius patronatus quarundam
ecclesiarum ad alios principes sive episcopos pertineat.

* (*a.R.: "ęquis numero." Iudicium chamerę imperialis
ęquis assessoribus ex utraque religione constituatur.
Quantum quisque ecclesiasticorum bonorum iam possidet,
tantum illi cedet et manebit.
Capitorum plura sunt, quę ad te posthac daturus sum,
quando tractatio publicata fuerit, id quod intra octiduum
futurum esse aiunt.
Lutherani et papistę voluerunt Zvinglianos,
Schwenckfeldicos, anabaptistas etc. nominatum a pace facta
excludere, quibus tamen nonnulli cordati restiterunt et
omissionem eiusmodi odiosę perstrictionis obtinuerunt.
Vale et me tuis commenda.
Ego me ab officio cancellariatus modo subtraxi sperans me
tranquilliorem adepturum vitam; sed opinione mea falsus
multis laboribus tam domi quam foris distringor. Salutem ex
me dic amicis et fratribus nostris Tiguri et alibi
agentibus.

Musculum nostrum salvum esse cupio, cui ad literas suas
respondere nunc negotia vetuerunt.            15. septembris
1555.

Tuus ex animo G[eorgius] Lętus a Lemnicz etc.

Domin   Henricho Bullingero, antistiti Tigurino, amico
incomparabili.

