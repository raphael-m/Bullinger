<nr>3306</nr>
<ae>Johannes Jung an Bullinger</ae>
<od>
Basel, 1. April 1560.
<vo>Zürich StA, E II 375, 588. / Orig.
(Au.)
Salutem.
Inprimis tibi gratias ago, mi frater, pro libro contra anabaptistas edito, cuius lectio mihi et iucunda et necessaria etiam.
Reverso hac hora tabellione illo vestro ita sum occupatus, ut vix potuerim audire, quomodo se habuerit heroina illa a Rapoltstein.
Vereor autem, ne non satisfiat virgini; quod si est, doleo sane vicem eius post exantlatos tantos labores non vel aliquod laboris refrigerium ipsi contingere.
Promittit Sultzerus, promittit et Stöllia non esse periculum, quod sine
donario liberali relinquatur virgo; idem ego sperabam et nunc etiam spero.
Quod non scripserim ego heroinę, id sane consulto factum.
Postulabat a me Stöllia, ut certior fieret a me, si quid e Tiguro ea de re acciperem; itaque acceptis literis a genero tuo, quod scribebas, ei indicavi, scilicet de donando panno ipsi heroinę, ad quod ipsa suam promittebat operam, ut non sine honorario iusto acciperetur donum.
Oblatis autem paulo post per hunc tabellarium mihi literis tuis ab ipso accepi
prohibitum sibi, ne Stölliam accederet neve literas ullas ab ea acciperet.
Itaque neque ipsi Stollię adventum nuncii indicare audebam neque heroinę scribere certus meas suplicatorias absque literis Stöllię non fore gratas heroinę; scripserat enim paulo ante Stöllię, si quid e Tiguro acciperet aut si pannus remitteretur, quid suo nomine agere deberet.
Praestitisset sane virginem non tantopere abhorrere a Stöllia; nam ipsa in hoc erat, ut reportaret virgo dignum labori suo praemium.
Quid
porro accipiat, nescio ac properante nuncio vix ex eo inter has negociorum turbas explorare potero.
Posthac ergo me certiorem fieri cupio; si enim nihil iam datum esset, nihilominus per nos res denuo tentanda foret.
Rerum novarum adeoque certarum nunc nihil habeo.
Bene vale.
Basileę calendis aprilis 1560.
                                    Tuus in domino totus Ioannes Iung.
Doctissimo ac vere pio viro d.
Henrico Bullingero, ecclesię Tigurinę antistiti primario, fratri suo venerando.
^$Zürich.
