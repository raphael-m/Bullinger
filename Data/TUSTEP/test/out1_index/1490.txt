<nr>1490</nr>
<ae>Pier Paolo Vergerio an Bullinger</ae>
Vicosoprano, 15. Oktober 1552.
Zürich StA, E II 356, 494f.
Gr. I,  S. 267.
Orig. (Aut.)
Clarissime meus Bullingeri, accepi tuas, quas ad me attulit
Aurelius litteras. Gratias ago, quod in Angliam scripseris
de me. Miror non advenisse Morosinum. Carpinalis sive (ut
ille ait (nosti quem dico), tirannus Tur[nonius]
tantum profecit precibus et pollicitis, quantum brevi
videbit mea Italia; nam illi theatro nunc servio; scripsi
enim iam de colloquio nostro libellum. Camillus evasit,
quemadmodum illeille summus amicus et frater meus
Bulling[erus] vaticinatus est, nempe negatione eorum
articulorum, quos serere solitus erat, et iam in Raetia
degit securus. Veneti mei, quum audiissent eum nostram
doctrinam asserere et donatum esse civilitate Raetica,
putarunt esse habendam rationem hominis. Est, quod letemur
hoc nomine: longe mansuetiores sunt et placabiliores quam
Turnonius, quem audio negasse vestratibus etc. Bergomi sex
viri (non dico fratres) negarunt. Italia non bene habet, ut
dicam id, quod est. Audio Cęsarem mittere in ducatum
Mediolanensem quendam Hispanum, qui sotius imperii futurus
sit Ferrando Gonzagae. Reliqua coram a me audies; nam
peractis comitiis recta ego ad te. Novum pagum Christus
ministerio eius, qui a[d] te scribit, invasit et papatum
eiecit. Vale et salve; orate pro me. Dominus Iesus benedicat
tuis laboribus. Vicosoprani,  15. o[ctobris] 1552.
Vergerius.
Tibi, clarissime Bulling[ere].
