<nr>3776</nr>
<ae>Fridolin Brunner an Bullinger</ae>
<od>
Glarus, 12. Mai 1562.
<vo>Zürich StA, E II 377, 2374. / Orig.
(Aut.)
S. Accepi, vir venerande, literas tuas legique nova illa ex Gallia, quę nobis communicasti, quibus perfusus gaudio deo summas agere gratias inflammatus fui; experior nempe cottidie deum suos respicere et ex discrimine ad voluntatis suę regulam satis mature liberare.
De nostro communitatis sigillo tibi scripseram, quod pauci de nostris eo die in senatu praesentes (quia non absolutus senatus erat convocatus), adversarii a senatu imperfecto astute sigillum supplices assecuti sunt, quo concilii
Tridentini subscriptionem obsignare proposuerunt.
Illa autem re agitata a popularibus concursu a nostris facto tres elegerunt, qui consuli ordine, quid periculi evangelicis ex illa obsignatione exspectandum foret, recenserunt ei interminarentur, ne adversariis communitatis sigilli facultatem absque plenis comitiorum suffragiis permittat.
Et sic hostium nostrorum vota hactenus sunt impedita; deo notum, quid inde turbę exoriatur.
Audivimus ammanum Appencellensem etiam una cum paucis papistis
Tridentino consilio subscripsisse et sigillo publico consignasse; rumore autem ad vulgus pervento coacti sunt obsignata rescindere et sigillum reddere.
Quare, quantum ego sentio, puto tutius fore in hoc negotio communitatis sigillum non concedere.
In comitiis item nostris maio habitis prefecimus papisticę farinę tutorem toparchię Gaster, cuius electionem Switenses firmam esse nolunt, quod parum in suspicione sit nostrę plus aequo favere parti; nostri autem alium eligere nolunt.
Quid
tandem hoc odium pariat, quivis coniectare potest, nec quoque hoc te lateat nostros per legatum, qui iam ad comicia Solodori futura mittetur, regio legato scripsisse hun[c]que multis precibus flagitatum, ne ex Glareanis exercitum colligat, partim quod certificati simus Gwisianos sub praetextu regalis praesidii eo uti ad subvertendum evangelium proposuisse, partim quoque quod in partes divisi simus.
Spero brevi dominum exurrecturum ad dissipandum inimicos nostros. Amen.
Datę  12. mai anno 1562. Claronę.
                                Fridolinus Fonteius, verbi minister apud Claronenses.
