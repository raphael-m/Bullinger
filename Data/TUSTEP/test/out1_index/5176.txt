<nr>5176</nr>
<ae>Bullinger an Tobias Egli.</ae>
Zürich, 26. Oktober 1571.
Zürich StA, E II 342a, 633. / Orig. (Aut.)
Graub. III, 261f. R.
S. D.  Ne nihil scriberem, cum alioqui diebus aliquot
tacuerim, saltem te, mi frater, salutare volui et indicare
nos varie affectos non tantum posse, quantum vellemus
libenter. Simlerus noster magnis excruciatus doloribus ex
podagra totus est affixus lecto; Gvaltherus vixdum convaluit
ex trimestri morbo, si modo convaluisse dicendus est; adhuc
enim languidior esse videtur, quam velim. Ego vero diuturnis
et immodicis fractus laboribus cum senio, qui per se morbus
est, confligo nihilominus oneratus privatis et publicis
negotiis, subinde, ut mihi parcatur, frustra opem imploro.
Sed et calculus misere me affligit, et urina, honor sit
auribus, ita me urit et impetuose et continue effluit, imo
distillat, ut vix horam habeam quietam. Cogor itaque bona
parte temporis domi meae me continere. Sed haec senectutis
sunt incommoda. Libenter autem haec a manu omnipotentis et
benigni patris sustineo.
Arbitror ea me ad te misisse, quae nova habeo ex Anglia,
Saxonia, Polonia et aliunde allata ex nundinis
Francfordiensibus per Froschouerum, dubito tamen; nam
incipit me mea destituere memoria. Ex Gallia iam allatum est
regem sancte pacem conservare et a secretario fratris
sumpsisse poenas ob perfidiam. Multa huius generis alia
referuntur de admirallio, qui dicitur in summa esse apud
regem gratia. Expectabimus exitum; regum enim animi sunt
varii et laminis tectorum similes, nisi solidentur a domino.
Oremus dominum, ut ipse res suorum temperet et suos
conservet.  Quid vero tu, mi Tobia? Estne, quod agas? Non
enim existimo cessaturos Marios atque Ganthneros. Dat
dominus huiusmodi alastores suis, ut varie exerceantur et
interim praesentiam et auxilia domini experiantur. Tu ergo
sis fortis in domino; dabit deus his quoque finem<f1>^#/+Vergil,^#/- Aeneis, 1, 199.<fe>.
Vale cum domo tua et fratribus. Saluta d.d. consules, d.
Gregorium, Pontisellam, Bonetum et imprimis d. Campellum,
dilectum fratrem, aliosque notos et amicos nostros.
Tiguri  26. octobris 1571.
Bullingerus tuus.
Aernius<f1>Leonhard Erni.<fe> tuus te salutat amicissime.
Ornatissimo viro d. Tobiae Eglio, Curiensis ecclesiae fideli
ministro, domino suo honorando et fratri percharo.
An h. Thobien Egli, pfarreren zuͦ Sant Martin in der statt
Chur.
