<nr>4814</nr>
<ae>Tobias Egli an Bullinger.</ae>
Chur, 9. August 1568.
Zürich StA, E II 376, 151. / Orig. (Aut.)
Graub. III, 109ff. Exc.
S.  Hortationem tuam coniunctam cum consolatione gratus
accipio, colendissime domine, nec officio meo, si me dominus
iuverit, unquam deero. Sed timendum erit, ne longe graviora
nobis incumbant, quam si ex hac lacrimarum valle deus, sive
pestis sive alius morbi flagello, nos eripiat. Quod enim
praesentem morbum attinet, paucissimi sunt, qui non fuga (si
irruperit) sibi consulere statuant. At quotusquisque est,
qui divinam indignationem incurrere erubescat aut eam vitae
emendatione declinare tentet? Ancilla mea 4. die melius
habere coepit adhibitis medicamentis, quibus usa est de ovo
regio et nonnullis aliis etc. Accessio vehementior fuit,
quam ut istam declinationem sperare potuissemus. At deus
fortis est in suis tutandis.    -      Rumor de creatione
aurati nostri equitis quotidie magis confirmatur. Certissime
ei oblata sunt haec insignia per equitem similiter auratum;
an vero sit accepturus necne, clam me est. Frater tamen
Friderici a Salice aperte dicit d. Baptistam eum honorem
nunquam accepturum. Sed praescimus, quo ordine sit acturus:
negabit se accepturum, nisi concedentibus Foederibus;
interim artibus suis clam efficiet, ut concedatur et
accipiat. Sed etsi omnino respuat, nemo tamen adeo coecus
est, quanvis maximae sint tenebrae, qui non mutuam ac arctam
amiciciam, quae illi cum pontifice intercedit, videndo
tangat, maxime quod hoc tempore et in huius causae
tractatione eiusmodi incitamenta propinentur, ut silentio
praeteream, quid cum misero Cellario Romae interim agatur,
quem eodem fere tempore (ut e Praegalia nunciatum est, sed
minus certo) lento igne integrum diem aut eo amplius
pendentem crudelissime ustularint. Gratissimae sunt
pontifici eiusmodi oblationes humanae, quas aureis deinde
muneribus et largitionibus pulchre remuneratur. Adauget
suspicionem indigna et frivola monachi Clavennensis
liberatio e vinculis, quae nuper a reditu legatorum in
minoribus comitiis hic est decreta per 24 viros. Reliqui huc
ductum voluerunt monachum; sed ceu inferiores cedere
reliquis sunt coacti. Sic infregerunt isti, quae in nundinis
a totis Foederibus erant constituta, nempe ut monachus ille
in vinculis detineretur usque ad exitum istius causae; illi
pauculi liberarunt. Interim tamen totum hoc negocium, quod
ipsius etiam monachi propinqui publice tractant, ad
communitates refertur, et heri in nostris tribubus causa
fuit tractata satis, ut audio, splendide. Aliae enim tribus
decreverunt monachum rursus invadere et capere, legatos
autem istos, quibus usus est fautoribus, penitius rogare,
unde istam liberandi potestatem acceperint, a communitatibus
suis necne; ad haec praefectum quoque Pluriensem interposito
iuramento quaerere, quomodo res fuerit acta cum suo quoque
monacho, qui Plurii, antequam Cellarius caperetur, erat in
vinculis ob literas quasdam abs se proditorie scriptas, ut
olim vobis nunciavi, et qua de causa, quibus impulsoribus
eum dimiserit, cum tamen communi hominum fama proditorium
processum sustinuerit, ut aiunt. Ad haec convenere, ut
Morbenniense specula solo aequetur corrasis prius omnibus
rebus preciosis ad Rhaetorum manus. Cras demum suffragia
collecta in singulis tribubus comportabuntur in unum,
quodque munitius erit, retinebitur. At plaerasque in eo
consentire audio, ut destruatur coenobium Morbenniense et
monachi expellantur omnes. Id populus quoque curat omnis. 10
Iurisdictiones in id quoque (ut audio) incumbent, Ingaddini
insuper omnes; soli Foederati Superiores recalcitrabunt. Una
etiam tribuum nostrarum voluit, ut omne pecus Comense et
Mediolanum, quod alpes nostras depascit pro more antiquo,
retentetur, donec 200 intercepta siliginis onera
restituantur a Comensibus. Est autem nostras quidam vir
honestus, Domänius vocatus; qui cum monachis quoque
religionis nomine suspectus esset, invasere mercaturam aut
merces eius et omnes eius saccos siligine plenos
interceperunt restituturi eos, si Luteranam fidem
abnegaverit aut in praesentia trecentos coronatos numerarit.
Cum vero neutrum se facturum diceret, retinuerunt merces,
donec literis ad ipsos missis testetur Luteranum se non esse
etc. Haec sunt vera; nam apud magistratum conquestus est de
iniuria illata.    -     Ingaddinorum causa longe aliter se
habet, quam primo ferebatur. Nunc enim certo aiunt legatos
Oenipontanos<f1>von Innsbruck.<fe> sive Hallenses<f1>von Hall in Tirol.<fe> amice cum illis egisse de sylva
quadam salisfodinae concedenda iuxta tenorem et argumentum
mutui pacti, id est erbeinung, ut vocant nostri. Sic enim
habet: si princeps laboraverit inopia lignorum salisfodinae
necessariorum, tunc teneri Ingaddinos placide rogatos sylvas
ei concedere. Ergo splendida nunc legatione missa Zarnecium
amicissime rogarunt, ut eam sylvam possent impetrare. Quid
Ingaddini? Pro more egerunt aspere cum illis et pacti
immemores duriuscule hanc petitionem exceperunt. Exasperati
igitur legati solum et fundum principi deberi, nedum sylvam,
dixerunt. Senatus noster prudenter illis consulit, ne contra
pactum quicquam agant, sonder die erbeinung an imm haltind,
doch so er ettwas darüber forderte, nitt verwilgind. Sed
nimium defatigato. Quaeso, ignoscas; nam celerrime haec
omnia scripsi, ut patet. Non desunt hic, qui affirment
Basilienses et Bernates 2 signa in auxilium exulum mittere;
miramur, an verum sit.
Vale, vir clarissime, aeternum.
Curiae, ocyssime, 1568.  9. augusti.
Resalutant te nostri omnes.
Tuae dominationi subiectissimus Th[obias] Eg'linus].
Collectae, quod ego sciam, hic nullae erunt. Consul noster
noluit literas istas referre in senatum, nescio, qua de
causa; quid reliqui facturi sint, audiemus suo tempore;
nondum enim omnes rem intellexerunt. Sed quid e pumicibus?
Vale 3^#'o.
Omni genere pietatis et doctrinae amplissimo viro d. m.
Hennricho Bullingero, ecclesiae Tigurinae summo doctori, d.
suo aeternum colendissimo.
