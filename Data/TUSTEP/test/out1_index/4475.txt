<nr>4475</nr>
<ae>Johannes Haller an Bullinger</ae>
Bern, 22. Juni 1566.
Zürich StA, E II 370a, 347a. / Orig. (Aut.)
S. Hac hora per Knöulium vestrum fasciculum hunc literarum Geneva allatum accepi. Beza suas ad te non obsignavit, ut
illas ego inspicere et legere possem; invenies itaque eas nunc meo sigillo munitas. Quod ad Gentilem illum, nondum huc
deductus est, neque antehac ego eum comprehensum esse scivi, licet a quodam admonitus fuerim eum hac transiisse. Spero
magistratum nostrum facturum id, quod convenit, quamvis non omnes in eiusmodi rebus similiter sint affecti nec omnes
intelligant, quod res est. Multi etiam ita odio nominis Calviniani laborant, ut metum, ne sibi illud calumniando
plurimum sit profuturus. Quod ad nos, faciemus, quod servos eius decet, cuius ille gloriam proterit; scio hoc idem
facturos fratres ac symmystas meos.         Quoniam vero tempus mihi nimis breve fuit, ut non potuerim (iamiam enim
sumpto prandio nuncius vester discedere vult) ea, quę nobis expedient, describere, retinui Ioannis Pauli Alciati et
Valentini Gentilis confessionem; propositiones item de deo et trinitate Francisci Davidis Claudiopolitani retinui et ea
transcripta cras aut perendie per affinem meum Georgium Fierz[Fietz?] Tigurinum, qui nunc hic apud nos est, ad te mittam. Accepi
interea quoque illas, quas per d. Gvaltheri filium Solodorum misisti; inde eas legatus regius per proprium nuncium una
cum suis quoque ad me scriptis huc transmisit. Attulit etiam patruelis tui Brugensis filius tuas alteras ad me, cui
quamprimum, cum locus et occasio se obtulerint, hic prospiciemus. Bene vale et brevitatem, cuius in causa nuncius hic
est, boni consule. Velim, ut d. Steigerum, Grafenrietum, et Mülinensem (qui tamen Badenę nunc erit) tuis stimulares in
negotio illo Gentilis huius; ego faciam, quod potero.
Bene vale.
Bernae  22. iunii 1566.
Salutant te fratres omnes. Salutem dic meo nomine omnibus, qui illic vobis sunt coniuncti.
Tuus Iohann[es] Hallerus.
Expecto abs te cognoscere, quid Rhoeti ad propositos pacis articulos responderint et quomodo res illic habeant.
Clarissimo viro d. Heinrycho Bullingero, domino et compatri meo colendissimo et charissimo.
Tiguri.
