<nr>1595</nr>
<ae>Georg Frölich an Bullinger</ae>
(Lauingen), 6. Mai 1553.
Zürich StA, E II 346, 278. / Orig.(Aut.)
S. D.  Tuam quoque manum, amicorum summe, magna cum voluptate
accepi; nam sollicitudine non parva me liberarunt;
periculose quidem te denuo egrotare nobis hic nuntiatum est.
Sed cum manus offitium suum citra tremorem adhuc facere
deprehendo, firmiter spero medicum illum cęlestem te
brevi
restiturum, quemadmodum et Ionas meus dei benignitate
mediocriter revaluit. Contendam igitur deo duce ad diem lune
Tigurum Bullingerum meum visurus. Piam consolationem tuam
mihi iam adscriptam prius ex sermone tuo de christiano
sacrifitio non sine fructu hausi; dominum orabo, ut, quod in
me desyderatur, tibi rependat.
Germanię metuet, quisquis illius statum recte noverit.
Dux
Mauritius cum aliquibus imperii ordinibus, quantum ego
coniitio, in hoc est, ut nomen suum pręteritis annis
demigratum ad candorem aliquem, si fieri potest, reducat.
Prętendit enim lapsam Germanię libertatem
recuperaturum
se, tum etiam concordiam inter principes stabilem
quęsiturum adeoque in effectum producturum, quod
pręterito anno cum asseclis suis incęperat. Carolinus
modo ipse non est; imo potius crędo ipsum Cęsari parum
fidere propter incursionem in comitatum Tirolim factam, ex
quo fuga parum laudabili Caesar sibi consulere, deinde
captivos principes liberos reddere et pacta tanto Cęsari
sordida inire coactus est. Marchio cum episcopis singulare
bellum gerit; Mauritium vero illi opem laturum vix puto.
Multo minus crediderim Germanum militem in Italiam
expeditionem secuturum. Reliqua deo volente coram. Curet et
sanet te dominus. Impossibile ferme est scriptis ea, quę
habeo, tuto commendare. Vale mihi totique ecclesię.  6.
maii 1553.
Nunc ago cum mea familia Lauginge, in civitate Ottonis
Henrichi, principis Palatini, idque consilio et ope
Gabrielis questoris olim apud vos exulantis. Verum quamdiu
istic hesurus sum, nescio. Ingruescentibus rursum bellis
apud nos periculosissimum sane mihi meisque istic morandum
erit. Iccirco cogito adhuc sedem aliam habitandi quęrere;
inconsultum profecto esset in natione alimentis fere exuta
sumptus intolerabiles facere, cum functionibus et stipendiis
omnibus nunc caream nec animus sit me prophanis negotiis
posthac multum merare(?). Vale.
Tuus totus G[eorgius] L'aetus).
Viro incomparabili domino et amico unice observando domino
Henricho Bullingero etc.
                                    Zürch.
