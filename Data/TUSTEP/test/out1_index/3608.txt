<nr>3608</nr>
<ae>Nikolaus  Radziwill  an Bullinger</ae>
<od>
Wilna, 14. Juli 1561.
<vo>Zürich StA, E II 367, 99f.
/ Orig.?
Ep.Calv. 3444 (XVIII, 559ff.)
Clarissime idemque doctissime domine Bul[l]ingere, domine amice et frater in Christo charissime.
Non dubitamus, quae sunt praestantiae tuae in uninversa ecclesia dei partes, qui etiam privatim in nostras Polonicas et Lithuanicas per olim sanctum dei virum Ioannem a Lasco verbo dei plantatas ecclesias voluntatis et propensionis affectus, tum cum multis piis et eruditis viris amicitia mutuis officiis inter se constituta, quin magnum dolorem acceperit ex intempesta clarissimi viri domini doctoris Calvini sive accusatione sive condemnatione, quam in praeliminari epistola Actorum apostolorum
nobis dedicatorum tulit de praestanti viro domino doctore Georgio Blandrata, ecclesiarum Minoris Poloniae archipraesbytero, nostro vero privato amico et compatre charissimo.
Qua in re si vellemus singula literis persequi, quas perturbationes exprobriationesque et quae scandala ecclesiae nostrae a professis dei et evangelii Iesu Christi hostibus perpessae sunt, tempus nos et oratio deficeret.
Cum autem aliunde sat habeamus negotiorum iam publicorum gubernationem reipublicae concernentium, ratione
magistratuum quos in hac republica apud serenissimum regem nostrum gerimus, et iam bellicorum contra barbaricam immanitatem Moschorum a vicinis et confoederatis nostris Livonibus depellendorum brevius succinctiusque apud praestantiam tuam rem hanc calamo geremus.
Nam de meritis totius causae praesentis partim ex sermone huius servitoris nostri et verbi dei ministri eruditi et pii viri Martini Czechowicz, quem ex professo ad praestantiam tuam et ad ipsum dominum doctorem Calvinum ablegamus, partim ex literis hinc inde ab ecclesiis et viris doctis scriptis, tum ex ipso processu purgationis et confessionibus domini doctoris Georgii Blandratae abunde praestantia tua intelligere dignabitur, et quas partes quodque onus nobis in pacificando eo negotio ecclesiae
Polonicae pariter et Lithuanicae imposuerunt, onus equidem nequaquam viribus nostris par, nisi vel singularis dei benignitas vel excellentium et eruditorum virorum, membrorum Iesu Christi, pia nobis adfuerit cooperatio.
Cum autem inter reliqua membra magnorum et praestantium virorum in ecclesia dei singularibus donis ornata sit praestantia tua, ad te potissimum, quocum et nobis et cum ipso domino doctore Calvino solidę amicitiae et benevolentiae usus intercedit, totum hoc negotium referendum
esse putavimus, et pro organo mediatoris inter utrumque tam ipsarum personarum quam causae et reconciliationis ecclesiarum deligendum et cooptandum in domino duximus.
Duo autem nobis potissimum in hac tota controversia spectanda videntur.
Primum ut virulentę opiniones et morbi hominis, quae intus alere doctor Georgius Blandrata et doctore[!] Calvino existimatur, detegantur, ut ab iis sibi caute caveat ecclesia dei.
Deinde ut vera pacis et concordiae ratio tam inter ipsas personas principales quam inter ecclesias nostras pariter et vestras constituatur.
Illud enim inter caetera in hac materia existimandum praestantiae tuae relinquimus, nihil gratius
exoptatiusque istis ecclesiis futurum quam ut coalescat pax et silentium imponatur, quemadmodum ex illarum literis, quarum exempla hic servitor meus habet, praestantia tua facile iudicabit.
In hoc igitur omnia studia, consilia et conatus omnes vestri dirigendi erunt, ut et vulnus inflictum sanetur et pacatis animis, si quid scrupuli aut controversiae in doctrina restat, eruditorum collatis sententiis et intercessionibus, summa cum ecclesiae tranquillitate et mutua reconciliatione decidatur.
Sat
enim aliunde offensionum habet ecclesia dei, sat afflictionum et aerumnarum suarum, potissimum vero in nostris hisce regionibus septemtrionalibus, in quibus morbosus et ulcerosus Lazarus ante fores divitum pontificum, papae iuratorum mancipiorum, afflictus iacet.
Isti vero vel minima arrepta occasione dira et atrocia quaeque contra nos praesumere non cessant.
Ex hac vero duorum acerrimorum ingeniorum contentione, praesertim cum ipsi pro praecipuis membris ecclesiarum nostrarum reputentur, dici
non potest quantopere evangelium sugilarint, extenuarint et infamarint apud serenissimum regem meum: ac hoc ipsum futurum esset cum maiori scandalo, nisi istae controversiae inter eos prorsus sepultae fuerint.
De domino doctore Blandrata tam certi sumus ut de qua re certissimi, non eum eius animi esse quod recriminationibus vellet ecclesiam dei turbare.
Modo hoc ipsum dominus doctor Calvinus studio habeat: alioquin veremur ne et ipse audiat quae illi non admodum arrideant.
Quod omen equidem triste et lugubre ut dominus pro sua clementia avertat toto cordis et mentis nostrae affectu exoptamus.
Ad extremum circa huius controversiae materiam praestantiam tuam celare nolumus, conquestum esse apud nos dominum doctorem Blandratam de praestantia tua, quod in ea causa illum audire noluerit et cum domino Calvino pacis conditiones pias, utiles et toti ecclesiae salutares querere, adeo quod coactus sit ea de re ad ecclesiam Italorum quae Tiguri est referre, et de praestantia tua ibidem conqueri, tum et publicis literis suis testatum id ipsum relinquere.
Reliqua quae in hoc toto negotio
intelligenda sunt intelliget exacte abundeque omnia praestantia tua ex hoc servitore nostro, quem illi de meliore, quod dicitur, nota commendamus, et ut eadem praestantia tua firma diuturnaque valetudine et omni foelicitate perfruatur ex animo cupimus.
Mittimus praestantiae tuae per hunc eundem servitorem nostrum munusculum septemtrionale pelliceum ex dorsibus pantermis, nec non linteolum seu mantile ad extergendas manus laboris et operae Gynecii charissimae coniugis nostrae, munus quidem
levidense verum si non tam ipsum munus quam animum donantis inspiciet, ab amore et benevolentia nostra, qua praestantiam tuam complectimur, non alienum fore iudicabit.
Datum Vilne 14. iulii anno domini 1561.
Eiusdem praestantiae tuae bonus amicus et frater in Christo* [Diese Zeile und die letzte eigenhändig) Nicolaus Radziwil dei gratia in Olijka et Nieswiesch dux, dominus in Kleczko, Palatinus Vilnensis, magni ducatus Lithuaniae supremus marschalcus et archicancellarius Brzestensis Rawnensis Borissoviensis et in magna Schawle capitaneus generalis etc.
manu sua propria.
Clarissimo idemque doctissimo viro domino Henricho Bulingero, ecclesiae Tigurinę in Helvetia pastori dignissimo et syncerioris religionis vindici et assertori incomparabili, amico et fratri in Christo, domino nobis charissimo et observan[do].
