<nr>2832</nr>
<ae>Matthias Erb an Bullinger</ae>
<od>
Reichenweier, 6. Dezember 1557.
<vo>Zürich StA, E II 361, 201. / Orig.
(Aut.)
Gratia filii dei tecum.
Princeps noster die quinta decembris (postquam nobiscum hic quindecim fere diebus egerat adornaretque iter Montbelgardiam) hasce commisit tibi per nuntium fortuitu se offerentem reddendas.
Eas ad Hospinianum nostrum, qui nunc agit Basileę et quem scio tui nominis studiosum, transmisi.
De colloquio nil certi audimus, vos forte veriora quam nos; Adversarii nostros ridentes vocant vaniloquium.
Philippus fuit aliquamdu Heidelbergę ab electore et eius academię studiosis
honorifice exceptus illicque triste accepit nuntium uxorem, quacum multis annis suaviter vixit, obiisse diem.
Rediit Wittenbergam electoris et forti et magno conductu.
Aiunt nova instituta esse comitia apud Ulmenses, quo Ferdinandus cum electoribus venturus est.
Eo etiamnum Caesar mittet legatos, qui insignia imperii, sceptrum et coronam resignent.
Quod certe seminarium et occasio erit, nisi deus id sua solita clementia averterit, multorum malorum inter dissidentes episcopos ac principes.
Propicii numinis sempiterna benignitas iugiter deprecanda est, ut ecclesiam suam, quam sanctificavit, conservet, hoc quod facturus est, modo poenitentes ac patientes fuerimus.
Hisce vale optime Henriche, cum familia ac symmistis, quos omnes nominatim salutabis.
Richenvillę 6. decembris 1557.
Tui studiosissimus Erbius.
Praestantissimo viro ac theologo d.
Henrycho Bullingero, antistiti ecclesię Tigurinę, suo domino ac fratri in Christo charissimo.
^$Zürch.
