<nr>1628</nr>
<ae>Wilhelm Postel an Bullinger</ae>
Basel, 24. Juni 1553.
Zürich StA, E II 368, 536. / Orig.(Aut.)
Scio tibi rem meam esse commendatam, Bullingere
prudentissime, ut ipse ex colloquio mutuo et rursus ex
literis Bibliandri nostri ad Oporinum cognovi. Caeterum ut
possem praestolari illam occasionem de Tubingensi academia
ratio conditionis meae nunc non patitur, ut apud
Montebelgardenses id fiat propter conditionem mihi a
Bisuntinis propositam. Quum enim tam vehementer ibi pestis
grassetur, ut cives omnes fere urbem deseruerint, ita cautum
est Bisuntino edicto, ne, quicunque ab ipsa venit urbe vel
solo vel solo ingressu admittatur saltem ante 40 dies, quos
probet alibi se in loco non suspecto transegisse. Praeterea
etiam mihi periret ultro oblata conditio, si illic moram
facere vellem; nam ego non usque adeo timeo ab ipsa
pestilentia, eo quod et ipse arte medica novi mihi utcunque
praecavere et praeterea iudicem deum mihi vitae periodum
praescripsisse certissimus sum. Ista fere sunt, de quibus
cum Bibliandro egi. Caeterum quum hic adhuc in aliquot dies
causa typografiae penes Oporinum inchoatae substiturus sim,
poteris ad me scribere, si quid iudicas esse ex re
christiana, in quo possim et debeam subsistere. Licet enim,
quum fuero Bisuntii (si forsan illuc redeo), potero nostri
Oporini opera literas a te accipere, tamen mallem, si, quid
statui, aequum censes, in quo sim utilis, ipse nunc,
antequam recederem, ad me significatione literarum deferri
curares. In literis Bibliandri reliqua cognosces. Vale.
Basilęae ad 24. iunii sextive mensis 1553.
Tuus in Christo humilis frater Gulielmus Postellus.
Egregio d. Heinrico Bullingero, primario Tigurinorum
ecclesiastae.         Tiguri.
Dar. v. a. (nicht Bull.s) Hd.: "Postelli, Galli
<gr>poluglwssou.EGR."
