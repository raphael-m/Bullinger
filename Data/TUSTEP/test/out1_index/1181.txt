<nr>1181</nr>
<ae>Johannes Gast an Bullinger</ae>
basel, 27. August 1551.
Zürich StA, E II 366, 125. / Orig.(Aut.)
S. in domino. Mitto tibi tandem libros, quos in epistola tua
signasti; reliqua non existant apud nos. Petri Martyris
commentarium in 1. epist. ad Corinthios non venit. Qui autem
libri apud nos edantur, nihil certi nunc temporis scribere
possum, quum nondum sint absoluti; sed brevi diligenter
omnes omnium libros, quos impressere, annotabo tibique
mittam.
De Turca audimus horrenda; occupavit in Hungaria
munitissimum castrum, nec Hungaria habuit munitiorem locum
ad defendendas Turcicas incursiones. Volunt Ferdinandini
colligere exercitum, sed post acceptam cladem. Verum de iis
quęstor* (* a.R.: G. Arnold) aerarius absque dubio plura
ad te scripsit, quem audio literas ab Augusta accepisse
variis de rebus, quem non potui nunc temporis alloqui, quia
non visus neque mea negotia hactenus locum dedere illum
accedendi.
Parthenopolitani adhuc fortiter hostibus suis resistunt. Si
Turca in armis esset, dissolveretur absque dubio exercitus
Mauricianus in varias partes, quod quidam coniiciunt. Nihil
denique certius est quam Anglicum sudorem in Brabantia
grassari crudelissime in optimos quoque, etsi quidam
adfirmant iam cessasse parum. Pestilens lues nos parum
infestat. Myconius noster gravissime laborat domestico suo
morbo, quem tandem absumet.
Nicephori historiam excudet Oporinus, puto hac hyeme, quam
Ferdinandus rex illi mittet; in Latinum sermonem translata
est, nescio a quo, in qua varia quędam de ecclesiastico
statu inveniemus ad concordiam ecclesiarum dissipatarum
instituendam accommodatissima. Et Abadię quędam,
historici ecclesiastici. Dominus variis opusculis iuvat
ecclesiae reformationem; sed episcopi nolunt sapere, nolunt
emendari. Pereant igitur cum ista pompa et pessimis
institutis, quę quotidie excogitant, quo verbum dei
obscurent.
Papa quid agit, ubinam latet?  De concilio, quid speras?
Rumor apud nos est episcopum Moguntinum proficisci cum 40
equis ad concilium Tridentinum. Quando Helvetii aliquos
mittent ad lanienam?  Aiunt papam Ancone esse illicque
monstri aliquid parturire. Non cessabit bestia suis dolis
ecclesiam vexare, sed perire debet cum omnibus suis, fiat,
fiat.  Basileę  27. augusti 1551. Salutabis d. Theodorum,
cui brevi literas et libellos dabo.
T[uus] Gast[ius].
D. Heinrycho Bullingero, pastori Tigurinae ecclesiae
vigilantissimo.       Zurich.
