<nr>3281</nr>
<ae>Thomas Naogeorgus an Bullinger</ae>
<od>
Stuttgart, 29. februar 1560.
<vo>Zürich StA, E II 345, 467. / Orig.
(Aut.)
<dr>Druck: Leonhard <i>Theobald,</i> Das Leben und Wirken des Tendenzdramatiker der Reformationszeit Thomas Naogeorgus seit seiner Flucht aus Sachsen, Leipzig 1908, S. 92<k>Nach Zürich ZB, Ms S 96, 158</k></dr>
S.P. Quod diu iam futurum putavi, tandem pręter expectationem accidit.
Regnum papisticum iterum excudit Oporinus adiunctis aliis quibusdam meis, in calce vera alia quędam addidit non mea.
Inter illa carmen est nescio cuius de coena domini cum comparatione Christi et papę.
Quum igitur libellum concinnatum iurisconsulto cuidam hic donassem atque ille in illud carmen incidisset, statim ostendit principi.
Qui ita excanduit, ut ex templo iuberet me dimitti, suspicans nimirum aut a me factum aut
eiusdem me esse opinionis.
Non interrogor neque audior; adeo sibi persuadet esse vera, quę Brentius aut alius insusurrat.
Nunc te, frater, quęso, adiuva me consilio.
Novem circiter annos hic evangelium docui absque querimonia, nemini me opposui, cum nemine certavi ulla de re concordię pacisque causa, licet interdum audirem magno cum dolore a veritate nimium aliena; nosti enim Brentiana commenta.
Nunc Oporinus me perdidit suis additionibus.
Quo ergo me vertam, plane nescio; si tu aliquem
nosti locum vel in territorio vestro vel alibi, ostende.
Ad iuris omissa studia redire non libet; nam ago annum quinquagesimum primum et patronum olim meum Iacobum Fuggerum rursus compellare non audeo; aegerrime enim tulit, quod redierim ad theologiam et sacras conciones.
Maximopere te rogo, circumspice, inquire aliquam mihi conditionem.
Bene vale et saluta me  nomine collegas istic tuos.
Datum Stutgardię 29. februarii 1560.
                                       Thomas Naogeorgus tuus.
Doctrina et pietate insigni viro d.
Heinricho Bullingero, Tigurinę ecclesię pastori, domino ac amico suo.
