<nr>0855</nr>
<ae>John Burcher an Bullinger</ae>
Straßburg, 10. August 1550.
Zürich  StA, E II 343a, 433.
Zur.lett. III, S. 668ff.
Ep.Tig. III, S. 433f.
Orig. (Aut.)
Argentinae  10. augusti 1550.
S. P. D.   Magna te affici cura et sollicitudine video,
Bullingere amicissime,
quod literas ab Anglia non accipis, quae libros et literas
tuas datas affirment
: neque minus anxius videris, an intercepti an in itinere
perierint libri. Omnem
metum discute: nam certo scio merces, in quibus inclusa
fuerat librorum pars,
tuto in Angliam pervenisse. Servus praeterea Richardi, cui
literas et librum
regis commendavi, incolumis pervenit ad dominum suum,
incolumisque reversus est
Andwerpiam. Quid cum libro et literis egerit regiis, sat
indicabunt, non dubito, istae literae domini Richardi.
Hoperum arbitror occupatiorem, quam ut vacet ei scribere.
Martii 29 proximas ad
me dedit, cum quibus literarum fasciculum acceperam ad vos,
quem statim per
Valentinum Nussboum civem Basiliensem ad vos mitti curavi.
Interea nullas misit.
Episcopus est certo: utinam perpetuo invigilet gregi
dominico!   Quas abs te
iam accepi literas cras curabo ad veredarium transferri,
antequam dies octo
pervenient Andwerpiam. Nuncius iste, qui has vobis adfert,
honestus et fidelis
est, mihique servus ante annum erat. Officium si quod
humanitatis ei
praestiteris, si opus habeat, gratum certe id mihi erit.
Nova nulla sunt, quam
quod audio diem concilii Augustani ad 24 huius mensis
prorogatum fore. In Anglia
tranquilla sunt omnia. Apud nos inquieti sacrificuli noctu
armati plateas
obambulant, sed parum abfuit quin civibus dedissent poenas,
ni tempestive
maturasset magistratus. Doctor Hannß Dischtell, papistarum
patronus, vulneratus
erat. Quod si perrexerint sacrificuli seditiosos esse, spero
id cedet in
commodum verbi dei. Erigunt cristas, dum vident Caesarem tam
vigilanti industria
moliri, ut restituantur suis erroribus. Dominus concedat
nobis gratiam suam et pacem!
Salutat te et uxorem mea quam diligentissime. Salvus sis tu
et familia universa.
Doctos quosque salutato. Bene vale.
Tuus, Burcherus.
Lovanienses suam fidem scripto iterum aediderunt. Inter alia
prohibent vulgus a
lectione sacrae bibliae et evangelii. Inquisitio item nova
et inaudita futura
est per totam Germaniam inferiorem. Orate dominum, ut suos
conservet.
A nundinis Frankfordiensibus futuris statui proficisci in
Angliam amicos
invisurus, quos iam per annos duodecim non vidi: si quid
officii praestare possem, sum paratissimus.
D. Heinricho Bullingero, amico charissimo.
           Tiguri.
