<nr>0478</nr>
<ae>Ambrosius Blarer an Bullinger</ae>
<od>[Griessenberg], 17. Juni 1549</od>
<vo>Autograph: Zürich StA, E II 357, 329f.
(Siegel...)</vo>
<dr>Bl. III, 39ff. Exc.</dr>
<re> </re>
<tx>Zytung mir uff necht zuͦkommen.
^$Auss Augspurg schribt man mir, das der kaiser frisch und gantz
woluff, aber wol ain zeyt inn gewesen ernstlicher
beratschlagungen halber, wie sein brauch. Auch schribt mir
h[err] Zangmaister, der ainen sun by dem churfursten hat in
seiner cantzley, das der alt from churfurst von Sachsen ganz
hantlich und dapfer seye, sich ouch gentzlich darin ergeben
habe, das er nitt mehr ledig werde; dann er ye das Interim nitt
welle annemmen etc. Er habe aber sunst ain gar furstliche
gefencknusß und freyen zuͦgang, ouch grossen gunst von
Spaniern und mengklichem.
^$So nympt man haimlich vyl knecht an um Esslingen, Ulm und in
Wirtemberg, ouch vyl raissiger, und ist ain gemymel gmainklich,
es seye wider die Aidgnossen; doch habe man desshalb nichts
gewisses. Schribt mir min schwager von Esslingen, ouch min
lieber schwager Peter Schär; der hat mir warlich uff necht under
anderm geschriben, euch sinen gantz fruntlichen gruͦtz und
guͦtwillig dienst ze empieten mitt hertzlichem beger, ir
wellind gott getrulich fuͤr in bitten etc.
^$Von Rinfelden schribt man, das kurtz verruckter tag das Interim
zuͦ Rychenwyr, da sich grauff Jörg hellt, ouch seye verkundt
worden. Es ist zuͦ erbarmen, das ymmer ainr nach dem andern
fellt und um gottes willen nieman nichts mehr in fahr setzen
oder ain marterer werden will. Man schribt söllichen jomer desß
abfalls halber von Esslingen und Wirtemberg, wie alle abgotterey
mitt hufen einbrech und einen zuͦfal habe; wann hundert
Jeremię werend, möchtend das ellend nitt gnuͦgsam bewainen.
Die wellt tuͦt, sam sy nie kain evangelium weder gesechen noch
gehört hab. Darum muͦß gar bald ires gottlosen wesens ain end
werden, und ylt gottes ruͦt.
^$Doctor Veltin zuͦ Costentz ist nach ewerm anzögen gar nitt
der, den ir inn sein mainend. Er ist gar rotprecht, ein
hogerechter mann, ist ain organist gewesen zuͦ Friburg, haist
Valentinus Fabri; kan nitt erfaren, das er ye in Aidgnossen
gewesen. Er hat yetzund gar die predicatur im thaim erlangt,
zucht in dasselbig huß, hat seinen fuͦß gesetzt zuͦ Costentz
ze bliben. Ir hapt nunmehr wol gehört, was sich zwuschen im und
dem Öchsle verloffen hat vor dem obersten zu Costentz.
^$Uff vergangen mittwoch aubends zuͦ mittnacht ist ylends ain
post an das Rynthor zuͦ Costentz kommen; hat man nach langem
ingelassen und morgens zuͦ vier ur widerum abgefertiget; hat
glich zuͦ Tegerwilen ain ander rosß gemietet um vyl batzen byß
gen Merstetten und darnach widerum aim puren ettlich cronen
geben, der inn den allernechsten uff Baden fuͤre. Was er da ze
thain, mag man nitt wissen; die post ist mittwoch morgens noch
zuͦ Augspurg gewesen, hat ettliche rosß abgeritten etc.
^$Unsere thuͦmherren, wa sy das corpus gebend den pfarrern im
Turgöw und man yetz neuw pfarrer haben muͦß, habend sy sich
gewidert, das corpus ze schöpffen, sonder nitt mehr dann
wochelich ain halber fl. ze geben bewilliget, dasselbig ouch nun
byß uff Johannis; habend sich offenlich vernemmen lassen, biß
dann werde es ain anders; waruff sy allso trotzind, hat man
aller argwön.
^$So hat der oberst uff vergangen sontag, 14. gewesen, die
kirchen vor der statt zuͦ den armen leuten im Turgöw morgens
durch ettlich seiner knecht versperren lassen, damitt man nitt
da predigen könne, und hat unnser herr Hans Jung, der da
predigen wellen, abziechen muͤssen. Maint man fast, der oberst
laiche mitt dem abbt zuͦ Creutzilngen(?), on des vorwissen er
solichs nitt gethon haben [könne]. Es habend aber die puren
zuͦ Rickenbach und Egelschofen, die allweg zuͦ den armen
leuten an die predig gangen und sonst gen Creutzlingen in die
pfarr gehörend, den abbt angesuͦcht, er well inen vermög des
lantfriden ouch ain prediger geben und besolden; hat er sich
gewidert und gesagt, er hab ain guͦten prediger und pfarrer
zuͦ creutzlingen; dahin söllind sy gon, des sich die armen
leut hoch beschwerend; wellend fuͤr den landvogt, und so inen
da nitt geholffen wirt (als sy dann sorgend), wellend sy gen
Baden fuͤr gmain Aidgnossen. Es strüsst sich alles by den
widerwertigen, was sy joch wissen oder hoffen; aber es wirt
alles gohn, nitt wie ir böß gmuͤt, sonder wie gott will.
^$Datum in grosser yl den 17. Junij anno 1549.
<lz>[Adresse fehlt]
