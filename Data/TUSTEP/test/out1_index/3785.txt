<nr>3785</nr>
<ae>Johannes Haller an Bullinger</ae>
<od>
Bern, 20. Mai 1562.
<vo>Zürich StA, E II 370, 299. / Orig.
(Aut.)
Gottes gnad durch Christum Jesum, unseren herren, zuvor etc.
Ich han, früntlicher, lieber herr gfatter, empfangen und verstanden, das ir mir zuͦgschriben von mines günstigen herren panerherr Schmids sun und hieruff mitt mim her stattschriberen Zun Kinden selb grett und, sovil mir müglich, inn bi imm zuͦ fürderen, anghalten und das von üwer und des herren selb wegen, der mir und den minen alle zyt vil früntschafft und guͦts bewisen hatt, deß ichs billich verdienen sölte, wo ich könte.
Ich find
aber bi imm sölichen bscheid, erstlich das er dem herren und auch üch dancket üwers vertruwen, das ir zuͦ imm habend, imm den sun zuͦ vertruwen; zeigt aber darbi an, das es imm unmüglich, inn anzuͦnemmen:  1.  das er keinen dörffe in die cantzly nemmen one erlaupnuß miner herren;  2. das er vilen, es sige ettlichen miner herren allhie oder auch von frömden orthen ehrenlüthen, abgeschlagen habe, ire sün anzuͦnemmen, gegen denen es imm zuͦ verwyßen stünde, so er andere annäme;   3.  so sige er
nun fürhin morosus und seltzam, das er der jungen wys nitt lyden; so mögind auch nitt alle jungen sin wys lyden;  4. so habe er ein söliche hußhaltung, es sige vile halb der kinden und sonst, das er an den tisch nieman könne annemmen; dann auch die, so in den cantzly schribend, alle ußgnommen zwen knaben, die imm besonders verwannt, ussert dem hus wonind, und andere derglichen ursach mer.
Und ist nitt on; ich erkenn selb sin wys und thuͦn dermaßen, das es nitt für inn wäre, junge zuͦ halten;
dann er gar inzogens, einsams und rüwigs wäsens ist und kein gehütsch lyden mag.
So hatt er auch, nachdem er vern in die cantzly kommen, dieselbig angends reformiert und ußgmusteret, was imm unfuͦgklich was, und laßt nieman hinin, dann der besonders still,  inzogen schlechter und verschwigner dingen ist.
Selichs hab ich üch uff üwer ernstlich ansuͦchen wellen berichten, damitt irs dem herren panerherren anzeigen mögind; den wellind mir hiemitt früntlich grüßen.
Nüws weiß ich üch gwüßes jetz nüt ze schriben.
Wir wartend all stund, was von Solloturn kömm; gott gebe, nüt dann guͦts! Hiemitt sind dem herren in gnaden befolhen.
Es grüßend üch all guͦt herren und fründ.
Min her schultheß Steiger, seckelmeister Haller und Grafenriett, venner imm Hag, her Pfister und andere.
Gruͤßend mir auch min herren gmeinlich.
Datum zuͦ Bärn  20. maii 1562.
                              Üwer dienstwilliger alle zyt J[ohanns] Haller.
Minem früntlichen, fürgeliepten herren und gfatteren m.
Heinrych Bullingern, predicanten zuͦ Zürich.
