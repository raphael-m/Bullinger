<nr>1585</nr>
<ae>Jakob Rüeger an Bullinger</ae>
Schaffhausen, 20. April 1553.
Zürich StA, E II 362,  15. / Orig.(Aut.)
Arbitror plane (vir doctissime) idem meis contigisse
scriptis ad te, quod nuper tu conquerebaris de tuis, amissas
videlicet tibique non esse redditas, eo quod inde nihil
certi percipere potuerim; sed non multum refert; nihil
etenim scripseram quam literas tuas principi Georgio
Wirtenbergensi scriptas, quamprimum fieri poterat, summaque
diligentia esse curatas. Quodsi ipse distulerit responsum,
qua ex causa id fiat, me latet.           Rerum novarum,
quas tum scribere nullas habebam, neque nunc habeo, utpote
qui abs te talia expecto, cui significantur multa et varia
per scripta praestantium et doctorum virorum, et nisi
molestum fuerit, pro tua te rogo humanitate, si quae
intellexeris de tumultu illo bellico in toto imperio pene,
me de eo certiorem facias, quodnam et principum et civitatum
sit propositum in conscribendis tantis militum copiis, quid
item sit sperandum de expeditione Gallica, quae relicta
Metensium civitate regionem Pedemontanam petit; existimo id,
quod dudum ad me scripseras, eventurum, Italiam videlicet
gravissima bella habituram. Et fama est apud nos principem
illum de Gysen magno equitatu per Tigurum esse migraturum;
verum illud sit necne, quando item speretur eius adventus,
cognoscere maxime cuperem.                 Interim quacunque
ego in re tibi mea opera quid gratificar  possum,
libentissimum me habebis.      Iacobum Cellarium filium d.
Fridolini in Rümlingen, licet episcopus Constantiensis
elegerit, ut sit minister ecclesiae Rüdlingensis et
successor Finsleri, magistratus tamen noster eum recipere
absque literis vestris commendati[ti]is noluit; rumor enim
ad  aures nostratium pervenit eum esse hominem temulentum,
percussorem et nescio quae alia, bis a vobis ob peccata
stipendio privatum, promotum item ad hanc conditionem per
homines impiissimos, cognatos quosdam nimirum. Ecclesiae
ergo eius non fore ministrum talem, qualem necessitas
requirit. Velimus ergo tale testimonium ipsum recipere et
afferre, ne, si quid post ab ipso peccetur, nobis et
imputetur et exprobretur. quod monere nostrates non
potueritis de Iacobo, qualis videlicet fuerit quidque de
illo vestro iudicio sperandum; si enim* (*a.R.: ennim)
nimium tribuetur ei in scriptis commendatitiis, quidam
obiicient, quare vestrates eius non utantur opera, cum
stipendiatus fuerit etc.           Salvos interim cupio d.
Theodorum, Gvaltherum, Pellicanum caeterosque ecclesiae
ministros cum genero tuo uno, altero atque 3°, et de m.
Zvinglii valetudine certi quid scire cuperem.
Dominum sedulo orabimus, ut vos omnes diu nostrae vestraeque
ecclesiae prospera valetudine utentes superstites sinat*
(*a.R.: simat).               Obiit furiosus ille haereticus
Hosiander<f1>Andreas Osiander (zur Namensform s. Osiander GA VIII 289f und 305, 10-13).<fe> in Prussia, cui nomen datum est <gr>dikaioysiásthw</gr>, articulum iustificationis hactenus ab
evang[elio] integrum labefactans, imo ei contraria
docens.         Dux Prussiae a Ioanne Friderico liberato
petit, ut mittat viros doctos et pios, qui seductos
reducant, haeresim gladio verbi dei extirpent. Mittitur
Iustus Menius et alii quidam. D. Maior etiam novam agitat
contentionem de propositione: Opera bona necessaria sunt ad
salutem; eam summis viribus tuetur Maior, alii multi ipsius
opinionem publicis scriptis refutant.         Ecce, quid
ambitio, avaritia etc. pariat, homines plane transformat,
veritatis doctores efficit pseudodoctores; hinc summum
periculum et damnum imminet ecclesiae christianae, scandalum
indelebile, ut ita dicam, datur etc.         Deus optimus
maximus tueatur nostras ecclesias eiusque doctores, ne ulla
in veritatis doctrina inter illos oriatur contentio neve
irrepant sub veritate falsae opiniones.          Vale, mi d.
Bullingere, meque cum aliis collegis tuae humanitati
commendatum habe. Valeant optime uxor tua liberique cum tota
familia.         Scaphusiae  20. aprilis 1553.
Iacobus Ruͤgerus tuus.
Eruditione et virtute praestantissimo viro d. m. Heinrycho
Bullingero, ecclesiae Tigurinae pastori vigilantissimo,
domino ac fratri suo observandissimo.     Tiguri.
