<nr>1225</nr>
<ae>Thomas Harding an Bullinger</ae>
Oxford, 19. Oktober 1551.
Zur.lett. III, S. 309ff.
Ep.Tig. III, S. 201f.
Orig. (Aut.)
Thomas Hardingus Henricho Bullingero, divini verbi in
ecclesia Tigurina antistiti, S. P. D.
Si quod a veteribus dictum accepimus, <gr>aproshgoria pollwn
jilian dieluse</gr>, quid est, doctissime Bullingere, quo
minus speremus bonorum amicitias conciliari et constitui
posse, si officiose salutentur; maxime si iustis id de
causis fiat, sic ut omnis color absit vel adulationis vel
ambitionis? Mihi vero satis magnam ad te scribendi
occasionem fecerunt et officii mei ratio, et horum iuvenum,
ut tibi commendarentur, iustissimae petitiones. Quis enim ab
omni humanitate tam alienus est, quem illa ad scribendum
agendumque gratias non impellerent, quae tu in me praesentem
officia contulisti, cum circiter calendas maii fere iam ante
triennium isthac iter facerem in Italiam, quo tum
proficiscebar ad capiendum ingenii cultum? Neque enim
oblivisci possum, qua me humanitate acceperis, qua
liberalitate sis complexus: ut non dicam interim, quam
erudito et pleno gravitatis sermone animum meum tui
congressus cupidissimum in aedibus tuis ad aliquot horas
retinueris et plane paveris, cum de rebus quibusdam haud
parvi momenti, ut mihi quidem videri solent, quaerentem et
haesitantem omni prorsus scrupulo et dubitatione liberares.
Huc accessit et aliud amoris ac benvolentiae (sic enim
interpretari debeo) non vulgaris argumentum, quod nomen
quoque meum, perinde quasi ego aliquid essem, iam tum
sciscitatus fueris, et in codices tuos inscripseris. Quorum
sane beneficiorum quoties mihi venit in mentem (venit autem
saepissime), quod de Platonis coena dixit Timotheus, cum ab
eo invitatus esset, et eidem postero die occurisset, coenas
Platonis non modo in praesentia, sed in posterum quoque diem
esse iucundas; idem mihi multo prolixius de tua humanitate
dicendum esse videtur, non solum in praesentia fuisse
iucundam, sed in plures menses iam fuisse, atque eandem (ut
spero) in multos annos futuram. Et sane nisi vitae meae
rationes aliter tulissent, et in alia loca pene invitum eo
tempore me traxissent, a tua doctissima consuetudine, cuius
ego suavitatem tum primum gustare coeperam, tam cito dirimi
me et disiungi haudquaquam sivissem: quam foelicitatem quia
rerum mearum conditio praeter animi mei voluntatem perpetuo
mihi interclusit; reliquum esse videbatur, ut per literas
tua aliquando consuetudine et congressu fruendum mihi
proponerem. Me vero his diebus in Angliam reversum, cum
huius rei exitum aliquem quaererem, et de scribendo ad te
cogitarem, commodum invisit Iohannes ab Ulmis, discipulus,
ut refert, olim tuus. Orat ut hos iuvenes scripta epistola
tibi commendarem. Quod equidem libenter recepi me facturum,
cum ipsius, quocum mihi consuetudo aliqua intercessit, tum
etiam illorum nomine, quos video tales esse, qui propter
singularem modestiam, probitatem, eruditionem, eximiae
commendationis officium optimo iure mereantur. Tu itaque
velim commendationem hanc meam pro suavissimo ingenuo tuo ne
contemnas, et hos iuvenes, Andream Croariensem et Stumphium,
ad vos reversos tua benevolentia ac favore complectare. Tibi
interim ex honestissimis et humanissimis illorum moribus
confirmare audeo, quantuscunque solet fructus ex optimorum
hominum studiis ad te pervenire, haud minorem ex horum
gratia ad te perventurum, foreque ut cognoscas iuvenes cum
spectata probitate, humanitate, observantia, tum vero gratia
constantissima. Me certe maximo beneficio devinxeris, si
talem te erga nos exhibueris, ut intelligant hanc
commendationem meam aliquod apud te pondus habuisse.  Vale.
Oxoniae, e collegio novo. 14 calend. novemb. Butlero nostro
ex me salutem dicito quam diligentissime. An[no] domini
1551.* (* a.R.: an[no] dni .. .. .... )
Henrico Bullingero, verbi divini in ecclesia Tigurina
antistiti, hae reddantur.
Daneben v. Bull.s Hd.:   "Thomas Hardingus."
