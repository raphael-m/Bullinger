<nr>4385</nr>
<ae>. . . . . . . . .   an  . . . . . . . .  </ae>
. . . . . .,  [1565 / 66  -  1571].
ZÃ¼rich ZB, Ms F 62, 83f. / Kopie v. H. Bull. jun. / Undatierter Brief 21.
De bello Gallico civili, de quo nunc omnes omnium literae scribuntur, hoc habeo: Ab annis 30 et amplius saepe mecum cogitavi, quem tandem exitum habitura essent
bella illa cruentissima, quae reges Gallorum moverunt vicinis et remotis gentibus annis plus minus 70, Siculis inquam, Neapolitanis, Apulis aliisque Italiae
populis ac Allobrogibus, ut alias interim non commemorem.
Usi sunt perpetuo milite stipendiario Helvetico et Germanico.
Strages caedesque, incendia et
vastationes nemo digne et pro rerum qualitate evidenter satis explicaverit, quibus gentes multae et potentes sunt afflictae et tantum non deletae nonnullae.
Accessit his aliud aeque truculentum, quod, cum clemens et misericors deus lumen verbi sui lucere voluit in amplissimo Galliae regno et veram ei religionem
reparari, Galliae reges, proceres cum ecclesiastici tum politici lumen illud accensum voluerunt extinctum et veram religionem oppressam superstitione.
Inde
factum est, quod ubique rogi per Galliam sunt extructi, passim lanienae apertae, in quibus non blasphemi, usurarii, adulteri, homicidae et parricidae commeritas
persolvere poenas; sed in eas pertracti sunt optimi quique ac propter salutare verbum dei alii quidem ustulati, alii concremati, alii strangulati, alii
suspensi, alii confracti et conscissi, multi in carceribus fame et squalore crudeliter necati infinitique in exilium eiecti.
Nihil dicam nunc de petulantia
cleri nepharia, de tripudio plebis et immisericordia erga afflictos christianos, nihil dicam de abominandis blasphemiis eiaculatis in evangelicam veritatem
deque horrendis aliis impietatibus impune non tantum admissis, sed etiam defensis: hoc tantum dico huc recidisse in Gallia rem, ut regem puerum adhuc flexerint
et reflexerint, hoc est negotia regni pro sua libidine non administrarint, sed perturbarint regina, tota illa bellua, et cardinalis Lotharingus, salax et
impurus sacrificulus.
Huius unicum studium est et omnia eius consilia eo diriguntur, ut Galliae et aliis regnis decreta obtrudat concilii Tridentini, quod cum
acclamationibus concludens inter alia palam et in consessu publico dixit: "Sacrosancta, oecumenica, Tridentina synodus; eius fidem confiteamur, eius fidem
semper servemus." Cui responderunt patres: "Semper confiteamur, semper servemus." Subiecit Lotharingus cardinalis: "Omnes ita credimus, omnes id ipsum
sentimus, omnes consentientes et amplectentes subscribimus.
Haec est fides beati Petri et apostolorum, haec est fides patrum, haec est fides orthodoxorum." Cui
responderunt patres: "Ita credimus, ita sentimus, ita subscribimus." Adiecit ille: "Anathema cunctis haereticis." Responderunt hi: "Anathema, anathema" etc.
Et regina volens gratificari summo pontifici Romano antichristo, cuius beneficio et artibus ipsa pervenit ad regnum, facta uxor regis Heinrychi, Clementis 7.
cum Francisco 1., rege Francorum, pactionibus pontificatum Romanum in Gallia ruentem excipere et erigere rursus annititur sublatis sensim Hugenothis, per
contumeliam ludibriumque sic nuncupatis fidelibus Christi domini confessoribus.
Quod ut rectius perficiatur vafro consilio rerum summae praefecti et in
gubernationem evehi coeperunt Itali magnates et Guysiana familia, quae se venditat pro regni Gallici haerede, et alii, qui privatum quaerunt commodum ac
evangelio sunt infensissimi; deiici contra negligique coeperunt, qui ab antiquo sunt et fuerunt regii sanguinis primores et evangelicae veritatis publicique
boni fautores.
Hanc ipsissimam ferunt esse praecipuam huius civilis belli causam, quanquam regia factio haec omnia dissimulare videatur et Condeam factionem
insimulare et rebellionis vel seditionis et ambitus regni, quod tamen haec modis omnibus negat et pernegat et sancte affirmat se quaerere regis salutem
totiusque regni ab oneribus iniquis relevationem et inprimis religionis verae libertatem.
Fortassis ultimus rerum eventus declarabit, quid quique quaerant.
Ita
vero iustus dominus Galliam invisit et vindicat sanguinem innoxium.
Paulus Orosius in sua historia recenset aliquot ecclesiae christianae persequutiones et
semper subiungit illas graviter esse punitas a domino peste, seditionibus, fame, bellis et aliis calamitatibus.
Et cum dominus ipse pronunciaret in utroque
Testamento: "Vae, qui praedaris; nonne et praedaberis?"  mirum non est florentissimum olim Galliae vel Francorum regnum nunc ab Italis, Hispanis, Germanis,
Helvetiis aliisque gentibus diripi.
Atque utinam non eodem dei iudicio bellum ad Helvetios Germanosque transferatur tanquam ad eos, qui plus quam 70 annis signa
sequuti Gallica caedibus et vastationibus longe et late everterunt omnia!                   Temporibus Constantini gravissima et crudelissima exercuerat
persequutione ecclesiam suam dominus per Diocletianum et Maximianum etc.
Tandem vero misertus sponsae suae lacerae et cruentatae excitavit spiritum
potentissimum imperatoris Constantini fusisque copiis infidelium et persequutorum pacem dedit ecclesiae.
Orandus ergo videtur dominus hodie quoque, ut
afflictissimae misertus ecclesiae conversis hostibus suis ecclesiae pacem concedat et statim veniat iudicaturus orbem terrarum.
Quodsi illi visum est iuxta
Danielis in 7. capitulo vaticinium, ut bestia vincat et sanctos conculcet, orandus est iterum dominus, ut patientiam fideique constantiam suis concedat et
scandalum avertat etc.
Audisti haud dubie utrinque maximas colligi copias in Gallia et rem eo spectare, ut, nisi dominus bonitate sua praeveniat cruentissimo sit decernendum praelio,
et utra pars vincat, Cadmeam fore victoriam.
Interim aiunt Turcam gravissimam facere expeditionem terra marique et certo aliquot centena millia missurum in
Hungariam, quo in integrum restituat principem Transsylvanum Weyvodam ad coronam Hungariae redactis omnibus, quae ab antiquo et hominum memoria sunt ab ipsa
artibus aut vi avulsa.
Quod si verum est, ut nimis verum esse timeo peccatis imo sceleribus nostris talem Nabuchodonozorem flagitantibus, quanta, deus bone,
miseris nobis imminent mala? Domine, miserere nostri, et da, ut animis vere poenitentibus iuste irato tibi humiles occurramus cum precibus supplicibus! Huc
incitare commissam meae fidei et curae ecclesiam non desino.
Dominus servet nos a malo!  Condona mihi, domine mi, si nimium hac in re garrulus et tibi molestus
fui.
Datae ut in literis etc.
Tuus idem ille etc.
[Adresse fehlt.]
