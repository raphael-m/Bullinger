<nr>2714</nr>
<ae>Peter Venetscher an Bullinger</ae><k>Freundliche Mitteilung von Rainer Henrich per E-Mail an JS vom 26.06.2014: "Zufällig bin ich darauf gestoßen, dass Brief Nr. 23163 nichts anderes ist als ein Exzerpt aus Brief Nr. 27190 (2. 9. 1553 bzw. 1557). Wegen der erwähnten Walliser Bibelverbrennung (1555) ist wohl das Datum 1557 richtig. Die Venetscher-Briefe sind vielleicht gedruckt oder wenigstens behandelt in: Gustav Bossert, Briefe von und an Peter Venetscher 1550-57. Zugleich ein Beitrag zur Geschichte der Pfarreien Großbottwar, Hedelfingen und Walheim [= Briefe aus dem Reformationsjahrhundert, 3. Folge], in: BWKG 18 (1914), S. 180-200."</k>
<od>
Hedelfingen, 2. September 1557.
Zürich StA, E II 335, 2217.
Se commendat.
Aestate hac elapsa, ter maxime Bullingere, Wallesiam, patriam meam, adii.
Percepi autem quędam ibidem, unde maxime dolui et quod acerbissime tuli.
Dicam autem, si tu audire sustinueris.
Biblia aliquot, haud sane ita pauca Wallesianus quidam anno abhinc secundo aut tertio forsitan Tiguri mercatus est ac deprehensus est apud Transsylvanos illum mercaturam hanc illis adversissimam advehere.
Unde mox episcopo Sedunensi ab iis (Underwaldensibus) supplicibus ac minacibus etiam literis
(in pago Sachseln scriptis) accusatur et traditur.
Qui bonus vir continuo rapitur ab episcopo, plectitur, ac libris iussu episcopi Vulcano sacrificatur.
Unde omnes, quotquot evangelio Wallisię nomen dedisse deprehensi sunt, maximo periculo involvi coeperunt.
Maximus omnium est furor Transsylvanorum ad evangelium Christi pessumdandum; insaniunt plane hac in re.
Accrescunt in dies perfidiarum suarum in deum ac verbum eius immanitates.
Plurimorum enim conscientias olim pias labefactatas inde
Wallesię persensi ac plane perspexi etiam.
Novisti autem tu adhuc, clarissime Bullingere, quoties te ad versiones multas Biblię uno obtutu opponendas ac imprimendas interpellare haud subveritus sim, ac rationes multas recensere hic poteram, unde hęc ad c(laritudinem) t(uam) scribendi ac te obsecrandi motus fuerim.
Linguarum notitiam adprime utilem ac necessariam omnibus sacras literas tractaturis, canones veteres, iudicia patrum, concilia plurima una testantur.
Referre horum multa poteram, nisi sublimitatem tuam non rogare, sed docere (unde turpitudinis reatum effugere nequirem) videri possem.
Exempla tantum duo adtexam.
Iohannes Brisgoicus, doctor theologię clarissimus, papista tamen, Friburgi Brisgoię olim ordinarius, non sumebat ullam lectionem Novi Testamenti interpretandam, nisi versionem novam cum veteri contulisset; Erasmica enim mirum in modum delectabatur iuvabaturque.
Versionum igitur rationes diligentius perpendens et contemplans           ac asperius versa prudenter aequabat.
Plurimum enim referre saepe
in lectione nobis inculcabat penitius hec inspexisse.
Ad hęc Iohannes Hoffmeisterus, papisticae religionis propugnator strenuissimus, provincialis Augustinensium, Psalterium Campensis cum alia translatione, quam e regione habet (duas enim Psalterium illud habet) semper in sinu aut manibus gestabat.
At aliam hanc translationem (quam dixi) Zwinglii esse affirmabat, illi laudatissimam ac charissimam.
Haec autem ita se habere scit optimus deus, qui iratus mihi sit, nisi hęc vers(?)a sint.
Obnixius itaque celsitudinem tuam deprecor ac potius nunc tibi
supplico, ut, si non tota Biblia ad hunc modum aedenda censueris, saltem in libros Sapientales aut Psalterium seu Ecclesiasten Salomonis specimen aut gustum aliquem huius futurę aliquando editionis integrę nunc praebeas.
Multorum ingenia sic acuentur linguarum cognitioni penitius incumbendi.
^$M. Gallum, summę eruditionis virum, Friburgi olim agentem (in ędibus enim sapientię, ut vocant, stipendio summo ibidem me continui) saepe hoc optantem audivi, ut prodiret aliquando multarum translationum Biblia.
Rogo igitur sublimem eruditionem tuam, ut amore dei provehendęque lucis evangelicę ergo, studio Helvetię nostrae illustrandę, bono reipublicę literarie augmentando et quid non quęrendo pertrahi huc te aliquando patiaris, ut hęc sic fieri aliquando cures.
Vive ac vale, decus summum Helvetię nostrę, Bullingere.
Datum Hedelfingę altera septembris anno etc. 57.
Parce epistolę raptim scriptę adeo, ut non vacaret relegere.
Petrus Venetscherus Wallisianus, minister verbi Hedelfingę.
Clarissimo omnium doctorum apud Helvetios viro d.
Henrico Bullingero Tigurino, domino suo colendissimo.
