<nr>1772</nr>
<ae>Wigand Happel an Bullinger</ae>
Marburg,  26. November 1553.
Zürich StA, E II 356, 951. / Orig.(Aut.)
Perscripsi nuper, vir ornatissime, me et Cholini filio
renunciaturum tantum abesse, ut quem alium essem admissurus
ad mensam meam, quamobrem et stipendiatis vestris et ipsi
Colino prospexi apud alium professorem apud nos rhetorices,
virum bonum, cuius tamen absentis uxori illos obtrusi hac
spe, quod reverso marito possem persuadere, ut retineret; at
vero secus evenit. Nam hic fide, mihi fecit de inopia rerum
ad sustentationem illorum necessariarum et rogavit, alibi
providerem.Ego vero, cum melius illis consulere non possem,
tandem dixi, si placeret, periculum apud me facerent, quod
et ego facturus essem; fortasse, si et illi meminissent sui
officii, me retenturum nec ipsos aliud desideraturos, si
tractem pro mediocritate, quam penderent, pecuniae commode
satis. Quae conditio ubi placuit, in mensam meam recepi,
hypocausta tria cum suis cubiculis ac lectisteriis quatuor
elocavi, cistas et mensas et repositoria librorum et
s........ affatim subministravi, utpote quae singulis
habitationibus sunt de......... per me adiuncta, ne
comparare ea necesse habeant, qui incolunt studiosi,
quicunque pendunt pro omnibus singuli triginta florenos
valore 15 bazenorum et pro lotione et lectorum quotidiana
preparatione dalerum unum. Atqui sic adhuc apud me agunt,
quem norunt nullam petulantiam, insolentiam, temulentiae
ignaviaeque studium ferre posse, quocirca et modestiores
sunt planeque sobrii ac diligentes, adeo ut, si sic pergant
instituere vitae et studiorum suorum rationes, ausim
polliceri de singulis, quod evasuri sint in bonos, doctos et
ecclesiis summe utiles et honestos viros. Quamobrem, si
adhuc stat sententia tuum transmittere nobis filium et
quidem mihi cohabitare meaque vivere frugalitate ac
disciplina, polliceor et tuae humanitati fidem et operam
omnem et maiorem quam multis aliis. Hisce paucis bene vale
cum domo tota et viris bonis omnibus. Datae Marpurgi  26.
novembris anno 1553.
Wigandus Happelius, ex animo vester.
Ad lectiones publicas et studiorum suorum promotionem quod
attinet, nihil plane habent, quod requirant praeter hoc,
quod, ut theologiae et linguarum studio suo sit quam optime
consultum, sic nihil ipsis hic deesse ad discendas artes
praeter tempus; metuunt enim, ne citius revocentur, quam
illarum cursum absolverint. Qua in re consuluerim praeter
morem et debitum quid largiamini et indulgeatis aliquibus,
si fieri potest et carere queant ipsorum opera ecclesiae
vestrae.
Clarissimo viro domino Heinricho Bullingero, Tgurinae
ecclesiae antistiti longe omnium dignissimo.
                                                   Zürich.
