<nr>0160</nr>
<ae>Bullinger an Johannes Calvin</ae>
<od>Zürich, 14. Juli 1548</od>
<vo>Autograph: Zürich StA, E II 346, 232</vo>
<dr>Ep. Calv. 1046 (XIII,6f)</dr>
<re> </re>
<tx>
Clarissimo viro D. Ioanni Calvino Genevensis ecclesiae fideli ministro fratri
charissimo suo. Genff.
^$S. D. Superioribus diebus Geneva veniens Gallus quidam studiosus Antidotum tuum
contra Tridentinae synodi decreta tradidit. Pro quo maximas ago gratias. Sed
quoniam promisisti illa quoque quae apud vos excusa sunt contra Libertinos, et
Commentarios in 2. ad Corinthios, in epistolam ad Galatas Ephesios Philippenses
atque Colossenses, dubito an librorum istorum sis oblitus, an dederis Gallo isti
qui in itinere amiserit. Oro itaque ut illos tuos libellos mihi mittas. Non
postulo ut dones, neque enim ita impudens sum ut uno accepto beneficio alterum
postulem, sed pretium libenter numerabo. Apud nos non extant, nec quisquam est
apud nos qui viderit. Quod si alterius opera uti possem ad comparandos illos
mihi profecto non essem tibi alias occupatissimo molestus. Obsecro, boni
consulas meam audatiam et hactenus mihi inservias.
^$Spero D. Hallerum ea usurum moderatione apud Bernates ut turbae pulchre
subsidant. Oro autem Dominum ut spiritum cordi hominis liberalissime infundat,
cuius instinctu omnia ad gloriam nominis Christi et utilitatem ecclesiarum
faciat.
^$Quid autem dicam tibi de ecclesiis Germanicis? Interierunt pleraeque
interemptae per Interim impium Caesaris. Conflavit enim formam religionis
corruptissimam Cesar, in qua missam, intercessionem divorum, orationes et
oblationes pro defunctis, usum imaginum in templis, septem denique sacramenta
servanda statibus proposuit. Adiecit minas saevissimas.
Cesserunt itaque loco urbes praesertim et receperunt formam illam impiissimam.
Augusta recepit 26. Iunii. Musculus ergo dessertus ab ecclesia se ad nos
contulit. Defecerunt vicinae urbes omnes. Optimus et doctissimus Brentius aegre
evasit cruentissimi lupi manus. Domino sit gratia qui illum nobis servavit.
Defecerunt Ulma, Neroberga, Memminga, Cambodunum etc. Argentina, Constantia et
Lindovia perstant adhuc. Perstant adhuc pauci aliquot principes. Intelligo et
Philippum animosiorem factum iam melius et liberius dare consilium. Audio D.
Bucerum fortiter oppugnare Interim. Utinam excitetur tuus quoque spiritus qui
scribas antidotum contra Interim. Si cares exemplo, fac sciam, mittam brevi. Et
praestaret quidem doctos contra abominationem illam scribere, quo confirmarentur
rursus pectora pavitantia. Oremus quoque Dominum ut erigat lapsos et frenum
ponat in rictum illius cruentae bestiae, ne quo libet progrediatur. Comitia
finita sunt ultima Iunii. Discesserunt principes. Quid facturus sit Caesar
Augustae ignoratur. Utinam non descendat Argentoratum. Dominus misereatur
ecclesiae suae afflictissimę. Vale aeternum cum D. Farello et bonis omnibus.
^$Tiguri 14. Iulii anno 1548. Salutant te fratres.
<un>H. B. tuus.
<lz>[Adresse:] fehlt
