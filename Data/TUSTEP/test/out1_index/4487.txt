<nr>4487</nr>
<ae>Johannes Haller an Bullinger</ae>
Bern, 27. Juli 1566.
Zürich StA, E II 370, 228. / Orig. (Aut.)
S. Qui hanc tibi schedulam reddit, Iohannes Helmichius nomine, patria Traiectensis, doctissimus et piissimus homo, ad
triennium fere Hebraeas literas in schola Lausanensi docuit publice. Nunc ab ecclesia Antverpiana vocatur ad ministerium
illius, quam vocationem sequitur, licet cum maximo sit periculo coniuncta et aegre a nobis dimissus sit. Te tamen cupit
ante videre; itaque Tigurum una cum d. Beza proficiscitur et rogavit, ut privata scedula ad te scriberem, quo illi
liberior sit te affandi et accedendi copia. Quod homini mihi charissimo, et qui Blasio meo coniunctissimus fuit,
denegare non potui. Habet secum etiam quosdam alios studiosos Belgas, qui Genevę literis operam dederunt; illos tuę
pietati et charitati commendo. Vale.
Bernae, 27. iulii 1566.
Hallerus tuus.
Postquam has absolvi, a senatu decretum est, ut d. quęstor et ego quoque Tigurum proficiscamur deliberaturi una
vobiscum et cum Genevensibus (quos heri scripsi cum Datheno venisse, Bezam et Rosetum) super negotium Erdfurdiensi. Beza
fortassis praecedet nos; nam die lunę adhuc coram senatu nos esse oportet. Scribitur etiam Scaphusianis, ut adsint.
Horum te praemonere hisce literis volui. Plura coram aut per Bezam.
Clarissimo viro d. Heinrycho Bullingero, Tigurinae ecclesiae pastori fidelissimo, patri et compatri meo
observandissimo.
