<nr>2123</nr>
<ae>Gereon Sailer an Bullinger</ae>
Augsburg, 6. März 1555.
Zürich ZB  Ms. F62, 498. / Orig.(Aut.)
S.  Dedi per Mathiam Schenkhium superioribus diebus literas
cum pecunia, quam pro libris meo nomine exposuisti,
ornatissime Bullingere. Interim accepi a te literas cum
pientissimo libello 10.* (*a.R.: 16?  18?) februarii datas.
Dedi item 27. februarii literas ad ornatissimum virum d. d.
Gesnerum, per quendam Bernensem tabellarium Pernagel
vocatum; is accepta mercede bona fide pollicitus est se
hasce redditurum. Rogo te, ut d. Gesnerum certiorem facias
me magnis certe laboribus impetrasse privilegium ad
decennium. Illud iam scribitur; quare tuto poterit libro
edendo praeponere in frontispicio, cum privilegio regis
Romanorum ad decennium. Scribent in cancellaria privilegium;
sed quod occupatiores sunt,
quam ut statim absolvere possint, volui hoc ipsum, anteaquam
scriberetur hoc ipsum significare d. d. Gesneri. Praefigat
igitur privilegio esse cautum, ne in decennio recudatur. Es
ist im radt peschlossen und registriert; darumb ists ebenso
fil, als wers schon geschriben.
Libellus tuus de extremo iudicio multis bonis viris
acceptissimus est. Habui libellum Calvini de coena domini
certe eruditum; optarem plures, ut eos amicis communicare
licet. Neque .......... * (*a.R.:Verentzom?) nec quisquam
suorum apud nos agit preter quendam prepositum, hominem
contra religionem atrociter sevientem et ob hoc regi
acceptissimum, cui literas concedere minus tutum est.
Adperuit nuper literas Pauli Vergerii ad amicum in aula
regis et eas regi ostendit non sine periculo istius, cui
literę fuerunt inscriptę; sed dabo operam, ut denuo
tuto
transferantur literę meę cum libello tuo ad virum
optimum.
Valde commendantur consilia Tigurensium, quod non
subscripserunt inquissimę sententiae contra Locarnenses
pios latę. Comitia nostra fortiter procedunt; habita est
heri quarta consultatio; pii strenue se gesserunt in
defendenda religione et tuendo tractatu Patavii in
praeterito bello composito; ab illis enim articulis illic
conclusis ne unguem latum discedere volunt, utut filii
seculi huius omnes intendant nervos, ut ex Pataviensi
concordia et prescripto elabantur ipsi et alios elabi
faciant. Vincunt inpii pios votorum multitudine; sed hi, qui
stant ab evangelio, ut pauciores ita sunt constantiores in
asserenda veritate. Habent fundamentum nequaquam ficulneum,
cui innituntur; nam Pataviense prescriptum inter ceterea
capita hoc habet, quod religionis causa equalibus votis
transigi debeat. Mille queruntur cunei ad dissolvendum hunc
nodum<f1>Adag. 1, 2, 5?<fe>; sed spero frustra eos molituros omnia. Vale,
doctissime Bullingere, et d. Gesnerum cum aliis viris bonis
meo nomine salutes, oro. Salutem tibi annunciari cupit d. a
Freyberg, qui iam hic agit in comitiis cum principe suo.
Missus est per Guilielmum libellus tuus ad patrem. Salutato
item Guilielmum. Augustę ocyssime  6. martii anno 55.
D. Welserus expassis ulnis libellum a te missum accepit;
scribet ad te hac de re ipse.
Geryon Seyler t[uus].
(Adr. v.a. Hd.)  Clarissimo viro d. Heinrycho Bullingero,
ecclesiastae Tigurino
vigilantissimo, domino et amico observando.
                   Tiguri.
