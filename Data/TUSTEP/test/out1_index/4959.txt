<nr>4959</nr>
<ae>Bullinger an Hans Rudolf Bullinger.</ae>
(Zürich), 15. Dezember 1569.
Zürich ZB, Ms F 37, 272. / Orig. (Aut.)
Gott mitt uns. Fürgeliepter sun, ich erfare für und für din
guͦten flyß und trüw, ouch der Susanna gägen uns. Gott sye
din und iren lhon. Ich hab mitt danck empfangen, was du mir
geordnet, und schicken dir hie dagägen ein dicken pfennig
und 4<gr>b</gr>, ist ein halben gl. Bitt, du habist fuͤr
guͦt. Dem Bläsy hab ich gen 5<gr>b</gr>, die er verzert
zuͦ Cloten und 3 baz[en] zuͦ lhon, das ers in dem
wuͤsten wätter hinyn gebracht; vermein, es sye ouch nitt
unrächt.
Hütt umb die 12 zuͦ mittag wirt der eetag werden in
Ludwigen huß, und daruff wirt man sy zamen geben in minem
huß. Die abred und beschluß der ee hab ich dir, so vil die
substantz antrifft, hie yngelegt, und uff künfftigen
mittwuchen mitt der gnad gottes zur fruͤyen morgenpredig
werdent wir zuͦ kylchen gan und das
hochzyt hallten. Daruff ladent wir dich und Susannam, das ir
amm zynstag by guͦter zyt hie sygend. Wir werdent es sunst
blyben lassen bym schlächtisten und nitt vil wäsens machen.
Gott gäbe gnad darzuͦ.    Nüwer zytung habend wir nitt ein
buͦchstaben.
Es gruͤst dich all unser volck, ouch Susannam und
Lisenbethli. Gott mitt üch.
Datum in yl donstags den 15. decembris 1569.
H[einrych] Bullinger der ellter.
Minem fürgeliepten sun Hansen Rodolffen Bullinger,
pfarreren zuͦ Berg.
