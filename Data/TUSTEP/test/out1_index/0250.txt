<nr>0250</nr>
<ae>Johannes Haller an Bullinger</ae>
<od>Bern, 6. Oktober 1548</od>
<vo>Autograph: Zürich StA, E II 370, 84</vo>
<dr> </dr>
<re> </re>
<tx>
S. D. Non possum iam multis respondere et rescribere propter festinum Rasdorferi
abitum. Illius heri causa senatui proposita, hodie demum absoluta est; receptus
est ad hanc conditionem, quam suspensam hactenus illi, sed difficulter admodum
reservavi; successit tamen consilium, quandoquidem a domino profectum erat.
Utinam tam foeliciter Musculi causa succederet! Sunt, qui in declaratione illa
sua adhuc desyderent hoc, quod expositionem EST vocabuli per significat non
expresse ponat, cum tamen talia ponat, quae necessario evincant sic exponendum
esse EST; alioqui omnia ruerent dogmata, quae tamen ipse asseruit. Hoc ut
urgeant, facit, quod offenderunt in suis commentariis locum, quo cavendum hanc
expositionem esse monet. Qui quidem locum etiam mihi durissimus esse videtur.
Haec vero tibi tantum significo, ne iuditium nostrum nescias. Quam vero aegre
hanc conditionem in adventum Rasdorfferi retinuerim, exponam; nam hoc etiam te
scire conveniens erit. Venit hisce diebus huc Adamus Piperinus (quem nosti)
evocatus a suo filio, ludimagistro Burgdorffensi, qui a quibusdam adductus erat
in spem, quod illi haec cessura esset conditio. Venit itaque nihil aliud
expectans. Cum autem intelligeremus, quibus machinis hoc actum fuisset, et quod
insciis nobis et dominis Tigurinis venisset et quod salarii tantum sequeretur
quantitatem, effecimus, ut non modo repulsam simplicem, sed et turpem passus sit
a principibus nostris, quorum tamen aliqui miserum hunc hominem huic ecclesiae
obtrudere conabantur. Sed dissolvit dominus ipsorum consilium et promovit
nostrum, quod spero plurimum e re ecclesiae futurum.
Caeterum de consilio tuo nihil adhuc aperui Apiario. Scripsi proxime meum per
quosdam nobiles, quos interim tecum fuisse puto. Scripseram illas literas ante
prandium; in prandio vero demum illos recognoscere coepi, quod mihi aliquando
Tubingae apud D. Volmarium familiares fuerint; ipsis vero statim abeuntibus
literas mutare non potui. Sed non possum nunc plura.
^$Per proximum nuntium tibi et D. musculo plura scribam, quem cum tua suaque
familia optime valere opto. Vale, colendissime et dilectissime pater.
Bernae 6. Octobris 1548.
<un>I[oannes] H[allerus] perpetuo tuus.
<lz>[Adresse:] Clarissimo viro D. Bullingero, charissimo suo patri et domino
observando. Tiguri.
