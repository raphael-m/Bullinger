<nr>2234</nr>
<ae>Wolfgang Musculus an Bullinger</ae>
Bern,  8. September 1555.
Zürich StA, E II  360, 203./Orig.(Aut.)
Ep.Calv. 2285 (XV, 753).

S.  Compater in domino charissime, quamvis duas satis
elegantes ac vivas epistolas, d. Hallerum videlicet et d.
Nicolaum, a pueris compatres meos charissimos, accipiatis a
nobis, ex quibus omnia nostra rescire poteris, visum tamen
est prudentiam tuam uno et altero verbo de causa Genevensium
admonere, quae meo iudicio sic quotidie peior ac peior
redditur, ut metuendum sit, ne ex hac simultate duabus
hisce, nostrę et ipsorum civitatibus incendium exoriatur,
ad quod restinguendum et vestris et reliquis vicinis
summopere sit laborandum. Odium nominis Calvini, fratris in
domino dilecti, malo quorundam hominum studio usque adeo
augescit, ut verear, ne, si quid tumultuationis et
discriminis oriatur, omnis mala causa in caput ipsius
reiiciatur. Quare videtur mihi admonendus, ut summo studio
caveat, ne dę hę civitates a se invicem dissiliant.
Nec
dubito, si suis author esse voluerit, ut societati Bernatum
sese accommodant, facile hoc impetraturum; id quod hoc debet
diligentius curare, quo certius est, si dissiliat ista
societas, causam uni ipsi cum Gallis, quos secum habet, fore
tribuendam. Verum hac de re et plura et certiora a duobus
hisce fratribus et amicis meis rescire poteris. Haec
propterea tantum ad te scripsi, ut occasionem ex literis
meis habeas cum illis hac de re conferendi. Quod ut boni
consulas, oro. Salutem domui tuae et reliquis dominis ac
fratribus. Optime vale in Christo servatore. Bernę 1555.
8. septembris.

W[olfgangus] Musc[ulus], tuus in domino.

Praestantissimo theologo m. Heinrycho Bullingero, domino ac
compatri suo longe charissimo.
                                    Tiguri.

