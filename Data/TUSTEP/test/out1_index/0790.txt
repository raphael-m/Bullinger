<nr>0790</nr>
<ae>Matthias Erb an Bullinger</ae>
Reichenweier, 23. Mai 1550.
Zürich StA, E II 361, 164. / Orig.(Aut.)
Gratia domini tecum. Quod nostris de rebus ecclesięque
statu aliquot mensibus
nullas a me receperis litteras, charissime in Christo
Bullingere, hisce brevibus
excusatum iri spero etc. Hybernis mensibus valetudinarius,
iugiter grabbatulo
inhęrens rarissime nisi bacillo interdum innixus in
publicum prodii. Iam
vernali tempore, quo sperabam meliora, pedum tumor, tormina
et erysipela haud
aliter quam coniurati hostes me, qui alioqui senectutis
morbo gravor, gravissime
cruciarunt. Palpito nunc, gratia dei, utcunque; sed pedes et
corporis bases
molem sexagenariam tametsi exuctam exhaustamque magna
portant difficultate, ita
ut testudineo gradu ex aedibus in templum domini promoveam.
Ich bett teglich mit
bruder Clausen: O gott, nem mich mir und gib mich gancz zu
eigen dir. Fiat domini voluntas. Amen.
Ecclesię satis bene habent eo nomine, quod adversariis,
qui cupiunt semper
aliquid novitatis studiosi mutare, nil hactenus
concesserimus. Sunt in ducatu,
qui excidium minantur, nisi unum vel alterum interemistam
admiserimus; verum
illorum terriculamenta surda aure transimus, nec hactenus
aliquid mutarunt
principe etiam nostro constanter reluctante. Maior pars
etiam ecclesię per nos
admonita frequentiores sunt in contionibus et dictis diebus
in precationibus.
Certe quidam, de quibus nulla spes erat resipiscentię,
dolent calamitatem
piorum innocentię vitę studentes; pusillanimes, qui
Cęsaris metu in
veritate Christi dubitantes animum propemodum desponderant,
iam redeunt et
utcunque respirant. Proinde oro te et tuos symmystas in
Christo Iesu servatore
nostro, orate indesinenter pro nobis, ne deficiat fides
nostra et, quo magis ab
adversariis impetimur, hoc magis constantiores simus. Certe
versipellis ille
Satan miris technis glorię Christi apud nos insidiatur,
de quo longum foret scribere.
Strasburgum nutarat, et fratres inter se non usque adeo
conveniunt; iam sepius
illos admonuimus ad concordiam; verum suum cuique pulcrum.
Metuo, ne falsorum
fratrum pertinatia perdatur, quod absit etc. Cęsar
expectatur Augustę, ut
nosti; sed qui hinc, ubi nunc agit, ad nos veniunt, putant
id nunquam futurum;
ita vehementer laborat. Orandus deus, ut illum non solum,
sed eos quoque, qui
apud illum rerum pociuntur, illuminet sua solita clementia
Christumque, salutis
scopum, aperiat etc. Vale in Christo, observande frater, et
Gvaltherum,
Bibliandrum, Pellicanum omnesque fratres nostro nomine
salutabis. Salutant vos nostri omnes.
Richenvillę  23. maii 1550.
Tuissimus ex animo Matthias Erbius.
Eximio viro d. Henrycho Bullingero, theologo et
ecclesiastę Tigurino
vigilantissimo, fratri in Christo semper observando etc.
