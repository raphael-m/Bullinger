<nr>5035</nr>
<ae>Edmund Grindal an Bullinger.</ae>
London, 31. Juli 1570.
ZÃ¼rich StA, E II 377, 2466f. / Orig. (Aut.)
Ep. Tig. I, 131f.
Salutem in Christo. Accepi homilias tuas Germanicas, pro
quibus gratias ago. Ego adhuc Germanice scripta satis
intelligo; nam multum laboravi in lingua vestra addiscenda;
sed loquendi usum amisi.
Iulii Santerentiani pensionem ante mensem tradidi Richardo
Hilles, ut ad proximas nundinas Franckfordienses Froschouero
persolvendam curaret. Literas meas, quas ad vernas nundinas
misi, spero te accepisse. Interea temporis visum est
serenissimae reginae nostrae, me ab hac urbe ad Eboracensem
sedem, ubi res non adeo bene constitutae sunt, transferre.
In agro Eboracensi et Dunelmensi (ut nuper scripsi) orta est
illa superiore hyeme nobilium et rusticorum seditio ad
papatum restituendum. Fuerunt quidem ibi multi extremo
supplicio affecti: nihilominus audio vulgi animos valde
esse exulceratos, et novis motibus inhiare. Quid me igitur
ibi maneat, ignoro. Sed si novae turbae ibi oriantur, fieri
non potest, quin ego cum charissimo fratre domino
Pylkyntono, Dunelmensi episcopo, in summo periculo
versabimur. Verum haec nihil me movent: voluntas domini
fiat! Haec tamen eo commemoro, ut nos et ministerium nostrum
tanto ardentius in precibus tuis domino commendes.
Ego quum haec scriberem, ad iter Eboracum versus capessendum
pene eram accinctus: non potui igitur fusius hoc tempore ad
te scribere. Sunt res nostrae, dei beneficio, satis
tranquillae. Initio superioris maii exercitus noster Scotiam
ingressus est duce comite Sussexiae, ut rebelles nostros et
eorum in Scotia receptatores persequeretur. Nostri intra
paucos dies arces in Scotia 50 supposito pulvere tormentario
everterunt, et pagos 300 nemine resistente exusserunt.
Scotia iam satis est pacata; sed hoc fortassis ideo fit,
quia regina nostra ad Scotiae fines exercitum alit: nam
alioqui qui stant a partibus reginae Scotiae, quae adhuc
apud nos est in custodia, videntur res novas molituri. Nunc
prevalent regii, et comitem de Lenox, avum pueri regis, in
regentem elegerunt: qui religionis et regis defensionem in
se suscepit. Distat Eboracum ab hac urbe 160 milliaria
nostratia: non potero igitur tam commode literas ad te
mittere, quam solebam. Scribam tamen subinde, etiamsi
tardius ad te perferentur, et tuas avidissime expectabo.
Dominus Iesus pietatem tuam nobis et ecclesiae suae
incolumem conservet, frater  vere in domino venerande et
charissime! Londini, ultimo iulii, 1570.
Tuus in
Christo, Edmundus Eboracensis.
Oro, ut collegas tuos meo nomine salutes, et nominatim d.
Rodolphum Gwalterum.
Reverendo in Christo domino Henrico Bullingero seniori,
Tigurinae ecclesiae ministro fideliss. et fratri charissimo.
Tiguri.
