<nr>0027</nr>
<ae>Oswald Myconius an Bullinger</ae>
<od>Basel, 3. Februar 1548</od>
<vo>Autograph: Zürich StA, E II 336a, 283 (neu: ...)
(Siegel....)</vo>
<dr>Ungedruckt</dr>
<re>Regest
</re>
<tx>S. Hic ex fratribus est ruralibus non pessimus; fac
ipsum habeas commendatum de re, quapropter isthuc mittitur.
^$Scribere me sinis et non respondes; per hunc vel illud
significato, cur non respondeas, ut sim quietior. Non opus
est repetere, quępetii; habes binas meas, quę id satis
explicant, puto; non est, quod addam nisi timorem vehementem
propter vicinos tuos, ut de quibus subinde peiora
referentur. Non facile credo tam stupenda; verum quod fama
tam constans est, non timere non possum. Ex comitiis ne gry
quidem, nisi quod capitaneus quidam inde retulit:
confoederatorum legati torve sese intuentur. Hoc verbum,
quamvis incertum, ita tamen me terruit, ut inquietiores
aliquot habuerim noctes.
^$De concilio nosti nimirum omnia. Putant quidam neque
Bononiense neque Tridentinum progressurum. Cęsar quicquid
dicat, quicquid agat, totus in belligerando est. Ita
stimulat eum ambitio et fortunę praesens favor. Nos illi
preda erimus, nisi concordia nostros animos foveat et timor
occupet domini. Gallum pii timent et tamen coguntur a
temporum malignitate ad ipsum nonnihil inclinare.
^$Venit e Sardinia per Italiam quidam, qui narrat Romę et
Florentię et in civitatibus Venetorum omnia militibus
esse ploena, non in aliud tamen, nisi ut fines illorum
defendant, si Cęsar adveniat, et timorem esse adventurum.
Atqui sic sunt tempora, ut omnia sint mihi suspecta.
Cęsar forsitan tales nuncios mittit, ut est fraudulentus,
quo nos ab eius armis securos reddat, deinde vero
imprudentes perdat.
^$De ursis Maximiliani, de quibus Hallerus novit, vellem
certior fieri, et de Steckborensibus, an cum Svevis in
glacie lacus Cellensis conflixerint et eos in fugam
verterint etc.
^$Vale in Christo cum piis omnibus.
^$Basileę 3. februarii anno 1548.
<un>Tuus O[svaldus] M[yconius]
<lz>[Adresse] D. Heinricho Bullingero, viro doctissimo, in
domino suo. Zu[ric]h.
