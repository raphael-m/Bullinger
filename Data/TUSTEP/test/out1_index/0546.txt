<nr>0546</nr>
<ae>Celio Secundo Curione an Bullinger</ae>
<od>Basel, 16. August 1549</od>
<vo>Autograph: Zürich StA, E II 346, 249.
(Siegel...)</vo>
<dr>Ep. Calv, 1243 (XIII, 362f) Exc.<dr>
<re> </re>
<tx>C. S. C. per Christum Iesum S.D. Quod citius tuis literis
non responderim, Bullingere optime atque amantissime, partim
occupationes meae quaedam, partim quod malebam Laelio nostro
dare meas literas, qui se propediem profecturum affirmabat, in
caussa fuerunt. Itaque cum ad vos reditum adornaret Laelius,
differendum esse non putavi. Tibi igitur primum gratias ago de
eo quod ad me quaedam de communibus Helvetiorum rebus
scripsisti, de quibus nunc quid mihi videatur dicendum non est:
quin potius rogandus Dominus ut consilia hominum in suam gloriam
et ecclesiae salutem pacemque convertat. Quod atuem ad scriptum
attinet vestrae cum Ioanne Calvino in re sacramentaria
concordiae, quid est, mi Bullingere optime, quod meum iudicium
expetas? Nam neque is sum qui de tantis viris ferre sententiam
debeam, neque, si quid minus forte mihi probaretur, iam posset
immutari, cum quicquid illud sit quod inter vos transactum est,
per omnes fere ecclesias sit disseminatum. Novi enim ipse iam
ante mensem Geneva in Angliam usque scriptum illud fuisse
trnsmissum. Dicam tamen generatim illud: concordiam mihi in
ecclesia, ac praesertim inter doctores, summopere eam probari
quam divinarum literarum clarę constantesque sententiae probant
atque confirmant: cuiusmodi haec vestra in re sacramentaria
fuit, quantum ex ipso scripto cognoscere licuit, paucis exceptis
quae bene et sobrie intellecta nullum fortassis in religionem
detrimentum possunt importare. Animadverti enim ad vestrae
sinceritatis consuetudinem aliquid externi et peregrini fermenti
admistum, non sine magno quodam artificio, fuisse. Appendices
vocantur evangelii, sigilla, organa: dicuntur confirmare,
continuare ac reparare communionem Christi ipsius: conferri per
ea dicuntur bona quaedam, augeri quodammodo Christus in nobis
dum illa usurpamus: fructum denique, qui fortassis in ipsa
sacramentorum usurpatione on extitit, nescio in quae tempora
differri dilatumque proferri. Quae omnia etsi, ut dixi, excusari
aliqua ratione queant, sunt tamen ab illa simplici divinarum
literarm consuetudine, ni fallor, aliena, et talia quae si quis
tueri velit, in magnas incidat ambages, et non modo inutiles,
verum etiam ecclesiae Dei periculosas contentiones. Sed tamen,
ut idem dicam saepius, commoda possunt interpretatione excusari:
quam interpretationem, quoniam isto vestro communi scripto
affertis, accipio ac vobiscum libenter amplector. Et de his plus
satis. Novi nihil habeo, quod Lelius, frater noster charissimus,
non habeat. Quare ex illo intelliges omnia sive de Anglicanis
rebus sive aliis velis sive de nostris, quae quidem momenti
aliquid habere videantur, quem quia reducem accipitis, non
dubito vobis fore (qua ingenii suavitate quoque candore animi
est) chariorem.
^$Vale, mi observande et amantissime frater, et tuam totam istam
sanctissimam familiam nostro nomine saluta, cui nos omnia fausta
ex animo cupimus.
^$Basileae 1. calendas septembris 1549.
^$Amicissimus in domino frater Coelius S[ecundus] C[urio].
<lz>[Adresse ...]: Clarissimo theologo D. Heynricho Bullingero,
Tigurinae ecclesiae antistiti optimo ac pastori vigilantissimo
suo. Tiguri.
^$
