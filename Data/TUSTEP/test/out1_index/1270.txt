<nr>1270</nr>
<ae>Jacques de Bourgogne de Falais an Bullinger</ae>
(November 1551?)
ZÃ¼rich ZB, Ms F 42, 9. / Orig.
Ep.Calv. 1555 (XIV, 205f)
Iam dudum crebris tuis salutationibus pro antiquo animi mei
erga te studio tuique observantia respondissem, frater ac
domine carissime, nisi continuae infirmitates variaeque
occupationes me hactenus praepedissent. Nunc autem, quum
melius aliquantulum habeam ac Iulium hunc nostrum
praesentiarum latorem opportune nactus fuerim, qui mihi
significarit se velle ad vos conferre ecclesiae vestrae
visendi gratia, tam iustam opportunitatem negligere nolui:
quin potius par esse duxi praesentes sibi committere, ex
quibus satis coniicere possis quam ex animo doleam, me non
potuisse tibi pro meo desiderio debitas vices in salutando
rependere.
Caeterum, quantum ad latorem attinet, fidelis est et mihi
probe cognitus, utpote qui biennium provinciam hanc
coluerit, suaeque fidei et probitatis argumenta minime
obscura apud nos ediderit, commonstraritque quam graves et
horrendas ob praedicatum evangelium sustinuerit per Italiam
persequutiones. Habet enim huius rei sua quae secum ipse
fert amplissima testimonia. Quare commendatum tibi in
Christo fore minime dubito; siquidem confido hoc solum
argumentum tantum commendationis apud te habiturum quantum
ad eum amplectendum extra omnem imposturae suspicionem,
habere debeat.
Novi hic aliquid habemus, quod quum te scire summopere
cupiam, hic ipse qui has tibi reddet rei seriem melius
verbis tibi proponere poterit quam mihi scribere nunc vacet.
Ipsi igitur indubitatam, si placet, adhibeto fidem. Fuit
enim omnium quae narrabit spectator praesentissimus et
testis locupletissimus. Ideoque, ut est veritatis amator,
erit quoque apud te historiae narrator fidelissimus. Quem
ubi benigne, ut fere soles, audieris, rogo te impense ut, si
tibi per otium liceat, tuo me ad ea quae tibi proponet
digneris responso. Vale.
Totus tuus Iacobus a Burgundia.
Non sine lacrymis tragoediam istam Calvini et suorum videre
et audire cogor, mi frater. Deus suam veritatem perpetuo
conservare dignetur. Tabellarium de hac historia audies, et
quidem credere potes; in reliquis non ita pro eo spondere
ausim. Saluta omnes tuos commilitones ac dominos meos in
Christo.
Clarissimo viro eximioque Iesu Christi servo d. Heinrico
Bullingero, Tigurinae ecclesiae vigilantissimo pastori,
domino ac fratri colendo, ad manus.      Tiguri.
