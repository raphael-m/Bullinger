<nr>2775</nr>
<ae>Friedrich von Salis an Bullinger</ae>
<od>
Samaden, 11. Oktober 1557.
<vo>Zürich StA, E II 365a, 657. / Orig.
(Aut.)
D. Bullingero, clarissimo viro et meo amicissimo ego Federicus a salice S. D.
Si vales, ornatissime mi domine Bullingere et patrone mihi colendissime, bene est.
Ego quidem cum tota mea familia satis bene valeo dei gratia.
Caeterum, postquam redii a Venetiis, scripsi tibi sane aliquoties, itidem nonnullas abs te habui literas mihi utique gratissimas; nec enim ullę aliae unquam gratiores afferuntur nec quidem afferri possunt, quam sunt litterae, quae mihi et a te et a filio meo mittuntur.
Proinde etiam rogo, ut sint crebriores, modo id fieri queat absque studiorum tuorum
perturbatione.
Sed etiam tuam Apocalypsim accepi, quo amplo dono sum mirum in modum delectatus, tibique pro eo gratias ago singulares eas etiam pro viribus relaturus, cum sese obtulerit occasio.
Perinde autem, ut scribis, quod Apocalypsim tuam communicem cum domino socero meo et amicis, ita faciam, verum cum ipse perlegero; nam occupationibus nimium distractus haud licuit hucusque opus tuum ea, qua optassem et opto, diligentia lustrare, licet tamen maiorem partem vel obiter transcurrerim, et
perplacuit maxime, quod obscurissima quaeque et intellectu difficillima solerti et exquisitissima interpretatione pia reddis explanatissima et perceptu facillima, adeo ut, quae vel mihi (omnium quidem minimo) prius erant abstrusissima, nunc veluti videantur compertissima.
Laudandus itaque est dominus deus, qui tantum eruditionis omniiugae<f1>umfassende Bildung (vgl. ^#/+Hoven^#/- 241).<fe> et singularis gratiae suae donum tibi contulit, et rogandus pariter, ut id in te ad promotionem gloriae suae quam diutissime conservare et subinde etiam
prosperare dignetur.
^$Porro quod scribam novi, fere nil habeo; nam de pace inita inter papam eiusque adversarios, scio id tibi esse notissimum.
Ego ipse quidem cum rege christianissimo more pontificio, et ut egere eius praedecessores, ut quibus est simillimus; eius enim opera rex christianus in aerumnarum ingentem labirinthum coniectus tandem et omnino ab eo desertus, ne dicam proditus fuit.
Sed ictus rex cum piscatore in posterum melius sapiet, nec planum de cętero movebit temere. Ego
quidem condoleo maxime toti Gallię, quę nunc tot devastationibus et infortunis est obnoxia.
Dominus deus misereatur eius ac pacem suam mittat.
Dum autem Gallię calamitatem, qua nunc premi dicitur, considero, in mentem utique venit, quae alias tanquam verissimus vates mecum es loquutus, nec secus etiam de exitu belli pontificii me praesente es vaticinatus, quam nunc liquido compertum est evenisse.
Sed missa haec faciam, quippe cum uterque nostrum ex Galli infortuniis oblectationis nihil, at
vero maeroris plurimum, dum ea referentur, sentiamus.
Nostri milites, qui cum duce Guisano Romam profecti erant, dicuntur adventare, quamquam sunt, qui censeant eos Ferrariae immoraturos sub ducis stipendio; nam re vera timebatur, etiam cum essem Venetiis, ne omnis belli moles devolveretur contra ducem Ferrariensem, nec is quidem timor adhuc sopitus est.
Itaque fieri poterit, ut nostri milites Ferrarię detineantur.
Sed omissis nunc alienis ad propria convertamur.
Intellexi, colendissime domine Bullingere, te cum maiore parte tuę familię ac etiam cum filio meo aegrotare, morbo scilicet illo, qui fuit veluti transitus universlis, eoque tibi et tuis, imo meis etiam (nam quae tua sunt, ea et mihi perinde ut mea mihi sunt chara) condolui.
Sed fuit interim auditu iucundissimum vos omnes convaluisse eoque vobis omnibus congratulor et deum precor, ut vos perpetuo servet incolumes.
Vice versa autem scias velim
post reditum meum a Venetiis me pariter cum tota familia mea eodem, quo vos laborastis morbo correptum fuisse, isque nos aliquamdiu detinuit et admodum vexatos tandem ac lassos dereliquit, sumusque omnes dei beneficio sanitati pristinae restituti.
Utinam vero et sit perennis et perpetua.
Cupio autem videre te et amicos omnes, quos isthuc habeo, singularissimos, et nescio quidem, an circa festum Martini proximum, cum me ad nundinas Churienses contulero, possim isthuc usque proficisci; conabor
tamen pro virili, et nisi importunioribus negociis impediar, veniam utique; id enim gestit animus meus.
Interim vero, si filius meus sub instantem hyemem aliqua re eguerit, quae per me suppeditari debeat, significabis, nec ipse aliquatenus deero.
Si enim opus habuerit indumentis vel aliis quibusque, in promptu est, quod mittatur; modo tu, mi domine Bullingere, innuas mihi, quid mittam, itemque si mittendae sint pecuniae, reddas me certiorem, et confestim, quod voles, adimplevero.
Et revera mihi
est pergratum, ut sumptui necessario et ad pueri liberalem educationem opportuno non parcatur.
Sed haec tibi significasse satis sit; tu in reliquis, ut qui es et ipse filio meo instar patris optimi, suppleas, si puer aliqua re indiguerit.
Dominus socer meus admodum me redarguit, quod admiserim puerum dare operam chaeli<f1>Vgl. Gwalther an HB, 15. 11. 1539, Anm. ...<fe> sive lutinę; veretur enim, ne hac pulsandi arte delectatus caetera studia negligat.
Ego vero hac cura omnino careo; curabis tamen pro tua singulari humanitate, ut, si quid talis
impedimenti obveniat, amoveretur, ne iure tandem a domino meo socero hac in re temeritatis queam insimulari.
Scripsissem tibi citius et saepius, sed fui iam per 15 dies in Valle Tellina et heri tandem adveni.
Quod itaque fui taciturnior, habebis me excusatum.
Ultimas, quas ad te litteras scipsi, commisi ad te deferendas nobili cuidam Vallistellinensi, cui nomen est Ioannes Baptista Schenardus, qui studiorum ergo aiebat se Basileam petiturum; ignoro itaque, an receperis.
Plura, quae nunc tibi
scribam, non habeo; solum hoc est reliquum, ut me meosque omnes tibi unice commendo et offero teque precor, ut mihi honestissimam coniugem tuam et totam familiam plurimum salutes, itidemque salutabis admodum egregios dominos generos tuos et reverendos senes dominum Bernardinum Occhinum Petrumque martirem et pariter d.
Waltherum et Frisium et reliquos amicos ac patronos omnes, quibus omnibus etiam me valde commendo.
Filio meo scripsi adhortans potissimum, ut diligens sit circa studia sua, pius
erga deum et tibi praesertim obediens.
Dominus ei det gratiam, ut bene se gerat erga omnes et officio boni filii perfungatur.
Vale, optime et colendissime domine Bullingere, meque meosque omnes, ut soles, mutuo ama.
Datum Samadeni 21. octobris 1557.
Idem qui supra tibi omnium deditissimus Fridericus a Salice.
Ornatissimo et clarissimo viro domino Henrico Bullingero, domino ac pa(trono) me summe semperque colendo.
^$Tiguri.
