<nr>3073</nr>
<ae>Richard Hilles an Bullinger</ae>
<od>
London, 28. Februar 1559.
ZÃ¼rich StA, E II 375, 587.
Ep.Tig.II, S. 9f.
S.P. Literas tuas 22 decembris proxime elapsi, mi domine colende, ad me datas lubenti animo accepi.
In hiis tamen quod non libenter legeram accepi; hoc est, quod quidam tibi scripsere semel et iterum, me dedignatum esse tuas accipere literas.
Quippe nullius dedignor literas legere unquam, tui quam maxime.
Arrogantiae esset enim (meo quidem iuditio) tam docti et gravis viri literas contemnere.
Quamdiu tamen regnabat hic Maria nostra, regina satis truculenta ac superstitiosa, adeo mihi metuebam de
bonis, de periclis, immo de vita etiam, ut vix qualibus tu sis, scribere audebam ipse, vel scripta recipere ab eis.
Proclivis est, inquis, lapsus hominis, et in plurimis aberramus omnes.
Mirum itaque non est, si et ego impegerim, hominesque plusquam decebat et revereri et timere ceperim, tum etiam quedam recipere, a quibus ante annos plurimos abhorreram plurimum.
Illuc me pertraxit sanctorum etiam Patrum quorundam lectio voluminum, in quibus ni fallor nonnulla sunt dogmata, que omnium fere
illorum consensu traduntur, etiam que tui et similium doctrine minime sunt consentanea.
De his autem plura scribere non libet, quia si tu ad hec mea scripta respondere velles, rescribere non mihi vacat fere, nec placet.
Ita mihi est molestum Latine scribere, et iam ferme obsoletum.
Inter doctos enim viros nunc non versor, qui sua Latina eloquuntur lingua.
Gratias tibi permagnas certe habeo, quod mee memorie dignatus fueris reducere, quomodo noverim gratiam et misericordiam esse copiosissimam
apud dominum, qui redeuntes ad se no reiicit, sed benigne recipit.
Quod igitur per me peccatum est hactenus confiteor domino; domino do gloriam, domini imploro misericordiam ut consulis: nec dubito quin ipsam sim consequuturus.
Videbo autem ut in posterum fidelis sim, et veram religionem (cuius maxima pars in confessione fidei exhibita invictissimo imp.
Carolo 5. in comiciis Augustae, anno 1530, continetur) totis, ut mones, promovebo viribus.
Domino Petro Martyri, Iulioque eius famulo, et tue
coniugi honestissime, habeas me commendatum oro.
Salutat te eosque omnes uxor mea ex animo,  multamque vobis precatur salutem.
Vale.
Londini, ultima februarii, 1559. Tuus,
                                         Richardus Hilles, Anglus.
Quod ad religionem attinet, per mandatum regium catholicis (ut dicuntur) concionatoribus impositum est silentium, et evangelicis concessa est libertas satis ampla coram regina ipsa ter in singulis huius quadragesime ebdomadis predicare, et sua ex sacris probare scripturis.
Ad publica etiam comitia, sive ad commune regni huius consilium, seu (ut nostri illud nominant) parliamentum, iam per sex fere ebdomadas convenitur.
Nihil tamen adhuc certi de abolenda superstitione papistica, et puriori
religione christiana restituenda publice actum est.
Spes tamen magna est omnibus nostris predicti parliamenti civibus fidelibus, aliisque viris piis, omnia sacra vel ad formam que fuit nuper regis Edouardi sexti tempore, vel que est in predicta confessione Augustae, per principes protestantes Germanie exhibita, reformata fore brevi.
Doctissimo et intigerrimo viro d.
Henrico Bullingero, amico mihi observando tradentur litere.
 Tiguri in Helvetia.
