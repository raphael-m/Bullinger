<nr>2256</nr>
<ae>Wolfgang Musculus an Bullinger</ae>
(Bern),  5. Oktober 1555.
Zürich StA, E II  371, 658. / Orig.(Aut.)
S.   Literae tuae, compater in domino charissime, turbarunt
me vehementer propter intolerabilem iurisiurandi abusum, qui
sordibus <gr>twn eidwlolatrwn</gr> foedera non sanctificat,
sed conspurcat et in conspectu domini reos constituit non
modo sic populum domino adiurantes, sed et nostris, si
quavis conditione ad eiusmodi adiurationem consentiant,
etiamsi ad particulum  <gr>twn agiwn</gr> taceant.
Proferetur ergo in loco sancto, in ecclesiis christianorum,
in ipsas fideliium aures forma iuramenti pugnans cum verbo
domini, quo vetamur iurare per eos, qui non sunt dei.
Obsecro, quę est illa necessitas, qua cogantur nostri, ut
tale quid in ecclesiis suis fieri patiantur? An hoc est
iungi sociis et non  magis ferre dominos? Quam est autem
frivolum effugium, quod ferendum hoc esse putatur, modo non
cogamur ipsi iurare ad formam verborum, quibus adiuramur? An
satis est tacere ad prophanationem nominis domini dei nostri
et non requiritur, ut contradicamus? idque in nostris
ecclesiis et in causa nos concernente et constringente?
Verba adiurantis adiuratum constringunt, non adiurantem. Qui
adiurans nos dicturus est "als mir got helf und alle
heiligen, dicturus est hoc non propter se, sed propter nos.
Si tacendum nobis est, quorsum ille proferet? scilicet non
ignorat spiritus tenebrarum eiusmodi nostrorum consensum
reos nos constituere gravissimi peccati coram domino ac
fore, ut non abeat inultum. Haec me non minus perturbant,
quam si consentiant nostri, ut iuramento isti adiungatur in
ecclesiis nostris papistica missa. Quare oro dominum, ut det
nostris animum infractum, ne sinant se induci ad faciendum
ea, quorum reatum conscientię ipsorum nunquam ferre
poterunt. Ignosce, quod animum tuum alias turbatum adhuc
amplius molesto. Cęterum de comitiis Augustanis nihil
aliud habeo quam hoc ipsum, quod scribis et quod initio
illorum futurum divinabam. Optime vale, compater charissime,
1555.  5. octobris.

Tuus ille, cuius manum nosti.

Praestantissimo theologo m. Heinricho Bullingero, domino ac
compatri suo charissimo.
                                      Tiguri.

