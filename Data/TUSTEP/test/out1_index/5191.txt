<nr>5191</nr>
<ae>Bullinger an Hans Rudolf Bullinger.</ae>
(Zürich), 8. Dezember 1571.
Zürich ZB, Ms F 37, 410. / Orig. (Aut.)
Gott mitt uns. Fuͤrgeliepter sun, ich hab dir erst der
tagen mitt den niclausischen gäblinen den kinden zuͦ
teylen
geschriben, von dir siderhar nüt vernommen. So ist siderhar
ouch nüt mir zuͦkommen onet von Nürenberg, deß datum  24.
novembris, wirt bestätet, das ich dir hievor von der königin
in Engelland, wie es mir von Augspurg zuͦ kummen,
geschriben, und so vil me, das ouch in der verrätery das huß
Gwysa (domus Achab) und der graff von Arundel sampt andern
vil grosser engelischer herren, ja verräter -, deren jetzund
ein guͦter teyl gericht etc. Hab ich dir min geschriben
buͦch gelihen, darinn die brieff abcopirt, die ich de
coena
geschriben an lantgraven, graff Jörgen etc. und ander, so
schick mirs by gewüsser nächster bottschafft, daß nitt
verloren werde, ouch die memoralia in Joel und vom gloggen
lüthen. Ich hab diser zyt übel zyt; dann mich ein starcker
und grosser catharr sampt unuffhörlichem wuͤtten
überfallen etc.
Es gruͤst dich all unser volck; gruͤß mir Susannam und
die kind etc. Schwester Regili wir[t] mentags hochzyt halten
mitt C[aspar?] Thomen etc. Gott mitt üch.
8. decembris 1571.
H[einrych] B[ullinger].
Minem lieben sun Hansen Rodolffen Bullingern, pfarreren
zuͦ
Berg.
