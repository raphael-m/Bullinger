<nr>4687</nr>
<ae>Bullinger an Tobias Egli</ae>
(Zürich), 7. November 1567.
Zürich StA, E II 342a, 497. / Orig. (Aut.)
Graub. III,  44f. R.
S. D.  Valde sum anxius; nam hodie agitur 14. dies, quando
tibi literas misi, quibus inclusi d. Ioannis Halleri et d.
Erasti literas de causa Brunneri scriptas, sed et tuis
respondi. Tradidi literas meas curandas Ioanni Pontisellae
iuniori; is detulit in aedes Floriani Gersteri lanionis (ins
Fluri metzgers huß, da ers eim Curer gäben, der verheyssen,
sy wol ußzuͦrichten). Iam tu neque ullam facis mentionem
literarum neque literas illas remittis, unde amissas vereor.
Tu scis, quis ille sit, cui dedisti tuas illas et qui
divertere solet zum Fluri metzger hie Zürych. Interroga et
proximis literis significa, ut habeat res.
Den herren houptman Carli söllend ir mir früntlich
gruͤssen und imm warlich anzeigen, das man (mitt gunst zuͦ
mälden) groß lüg fürgipt; dann Zürych und Bernn habend by
eer, lib und guͦt verbotten, in disen zug zuͦ ziehen. Glaris
hats ouch also verbotten; Basel hat imm vorigen zug nieman
geschickt, darumb daß sy nitt wöllend ir selbs glouben selbs
hälffen bekriegen, und jetzund habend sy aber nieman
geschickt, sunder hochlich verbotten. Schaffhusen hat vorhin
geschickt, aber sy wöltind, die iren wärind wider daheym,
und jetzund schickend sy nieman und habendts ouch verbotten.
Das ist gwüß und war. Von Glaris sind ettlich über das
verbott gelouffen; wirt drumb am sontag ein landtsgmeind
werden. Von Apptzell kan ich nit gewüsses schryben.
Ich hab minem g[nädigen] h[erren] von Sax
zuͦ geschriben und an sin gnad begärt, das er die nüw zytung
zuͦschicke houptman Carlin, die ich sinen gnaden gesandt;
hoff sin gnad habe es gethan.
Der vorigen wuchen habend die von Bern (alls sy ein
eydgnossischen tag gen Baden uff 16. novembris beschriben)
gesandt minen herren die nüw zytung, hier yn gelegt und
abgeschriben, darzuͦ ich mitt miner hand geschriben, was mir
nächt spaadt von Genff worden ist. Das zeigend minem herren
houptman Carlin, ouch minen herren burgermeistern und sy
trüwlich gruͤssin.
Frow Margreth, hertzogin zuͦ Parma und regentin der
Niderlanden, hat har gesandt ein bottschafft, ein edelman,
zuͦ werben umb den paß iren und den iren durch die
Eydtgnoschafft; der ist uff den tag gen baden gewisen,
wartet hie. Der hatt zum Rüden offentlich (darby ich ouch
xin) vor minem herren burgermeister und ettlichen der rädten
heyter gesagt: der krieg in Franckrych habe sich zuͦtragen,
von wägen das der könig, von den sinen beredt, das
trientisch concilium uff Franckrych legen wöllen und das er
und ettlich fürsten me sich vereint, zur ghorsamme zwingen,
die das concilium nitt annemmend, diewyl dann sunst ouch dem
rych übel hußgehept von frömbden lüthen etc.; sye der adel
uffgebrochen mitt dem von Conde. Item der könig habe
geworben an duca de Alba umb Hispanier. Die wölle duca de
Alba nitt gäben; dann er iren selbs bedörff; aber
Niderlender uff 1500 pferdt wölle er imm schicken. Da aber
der adel zuͦ ziehen nitt fast willig; gennind dem Conde me
guͦts, wöltend, das er gewunne, das inen imm Niderland vor
den Hispaniern ouch lufft wurde etc. Doch möge er nitt
wüssen, was die antwort sye, die dem duca de Alba erst 25.
octobris worden, darvor er verritten. Er sagt aber: zühind
sy schon, werde by meerteyls kein guͦter will sin; und hab
ich rächt verstanden, sölltind sy ouch der Schampanyen
zuͦziehen, frylich die 4000 eydgnossen zuͦ beleiten. Doch
sag ich das nitt für gewüß etc.
Hiemitt habend ir, was hie diser zyt von nüwer zytung
vorhanden. Scrybend ir och vlyssig, was ir habend.
Vale.
7. novembris 1567.
Tuus Bullinger.
Es gadt hie ein gassenred, groß scharmütz beschähend vor
Parys; die verzerend eydgnossen und Franzosen. Gott gäbe
frid und gnad.
[Adresse fehlt.]
