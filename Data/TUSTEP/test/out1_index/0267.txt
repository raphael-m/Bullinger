<nr>0267</nr>
<ae>Ambrosius Blarer an Bullinger</ae>
<od>(zu 21. Oktober 1548)</od>
<vo>Autograph: Zürich StA, E II 357a, 858</vo>
<dr> </dr>
<re> </re>
<tx>
Quam sint deploratę res ecclesię olim nostrę, venerandus hic et
charissimus frater Hieronymus coram tibi exponet. Tu illum una nobiscum
implorare non cessabis, qui suscitat mortuos et vocat ea, que non sint, ut sint,
quo nominis sui gloriam ab istis plusquam impiis adversariis vindicet. Subinde
certe in magnam spem venio magna etiamnum superesse, quę dominus cum pusillo
illo grege suo acturus sit, nec frustrabor, puto, illa spe, nisi summus Christi
dies instet. Tum autem praecipue electorum victoria adversum hostes suos
perspicua erit ac gloriosa, ut hinc maxima nobis consolatio adfulgeat. Fuit
Hieronymus hic noster nudiustertius in urbe, cuius qualis nunc facies sit, si
cum priore illa satis honesta conferas, ipse tibi oculatus testis verius
dixerit, quam ipse scribere possim. Ora pro nobis pariter et nobiscum pro
communibus omnium ecclesiarum Christi periculis, quę, si unquam prius magna,
nunc certe maxima sunt, quę nimirum maximos fide viros, tales enim
videbantur, adeo tangunt, alios prorsus non vertunt solum, sed plane
miserabiliter subvertunt, ut verissimum esse re ipsa videamus, quod apostolus
ait, non omnium esse fidem ac Christum multis esse lapidem offensionis ac petram
scandali revelarique ex multorum cordibus cogitationes. Utinam in illorum numero
simus, apud quos veniens filius hominis fidem inventurus est, quique expectant
dominum suum, quando revertatur a nuptiis, immo vero ex illis fidelibus servis,
qui credita talenta cum insigni usura oblaturi sunt domino suo, vicissim
audituri plausibilem hanc vereque iucundissimam vocem: Euge serve bone et
fidelis etc.
^$Tu bene vale, mi charissime et optime multumque venerande in Christo frater
adeoque cor meum, in domino. Salutant te diligenter et officiose cum coniuge tua
mea coniunx cum pientissima sorore. Frater nondum rediit; Zviccius cum affine
Petro Schär Roram heri ad Marcellum sunt profecti. Schärus affirmabat non
commissurum se, ut insalutato te rediret; verum ita festinabat, ut scribere
nihil potuerim. Salve at tua domus, salveant egregii viri, Musculus et
Gervasius, Angli illi cum quęstor Arnoldo cęterisque fratribus et amicis
in domino, quorum sacris precationibus adiuvari apud Christum et cupio et spero,
tuis inprimis.
^$Hieronymum hunc nostrum, vere sanctum virum, quam possum, tibi commendo; si in
filii ipsius negocio aliquid possis, pręsto illi, etiam mea caussa, adsis.
<un>Fehlt
<lz>[Adresse:] Fehlt
