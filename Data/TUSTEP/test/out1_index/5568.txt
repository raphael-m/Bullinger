<nr>5568</nr>
<ae>Johannes Hospinian an Bullinger</ae>
<od>Basel, 1. September 1573</od>
<vo>Autograph: Zürich StA, E II 366, 270</vo>
<dr>Ungedruckt</dr>
<re> </re>
<dr>Equidem venerandam tuam senectutem, colendissime domine et frater charissime
Bullingere, literis rudis non interpellassem, nisi frater meus Christianus nimis
diuturno silentio suo suspitionem movisset se non recte valere. Placuit igitur
filium visum mittere, quid agat. Is autem quum cępisset clam me nescio cuius
instinctu non mali (hactenus enim medicinae studium persequutus est permittente
me, sed non probante) homelias tuas in Apocalypsim Germanicas facere egoque
forte fortuna in laborem illum incidissem, significavi istas homelias tuas
iampridem versas, sed quas in Iesaiam et Danielem edidisses, eas non putare me
adhuc Germanice extare. Non quievit ergo, donec eas exhibui, idque lubens feci,
si fortassis sic animum ad theologiam adiiceret. Vertit ergo in Iesaia aliquot
homelias, quas tamen inspicere nondum vacavit. Eas tibi offeret et abs te
audiet, quid factu opus sit, pergatne an secus? Memini vero me esse, qui olim
solicitarit te, ut curares hos quoque prophetas abs te explicatos in vernaculam
linguam converti; quem laborem si ego tamen suscipere potuissem, fuisset tibi
gratum. Sic enim responderas. Quod si nunc filius tibi gratificatus fuerit,
gaudebo et adiuvabo, quantum velle te significaveris et mihi per occupationes
fuerit integrum. Et quum eat ad patruum (ut dixi) suum, consultum duxi, ut
ipsemet te conveniat et se pietati tuae subiiciat atque commendet. Utinam autem
tibi placeat ipsius studium et flectas eius voluntatem, ut posthabita medicina
corporis ad medicinam animae animum appellat et se ministrum exhibeat DOMINO.
Amen amen amen.
De cętero res nostrae habent [...]
