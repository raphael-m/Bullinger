<nr>1015</nr>
<ae>Ambrosius Blarer an Bullinger</ae>
Winterthur, 19. Februar 1551.
Zürich StA, E II 357, 365. / Orig.(Aut.)
S.  Etiamsi multis plaustris literarum istuc coner, non
possim tamen pro dignitate quicquam respondere tuis tot
amantissimis ac christianissimis literis, ut multo satius
existimem agendarum referendarumque gratiarum officium in
unum deum optimum maximum, omnium bonorum autorem simul
reiicere quam me etiam supra vires conando prorsum
succumbere nec quicquam tamen efficere. Sic autem habe me
cunctum cum meis omnibus ita tibi velut ab integro
obstrictos esse ut nemini mortalium magis compellareque nos
perpetuis votis cęli terręque dominum, ut te cum tuis
sub alarum suarum tutissima custodia ęternum tueatur,
angelum percutientem a tuis ędibus quam longissime
abarceat cęlesti benedictione imbutos ac confirmatos
usque
conservet. Aedes nostrę iam a filioli morte repurgatiores
videntur ab exitiali ista lue, quam tamen lubenter domini
manum agnoscimus et adorabundi merito exosculamur scientes
unius ipsius nutu vel stare nos vel cadere, staturos autem,
quod potens ille sit statuere nos, cuius etiam ea est irę
brevitas et favoris longinquitas, ut, etiamsi vespere fletus
incumbat, ut vates noster ait, mane tamen rursus exoriatur
lęticia, ut recte nos illi, quantulicunque sumus,
permittamus, qui occidit moxque in vitam revocat, demittit
in Orcum et extrahit, de cuius erga nos inęstimabili
favore nihil prorsum est quod dubitamus, tot nimirum claris
argumentis edocti, tot egregiis pignoribus confirmati, ut,
si millies moriendum sit, leve merito videri debeat,
quandoquidem misericordia ipsius, quod idem propheta
cecinit, vel ipsa vita suavior est, quum praesertim
quaelibet, quamlibet iucunda videri possit, vita extra
illius favorem ipsissimo mors sit. Gratias ago deo meo per
Iesum Christum, qui unus nobis vita est et resurrectio,
sapientia, iusticia, sanctificatio, redemptio et nihil non a
deo factus est, in quo viventem me ac morientem vera
solidaque fide inveniri et cupio et totis animis spero. Is
te, mi anime, mi charissime et optime frater, cum domestica
ecclesia tua fide subinde augescentem foveat et conservet.
Salveant omnes administri tui in opere domini cum cęteris
amicis et fratribus unaque tecum pro meisque serio seduloque
apud gratię thronum vota faciant, ut in finem usque
fortiter duremus. Salvere te cum tuis iubet charissima mea
coniunx, quam diligenter domino commendato. Bene vale.
Vitoduri  19. februarii 1551.
T[uus] Ambrosius Blaurerus.
De Magdeburgensibus malo nihil quam incerta ad te scribere;
constanter affirmant illorum res prorsum salvas esse nec
unquam illos commissuros, ut in pacis conditiones se
indignas consentiant, citius rem et vitam et omnia
perdituros.
Der premisch hauff soll gar zerflogen und zerstoben sin,
quamquam alii contra affirmant. Dem churfursten von Sachsen
ist aber ain truwer alter diener von seiner spanyscher
guardi erstochen worden; aber nieman wills thon haben. Der
konig verruckt von Augspurg noch dis wochen, wie man
schribt. Der kaiser soll verziechen byß calendas maij, da
das concilium angedt, und alsdann uff das Niderland
verrucken. Mitt dem Turcken bestadts fuͤr und fuͤr, das
er in rustung seye. Abbt von Wingarten soll zuͦ
Ravenspurg,
Ysne, Kempten, Bi[berach] und vyllicht ouch Lyndauw die
oberkaiten enderen in kai[serlicher] m[ajesta]t namen; dann
man kendt nunmehr die leut, wer yederman ist. Es schic[kt]
sich alles, das Germanien ain aigen, verkoufft volck und in
herter dienstbarkait gequelt werd; sy will Christi nitt, so
hab sy die antichristen wie die Juden iren Titus und
Vespasianum. O herr gott, erbarm dich dis j[amers]!
D. Bullingero suo.
                          Tiguri.
