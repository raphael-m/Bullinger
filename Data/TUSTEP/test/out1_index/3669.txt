<nr>3669</nr>
<ae>Johannes Calvin an Bullinger</ae>
<od>
Genf, 5. November 1561.
Genferausgabe v.
Beza p. 260. / Druck.
Ep.Calv. 3601 (XIX, 99f)
Sero admonitus fui de nuncii discessu, quum me ad legendum traherem; sic enim loquendum est, quia nunc pedis, nunc totius cruris dolor vix me lente reptare patitur; imo aegre me sustineo nisi alterius brachio innixus.
Nunc fere hora quarta est post meridiem, et cras etiam proficiscitur nuncius, qui meas ad Bezam et quosdam alios expectat.
Peto igitur, venerande frater, ut meae brevitati des veniam, quanquam, si plus esset otii et ad scribendum essem alacrior, nescio, an operae pretium facturus
essem res Galliae narrando.
Mitto enim a Martyre nostro literas, quae te, opinor, totius summae certiorem reddent, ac ipse brevi coram vobis exponet, quidquid actum fuit.
Pridem subolfeci diabolum in Germania clandestinis artibus moliri, quod nunc tandem apparuit, et ante tres menses diligenter hortatus fueram regem Navarrae, ut sibi ab insidiis caveret.
Quam parum vero profecerim, quia chartae mandare piget, malo, ex d.
Martyre cognoscas, ubi istuc reversus fuerit.
Promiserat mira, et quo plus
fidei acquireret, non dissimulabat se fuisse tentatum, sed silentio repudiasse eius postulata.
Atqui ex Germania mihi scriptum est eius rogatu missos fuisse quinque theologos, qui nunc sunt in aula, nisi forte dimissi fuerint, quia sero advenerant tota actione abrupta.
Quid si deus perfidiam miseri illius frustretur, qui nefariis obsequiis papae se venditat, qui tamen eum ludibrio habet.
Sed propediem aliquid sciemus.
Vale, ornatissime vir et frater ex animo colende.
Dominus tibi semper adsit, te gubernet ac benedicat tuos labores.
Symmystis omnibus, uxori totique familiae multam salutem precor.
Genevae  5. novembris 1561.
