<nr>2197</nr>
<ae>Theodor Beza an Bullinger</ae>
<od>Lausanne, 21. Juli 1555</od>
<vo>Zürich  ZB  Ms. F62 15. / Orig.(Aut.)</vo>
<dr>Ep. Calv. 2249 (XV, 691f)</dr>
<re>Regest</re>
<tx>S.  Quum Hotomannus noster ad vos proficisceretur, mi pater,
nec potui, nec sane debui illum praetermittere absque meis
ad te literis. Accipe igitur diuturni nostri silentii
caussam. Occurrebant quidem quotidie nimis multa de quibus
scriberem, sed exitum aliquem harum turbarum censebam
expectandum, ut semel omnia ad te perscriberem. Hoc igitur
dum expecto multum temporis effluxit. Ecce vero, dum totus
in eo sum, d. Calvinus, qui rebus omnibus praesens
interfuit, quemque etiam adversarios non pudet (ut sunt
omnium hominum imprudentissimi) tanquam istorum malorum
auctorem accusare, isto labore nos liberavit. Ex eius
literis igitur omnia abunde cognosces: cognosces, inquam,
singularem dei nostri in miseris suis exulibus conservandis
curam ac solicitudinem, ut plane verum sit quod scripsit
David, saepe hoc idem in se ipso expertus, Israelis custodem
non modo non dormire sed ne dormitare quidem. Ut nunc quidem
res sunt, in credibilis tranquillitas istas turbas
excępit, neque ulla unquam maior illic fuit inter omnes
consensio. Sed vereor ne illi plures reperiant suae
improbitatis patronos, quam ut pacem istam ausim mihi in
longum tempus polliceri: neque usquam nisi in solis
precibus nobis praesidium relictum video, quod tamen unum
satis erit profligandis adversariis omnibus, modo hoc nobis
tribuat dominus ut rite possimus precari.
Quod ad alteram controversiam attinet, quam istae
controversiae sunt secutae, liberavimus animas nostras,
exposuimus sententiam nostram, questi sumus de in]* (*a.R.:
es fehlt mehr, viell. "rei in-)dignitate, praediximus quae
mala im[minerent. Ne]mo adhuc nobis credidit. Supe[rest ut
ad ea subeunda] nos comparemus quae d[ominus nobis imponet.
Quid eveniet]* (*a.R.: für eventurum sit?) solus ipse novit,
sed non possumus non expectare tristissima in tanta hominum
<gr>analghsia</gr>.
Haec habui quae nunc scriberem, mi pater. De vestris
scholasticis nihil sinistri audimus, dei beneficio, et
speramus officium facturos. Nos quidem constituimus illis
non deesse. Quod ad me scripsisti de Novi Testamenti
versione, ita est ut accęperas. Nam veterem
interpretationem cum coeteris comparare coepi iampridem, et
iam coepit opus excudi. Horum omnium quae vel mutantur a
nobis (quae pauca sunt) vel retinentur ex vetere
interpretatione, quum sint ab Erasmo mutata, rationem
reddimus in annotationibus quae simul excuduntur. Utinam hic
noster labor ecclesiae Christi tam si utilis quam est a me
prompte et alacriter ex amicorum consilio ac pene mandato et
imperio susceptus, quod a me aliquid in hoc genere praestari
posse existimarent. Bene vale, mi optime pater. Dominus
Iesus te magis ac magis indies confirmet et suae ecclesiae
incolumem servet. Laus[annae]  21. iulii.
<un>Th. Beza plane tuus.

<lz>[Adresse:] Eximio servo dei et patri mihi imprimis observando d.
Henrico Bullingero ecclesiae Tigurinae fidelissimo pastori.
                                  Tiguri.

