<nr>2154</nr>
<ae>Theodor Beza an Bullinger</ae>
<od>Lausanne, 22. April [1555]</od>
<vo>ZÃ¼rich StA, E II  368, 122. / Orig.(Aut.)</vo>
<re>Regest</re>
<tx>S.  Literas quidem tuas, mi pater, avidissime lego; sed
tamen, quum cogito, quam occupatus esse soleas et quibus in
rebus, privata mea commoda facile publicis antepono, ut
nihil necesse sit silentii excusationem a te quaeri. Me
quidem quamvis non eiusdem momenti, tamen similia pene
negotia diu retinuerunt, quominus ad te pro mea consuetudine
scriberem atque adeo nunc quoque et publicis ecclesiae ac
scholae nostrae negotiis et privatis quoque quorundam
iniuriis valde eram occupatus, quum haec ad te scriberem.
Nam dici non potest, quantopere nonnullos urat huius nostrae
academiolae progressus et mediocris industriae nostrae
fructus. Sed de his plura vel ex d. Calvini literis, quas ad
te mitto, vel ex nostris aliquando cognosces, si dominus
dederit, ut vel istis sycophantis semel os occludatur vel
mihi posthac licuerit vitam privatam in maiore ocio degere.
Omnino, quicquid erit confectum, faciam, ut intelligas.
Interim rogo, ut bonorum caussam precibus tuis domino
commendes. E nostra Gallia nihil laeti possum tibi nunciare.
Pergit Gallus in stoliditate, iusto nimirum dei iudicio
excaecatus. Scripsi his diebus Gallicam confessionem
Divionensium exulum nomine, quam spero a senatu perlectum
iri, utinam aliquo cum fructu. Angliae legatos, qui ad
pontificem proficiscebantur, constans hic fama est Taurini
interceptos magna cum pecunia eaque non signata, nimirum ut
fraus non posset intelligi; deferebatur enim ad Florentinum,
qui molem belli in Italia sustinet, si modo vera sunt, quae
audimus. Cardinalem quendam a S. Cruce aiunt Romae
pontificem absentibus Gallis designatum. Caesarem certum est
omnia tentare, ut cum Gallo adversus Christum paciscatur;
hoc enim unum vulpes illa . . . . . . . .
. . xit; si hoc obtinuerit, nempe extrema nobis instant et
quid non meretur nostra perpetua et indomita
<gr>acaristia</gr>  Sed bene habet, quod nos e terra eiectos
caelum manet. Fortiter interim stadium nostrum decurramus et
precemur, sicut recte mones, ut ecclesias suas dominus
respiciat propter sacrosanctum suum nomen, quod certe
faciet. De scholasticis vestris d. Galtero rescripsi; nobis
quidem non minus curae erunt, ne dubites, quam si filii
nostri essent, neque per nos stabit, quominus hic quoque
tibi caeteribus observandis patribus ac fratribus, qui istic
sunt, fidem ac diligentiam nostram approbemus. Si minus
diligentes fuerint aut, quod deus avertat, minus religiose
vixerint, conabimur mederi et, si medicinam respuerint,
mature vobis significabimus, quod et ipsum de Othone quodam
Chrysopaeo tibi nuntiare cogor. Is quum adhuc sese studiosum
satis ac docilem praebuisset in ludo Corderiano, nunc plane
videtur omnem non modo studiorum, sed et pietatis curam
abiecisse, id quod et re ipsa et toto gestu ac habitu
testatur. Militem enim potius quam scholasticum esse dixeris:
pileus ruber, cappa Hispanica, caligae dissectae, os
distortum, ut, quum mihi nuper occurrisset, vix hominem
agnoscerem. Reprehendi, obiurgavi, monui, ut haec mutaret;
hodie eundem esse animadverti et miratus sum impudentiam eo
magis, quod vestrum etiam tabellarium ipse hoc habitu domum
meam adducere non erubuerit. Itaque praedixi me de his rebus
istuc esse scripturum. Ludum tantum abest ut frequentet, ut
etiam fugiat. Caussam requirenti: "Corderius" inquit "ludo
mihi interdixit." Hoc falsissimum esse scio; sed quum
literae essent deprehensae, in quibus ipse puellam nobilem
dato etiam munere solicitabat, veritus, ne poenas daret,
scholam fugere maluit quam culpam deprecari, et Corderius,
optimus ac plane sanctus senex, quod illum ita depravatis
moribus videret, admonuit scilicet, ut, nisi mores vellet
emendare, schola potius abstineret quam caeteros hac
nocentissima contagione inficeret. Habes iniucundum nuntium;
sed tamen nostri est officii vos ista non caelare. De
remedio nos quoque serio cogitabimus et vos istic
dispicietis.  D. Viretus, Eustathius, Ribittus caeterique
mei collegae te mecum salutant una cum tota ecclesia. Sed
uxor quoque mea nominatim tuis et lectissimae tuae uxoris
precibus sese nunc primum gravidam commendat. Bene vale mi
observandissime pater. D. Iesus te totamque vestram
ecclesiam in dies magis ac magis sancto suo spiritu
confirmet. Scripsimus ad fratres nostros Locarnenses his
diebus et aliquantulum pecuniolae ad illustrissimum vestrum
senatum misimus, quae ad eos perferatur, ut, sicut possumus
et quantum nobis dedit dominus, nostram in illos
observantiam et charitatem testemur. Servet illos dominus,
qui hoc eis dedit, ut non tantum in Christum credant, sed
etiam pro ipsius nomine patiantur. Iterum vale. Lausanae
22. aprilis.
<un>T[uus] Beza, filius tibi in domino addictissimus.
<lz>[Adr.  s. Druck . . . . .]
