<nr>0633</nr>
<ae>Christian Hochholzer an Bullinger</ae>
<od>Aarau, 30. Oktober 1549</od>
<vo>Autograph: Zürich StA, E II 343, 406.
(Siegel...)</vo>
<dr> <dr>
<re> </re>
<tx>Gratiam et pacem a domino. Non possum, humanissime
Bullingere, satis tibi dignas agere gratias pro tua in me
humanitate et benficentia. Dominus deus, remunerator omnis boni,
et tibi et reliquis dominis et fratribus dignas referat gratias.
Abii nuper a vobis te insalutato; sed sic evenit: urgebar volens
nolens domum redire partim cura familiae meae partim ecclesię
nostrę, cuius res proxime sequenti die coram senatu nostro
agenda mihi erat non parvi momenti. Quod quidem, qua potui
diligentia, feci, sed nihil effeci; monui offendiculorum et
magnorum scelerum, sed omnia nequicquam. Verum his omissis ad
res meas venio. novit tua humanitas me longo tempore gravissimos
sustinuisse labores, quippe qui solus per 34 septimanas docuerim
evangelium non parva mea sollicitudine et molestia, adeo ut
corporis vires plurimum debilitarentur laborque ille gravissimum
minitaretur morbum. Nunc itaque indignum bonis quibusdam visum
est me nullo munere honesto donare; voluerunt ergo decerni, quid
mihi dandum esset, quod gratitudini ipsorum meoque labori par
esset. Tandem ingentes thesauros proferunt, promittunt decem
libras nostrae monetae, thuͦnd nitt me dan 9 Zürichpfund,
idque se daturuos mihi pollicentur non innumerato, sed ubi per
exactores debitorum a rusticis quibusdam corraserint. O ingentem
et liberalem et plus quam regiam retaliationem. Statueram ergo
me prorsus non quicquam accepturum et maxime, cum tam sint
ingrati et sordidi. Verum ne insimularer vel superbiae vel
avaritiae invitus accepi. Reposui apud me ac nescio, an servare
debeam an helluonibus illis reddam, ut et hoc, qualecunque est,
devorent; hoc etsi illis dignum esset, haud tamen video, an me
quoque deceat. Potes hinc facile colligere, quales sint homines,
qui noverunt nimis tenuia nostra esse stipendia et iam tantillum
de munificentia sua vix tandem pro ingenti labore ad me
devolvunt. Interim alteri collegę meo dederunt 40 libras et 5
modios tritici pro spacio et labore 4 primarum hebdomadarum.
Haec eo patientiori fero animo, quo citius finem habitura
sperem. Te ergo rogo, ne mei diutius obliviscaris, ubi commoda
fuerit oblata occasio, nec est, quod suspiceris me ullam ob
causam hęc ab ipsis pati, quam quod id, quod debeo, quam possum
fideliter facio, non accommodo me eorum moribus nec parco, quin
palam reprehendam sceleratos. Ingrati sunt, oderunt verbum dei
nec tamen audent palam id confiteri. Obsecro, paucis ad me
scribas, quid cum magnifico illo munere faciendum fuerit,
rectene fecerim, quod accepi, an nunc etiam retinendum aut
ipsis, ut insumant (sicut et reliqua omnia) restituendum putes,
et me ut hactenus semper habe commendatum et eo magis, quo
diutius hęc omnia pertuli, ut tandem finem hęc habeant ac,
quod nunc defuit, alia ex parte resarciatur. Vale in domino.
Salutat totam domum tuam uxor mea. D. Gualtherum et Frisium
salvos cupio.
^$Aarovię 3. kalendas novembris anno 1549.
^$Totus tuus Christianus Hochholzer.
<lz>[Adresse ...]: Excellentissimo viro D. heinrycho Bullingero,
Tigurinę ecclesię pastori vigilantissimo, domino suo
colendissimo.
