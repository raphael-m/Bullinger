<nr>3358</nr>
<ae>Theodor Beza an Bullinger</ae>
<od>
Genf, 26. Juni 1560.
Genf 118,  157.
Baum, Beza Ii, 12.
Ep.Calv. 3218 (XVIII, 119ff.)
S. Nihil erat necesse, mi pater, ut tuum silentium tam sollicite excusares.
Etsi enim vehementer cupiebam intelligere quid tibi videretur de meo scripto quod ad te miseram, tamen nunquam dubitavi quin aliquid magis serium mihi responsum tuum invideret.
Facio enim ego ex me ipso periculum, qui quum non ita multis prae te neque ita magnis negotiis premar, cogor tamen saepissime in rescribendo amicorum exspectationem fallere et desiderium meum suspendere.
Sed de his satis.
Quod igitur ad meum
scriptum attinet, gaudeo tibi non improbari et rogo ut, sicut facis, alii aliorum dicta et facta non ex syllabis et literis, sed ex animo vere christiana caritate praedito metiamur.
Qui nobis dedit unum in ipso sentire quod ad rem ipsam attinet, nunquam, ut spero, permittet ut de formulis acerbe dissentiamus.
Et quod in postremis quoque tuis literis monuisti, te vereri ne ab adversariis arripiatur, curabo ne frustra monueris.
Nam ita omnino faciendum est, hoc praesertim tempore, quo non dubito
quin exardescat Saxonica rabies non tam Gienae, quam Gehennae, sublato illo quem unum nonnihil metuebant.
Sed vivit dominus qui impios dissipabit, quo die nihil tale exspectabunt.
Exspectas nimirum ut volumen ad te mittam de rebus Gallicis.
Et certe si vellem aut nugari, aut vera scribere, non deesset magni voluminis argumentum.
Sed nimis esset operosum, etiamsi alioqui satis esset otii, vera a falsis distinguere.
Neque enim credibile est quam vana quotidie nobis abhinc quatuor menses nuncientur: quae res maxima in causa fuit cur tacere potius omnino constituerimus, quam res falsissimas veris permiscere.
Nunc autem ecce tibi paucis quidem sed vere descriptam rei summam,
quam una cum his literis accipies, nisi iam forte aliunde accepisti.
Quae consequuta sunt fere sunt eiusmodi.
In Delphinatu et Provincia ubi nimium intempestive et contra ministrorum consilium publice fuit concionatum, incredibilis fuit perculsio et nostrorum et eorum qui sunt illos adorti.
Tandem vero nostrorum consternatio illis addidit animos.
Itaque factum ut nostri miserabiliter huc et illuc sint dilapsi, hostes autem incruenta victoria praeter spem potiti, admodum clementer ea usi sunt, si
exitum spectes, quamvis satis constet eos metu potius maioris mali quam ulla alia ratione manus continuisse.
Septem duntaxat Viennae in Delphinatu sunt capite truncati, idque tanquam seditiosi, quamvis certum sit falso illis fuisse crimen seditionis impositum.
Multi profugerunt, adeo ut adversarii qui domi manserunt magis sibi metuerunt quam qui profugerant.
Multi utrinque caesi et intercepti.
In aliis Galliae partibus multo minor fuit tempestas, et quod mireris, in iis ipsis regionibus, in
quibus acta res est, nihil motae sunt ecclesiae.
Imo ita praeteriit fluctus ut piorum capita vix attigerit, et nunc multo magis quam antea auctus sit eorum numerus.
Hoc quum non ignorent adversarii, tamen ita sunt perculsi ut nunquam sibi magis metuerint.
Utinam legere posses et intelligere quot et quam diversa edicta vel uno mense scripserint.
Mirareris profecto incredibilem illorum pavorem, nemine illos persequente, praeter eum quem minime metuunt.
Quod nullis vestrorum legationibus potuit
impetrari annis superioribus, hoc ultro dederunt non petentibus, ut omnes undique captivi dimitterentur.
Et plerosque dimissos constat etiam cum aperta confessione.
Sed tamen iudicum iniquitas fecit ut nonnulli adhuc in vinculis teneantur.
In summa nunquam magis trepidarunt adversarii quam nunc trepidant.
Evocati sunt parlamentorum praesides.
Quis sit futurus exitus ambigitur.
Ego praeter maiora mala nihil exspecto, quoniam Guisiani non ignorant sibi, salva principum autoritate, consistere in
regno non licere, ac proinde adversus illos vel clam vel aperte omnia nunc, ut in extrema desperatione, molientur.
Principes vero, si vel vitae suae rationem habebunt, procul dubio ultima consilia capient.
Quod si audebunt satis fortiter, mox de Guisianis actum erit, quoniam omnes in illorum partes transibunt:  sin minus, video miserabilem fore illius regni statum, quoniam una pars iam assuevit servituti, altera iugum nunquam nisi invita subibit.
Itaque, mi pater, si unquam alias, nunc opus est
ut miseram Galliam precibus vestris domino commendetis.
Quod ad nos attinet, mirabiliter adhuc stamus, et nos staturos speramus.
Quae nobis ingeruntur calumniae, nullis melioribus aut certioribus testibus dilui possunt quam iis quos isti a nobis emissos calumniantur.
Fecimus quod licuit et voce et scriptis, ut deus nobis testis est.
Accidit tamen quod futurum prospiciebamus et effugere nobis nullo modo licuit, nempe ut patientia in furorem verteretur.
Hoc igitur sibi imputent adversarii, non
nobis, cuius etiam non dubito quin tandem iustas poenas luant.
De Philippi clade navali, et duce Sabaudo Nicaeae a Turcis paene intercepto non dubito quin iam pridem audieritis.
Ita fit iusto dei iudicio ut qui exteris malum parant, domi perniciem inveniant.
Amisit ex suis nobilibus 72, aliquot captivos redemit duodecim millibus coronatorum.
Ipse, sive potius (ut vulgo vult appellari), ipsius altitudo, fugiens vix evasit et Philistin Davidem, id est Pedemontanas ecclesias, quasi iam ad extremum redactas, conservarunt.
Nobis vero qui haec dei iudicia tam
propinqua cernimus, utinam et fides et spes accrescat, ut magis ac magis pergamus.
Gallus totus est in componendo Anglico et Scotico bello, quoniam domesticas coniurationes reformidat.
Utinam deum potius discat revereri, ut omnes in eo unum sentiamus.
Sed ecce dum excuso brevitatem literarum, volumen scripsi.
Itaque iam non habes, quod de brevitate conqueraris.
Sed rogo ut, quoniam plura nunc non licet, haec eadem cum amicis communibus, ac praesertim cum d.
Ambrosio Blaurero, optimo me parente, communices, et quidem inprimis tumultus Ambosiani historiam.
Scio enim id iam pridem eum exspectare, et sane mihi permolestum fuit, tamdiu ipsius exspectationi non satisfacere.
Qui tibi reddunt has literas, mihi fuerunt accurate a d.
Peucero commendati, quos proinde tibi caeterisque collegis non dubito commendare.
Bene vale, mi pater, d.
d.
Martyrem, Gvalterum, Gesnerum et caeteros collegas rogo ut meo nomine accurate salutes.
D. Iesus vobis magis ac magis benedicat et nobis omnibus donet ita munere nostro defungi ut ab eo coronam gloriae tandem percipiamus.
Genevae 26. iunii.
                                                       Tuus Beza.
Eximio Christi servo d. Henrico Bullingero, Tigurinae ecclesiae pastori, fratri ac symmystae mihi plurimum observando.
^$Tiguri.
