<nr>0684</nr>
<ae>Bullinger an Petrus Paulus Vergerius</ae>
Zürich, 8. Janua 1550.
Zürich ZB, Ms  S. . . .
Gr. I, S. 157ff.
D. Petro Paullo Vergerio.
S. D.   Amicissimas literas tuas, vir praestantissime et
mihi modis omnibus
colendissime, 13. kalendas ianuarii Basileae scriptas accepi
legensque obstupui
prorsus, quod viderem te, virum tantum, tanta de me
praedicare, cum mihi ipsi
probe cognitus ne minimum quidem agnoscam. Sum quidem servus
Christi et minister
ecclesiae eius, nec infidelis spero. Verum, quam multa mihi
deesse scio?
Scripsi et publicavi multa, sed eo consilio, ut meis illis
qualibuscunque
scriptionibus occasionem praeberem eruditioribus politiora
dare in publicum.
Hactenus certe Christo, domino nostro, et sanctae eius
ecclesiae inservire
volui, et nunc ne vitae quidem meae parsurus, si quidem eius
dispendio Christi,
domini nostri, gloriam et ecclesiae, quam sanguine suo
redemit, incolumitatem
iuvare possem. Ad quam rem cum tuam quoque praestantiam
aspirare et modis
omnibus anniti intelligam, certe propter pietatem illam tuam
in Christo, communi
servatore nostro, te diligo atque complector sedulo
obsecrans dominum illum
nostrum Christum, ut, quod in te cepit mirifice, efficaciter
ad felicem finem
perducat. Inprimis autem gratulor tuae pietati tantam ipsi
obvenisse
felicitatem, quod, videlicet episcopus et intimus
Antichristi amicus, consortium
usque adeo suave, carni honorificum et opulentum deserere
potuisti. Paucis hoc
datum vidi hucusque. Ceterum, qui hoc tibi donum
liberalissime contulit, addet
et hoc procul dubio, ut oderis ad extremum usque vitae
spiritum Babylonicum,
ipsum Antichristum, peccati hominem, una cum membris
consiliisque eius nefariis,
cum honoribus et opibus, licet amplissimis. De illo ego
aliud nihil expecto,
quam quod interfectus spiritu oris Christi domini, eiusdem
glorioso adventu,
fortassis citius, quam omnes arbitremur, in universum sit
abolendus inque ipsa
tartara iusto praecipitandus iudicio, combusta regni impii
sede Roma et calcatis
omnibus per universum orbem impiis et hostibus Christi.
Proinde optima mihi spes
est de religione Christiana fore, ut Christus clemens et
propitius suae
ecclesiae alioqui afflictissimae numquam sit defuturus,
quanquam sciam, illam
nunquam cruce ex integro liberandam. Proinde de pontifice
Romano, quidquis
tandem eligatur, deque membris suis, nefario illo potis
poculo, plane nihil
expecto, quam artes veteres et veteratorias, imposturas
execrandas et
persecutionem in sanctos dei atrocissimam. Unde fit, ut nec
de illorum consiliis
mihi vel tantillum solidi, synceri et integri pollicear.
Isti semel domini rerum
esse et manere volunt, collidatur interim inter se et
conteratur totus mundus.
Notissimos se inde a 900 annis toti mundo fecerunt, ut nemo
bonus possit aliud
ab eis expectare, quam quod quotidie proferunt. Dominus
liberet suos et educat
ex hac Sodoma, si quos adhuc in illa, ut audio plures,
habet; pertinaces vero
illos compescat praesentia sua ad gloriam nominis huius
redemptionemque populi sui assidue clamantis:
"Veni, o domine Iesu, veni cito et libera unice te
expectantes. Amen."  Amen. [so?]
Exiguae sunt aut nullae meae facultates, alioqui me totus
tibi offerrem,
honorande domine et frater. Certe si quid in tui gratiam
potero, confidas,
velim, me esse tuum. Vale in Christo, amatore nostro unico,
una cum clarissimo
viro d. Coelio, singulari amico meo et hospite tuo, si recte
intellexi,
fidelissimo. Vale iterum et me amare pergas, obsecro.
Salutant tuam humanitatem,
quos in tuis salutaveras. Tiguri,  8. ianuarii, anno domini
1550.
Tuae humanitati ex animo  Heinrychus Bullingerus.
D. Petro Paullo Vergerio.
