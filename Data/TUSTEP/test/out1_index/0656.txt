<nr>0656</nr>
<ae>Johannes Haller an Bullinger</ae>
<od>Bern, 5. Dezember 1549</od>
<vo>Autograph: Zürich StA, E II 370, 109.
(Siegel...)</vo>
<dr> <dr>
<re> </re>
<tx>S. Vergangner tagen, lieber her gfatter, hab ich üch
gschriben, wie ich mitt ettlichen miner herren grett deß
Wedischwyler handels halb, was willens ich auch bi inen funden.
Hiezwüschend ist uff min anhalten der handel vor rath anzogen
worden; sind wol ettlich der meinung gsnin, das man glich
bottschafft schicke gen Zürich, Schwytz und Glariß, ettlich das
man allein gen Zürich schribe; das meer aber ist worden, das man
noch also still halten well, bis wyteren bscheid kömm und man
ghör, was antwort zuͦ beiden syten gfall. Waus, diewyl man
noch von keinem Ort berichtet, könnend si nitt wol sich noch
zuͦ underhandlung inlaßen. Ist mir auch so vil zuͦ wüßen
thon, das mine herren wol möchtind lyden, das si inn gheim von
Zürich deßs handels berichtet wurdind; so wurdind si das iren
trülich darzuͦthuͦn. In dem kumpt mir üwer ander schriben bi
Melchior Buͦcher zuͦ, darinn ir den handel noch hefftiger
tribend. Das han ich auch vertruwten anzeigt, die mir gmeinlich
anzeigt, sonderlich her seckelmeister Haller, das ich üch mane,
das eintweders min herren von Zürich deß berichtet werdind oder
das ir privatim an min herren schultheß Negeli schribind; weders
dann gschehe, werde man sehen, das zuͦ der sach gethon werd.
^$Her seckelmeister Haller befilcht mir, auch in sinem nammen
zuͦ antworten uff den nechsten brieff, den er von üch
empfangen, erstlich das imm all üwer worden; das er üch aber
nitt hab wider gschriben, das söllind ir imm nitt für übel han;
dann er durch die krankheit verhinderet (dann er nun 2 monet nüt
uß dem huß komen). Vergangner tagen aber hab er üch gschriben,
so vil imm müglich gsin; hoff, ir habind den brieff schon
empfangen. Demnach deß knaben halb von Lentzburg habe auch sin
kranckheit verhinderet, das nüt gehandlet; aber man werde inn
hiehar bschicken und darnach wyter sehen, was mitt imm zuͦ
handlen. Darzuͦ söll ich üch fast gruͤßen, und er well deß
handels, davon ir imm gschriben, ingedenck sin; was aber das
sye, hatt er mir nitt geoffnet.
^$Buͦcher ist der bscheid worden, er mög wol hie studieren; so
man dann sin thuͦn und lan sehe, könne man nach glegenheit der
sach mitt imm handlen. Er meint, er sye gar abgwisen, das man
imm nitt grad gwüße hilff zuͦgseit, das aber nitt ist. So er
sich ein zytli hie möcht enthalten, acht ich, imm wurd wol
ghulffen.
^$Burgdorff ist schon versehen mitt eim eerenman. Jungius ist
auch dahin bruͤfft zum diacono. So Gervasius nitt mag gen Araw
gan, so weiß ich kein rath, dann das er selb her kem und sich
erzeigte, von üch und anderen an min herren gmeinlich fürdernuß
und kuntschafft brechte, so hoff ich, imm wurd gholffen, wiewol
Weberus und andere nitt wol an imm sind. Man könnt inen aber wol
innhan; das er bruͤfft werde, wil er zuͦ Zürich plipt und
wartet, sich ich, das es vergeben ist.
^$Curio hatt zuͦ Burgdorff urlob, hatt ein seltzamms tröl mitt
dem schuldtheßen angfangen, darus die von Burgdorff verursacht,
inn zuͦ urloben; wie oder wo imm wider gholffen werd, weiß ich
noch nitt. Er laßt sin wys nitt, sorg ich. Biel wil mitt der
schuͦl stillstan, si nitt verlihen, snder Leopoldi viduae
laßen disen winter die nutzung nachgan bis uff den fruͤling.
Die latinischen knaben versicht diewyl her Michael, die tütschen
der tütsch schuͦlmeister. Si manglend eins predicanten; hett
nüt gschatt, so ir Michaeli von Gervasio gschriben; si stellend
sonst nach Jungio; diewyl aber der versehen, möchte Gervasio da
amm basten gholffen werden. Schribend bald und schickends mir
zuͦ, so wil ich darinn auch nach mim vermögen handlen. So vil
diß mal. Tuam tuosque ex me meaque salutabis. Miror, quod meas
intelligo, nondum a te receptas esse, quas iam pridem miseram.
^$5. decembris 1549. Bernae.
^$Io[annes] Haller.
<lz>[Adresse ...]: Fidelissimo Christi et ecclesiae apud
Tigurinos ministro, D. Heinrycho Bullingero, suo perpetuo
colendo ad venerando compatri. Zürich an M. Heinrych Bullingern.

