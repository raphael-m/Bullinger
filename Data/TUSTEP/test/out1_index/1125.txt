<nr>1125</nr>
<ae>Bullinger an Johannes Calvin</ae>
Zürich, 23. Juni 1551.
Zürich StA, E II 342, 273. / Orig.
Ep.Calv. 1503 (XIV, 138ff.)
S. D.  Multum me tuae, frater in domino honorande et
dilectissime, exhilararunt literae felicissimum evangelii
cursum in Anglia nunciantes, quanquam ante octiduum id ipsum
copiose exposuerit scriptis epistolis clarissimus vir d.
Rychardus Coxus, cancellarius Oxoniensis et regis quondam
paedagogus nunc eleemosynarius, ac d. Petrus Martyr, quarum
exempla missurus fueram, nisi ex tuis intellexissem [te]* (*
a.R.: fehlt ... ...) abunde novisse omnia. Nihil tamen de re
illa gravi et perutili commemorarunt. Ex parte magnam mihi
sol[l]icitudinem iniecerunt tuae: nam luculentam utilitatem
aperte cerno, at quid a nostris hoc difficillimo tempore
impetrari possit valde dubito. De foedere ineundo cum hoc
vel cum alio principe omnis certo periit spes: imo huius
pangendi species vel suspitio reliqua quoque amicitiae et
consensionis consilia turbabit, timeo. Cordate quidem ac
vere, perinde ac scientissimus morum reipublicae nostrae,
cum illo communi amico et fratre nostro d. a Lasco
contulisti, et rem omnem uti habet exposuisti. Quid quod rex
serenissimus huius aliquid ipse tentavit anno praeterito,
idque per communem amicum nostrum d. d. C. Montium
secretarium, quem privatim cum literis regiis misit ad omnes
singularesque urbes Helvetiae evangelicae. Sed nihil sua
legatione dignum impetravit. Ac tum quoque qua potui
diligentia laborabam ut aliquid impetraret, in re praesertim
tam aequa et pia. Video praeterea nunc nos temporis
iniquitate impediendos plus quam antea unquam. Bellum enim
pontificis et Galli vicinos nostros Helvetios scindit et
discordes rediit graviter. Unde nostrates nostrorum videntes
concordiam plus quam unquam antea clamant, amicitias
principum dirimere mentes et concordiam Helvetiorum.
Caeterum nihil loquor nunc, ais, de ineundo foedere, sed de
consensione doctrinae. Scio. Sed metuo ne nostri dicturi
sint, omnia illuc spectare ut tandem pangatur foedus. Hoc
enim praetendebatur, cum nihil ab hoc diversum Montius
noster postularet. His accedit quod pauci, aut etiam viri
50, in his certi constituere nihil possunt. Oportet
huiusmodi c[aus]as omnes referre ad diacosios quos
appellant maiorem senatum. Sed mira est in hoc diversitas.
Nulla mittitur legatio nisi huius authoritate. Omnia
religionis negotia coram hoc aguntur. Iam etiam cum
praestantes aliquot viri non sint domi vel in urbe, sed
intra certum tempus redituri expectentur, cum quibus
imprimis haec conferre necesse est, cum hoc tabellione nihil
certi potui scribere, ut qui postridie quam huc venit
discessit. Nihil tamen dubitabis de mea fide et diligentia.
Curabo ne quid in re tanta mea perdatur incuria aut
negligentia. Ubi vero certum aliquid habuero mature ad te
perscribam. Satis intellexi quis rebus praefigatur terminus,
october. Iungam mihi collaboratorem et sotium in agendo
Gvaltherum nostrum, symmystam fratrem et affinem
charissimum.
Puellus per te mihi commendatus in vicinia sortitus est
hospitem virum humanum. Licebit illi versari inter meos
filios: imo illum propter te veluti meum reputabo. Salutant
te et tuos omnes nostri omnes. Salutabis tu nobis fratres
omnes, praesertim vero Gallasium. Fama huc attulit ex Svevia
cohortes aliquot duce comite Felice ab Arch missas a
Ferdinando in Hungariam a Turcicis equitibus esse
interceptas ac grave bellum diversis in partibus Europae
excitandum fore. Dominus incolumem servet ecclesiam suam et
inculpatos nos in diem usque domini Iesu. Oremus sedulo, mi
frater, dominum, ut is sana sufficiat consilia ac nostri
misereatur. Magdeburgenses adhuc fortiter se gerunt. Dominus
servet et adiuvet ipsos. Vale aeternum, Calvine doctissime
et mihi charissime frater. Tiguri 23. iunii anno 1551.
H. Bullingerus tuus ex animo totus.
Theodorus singulariter te salutat, item et Gvaltherus.
Clarissimo viro d. Ioanni Calvino, fidelissimo pastori
Genevensis ecclesiae, domino honorando et fratri longe
charissimo suo.
