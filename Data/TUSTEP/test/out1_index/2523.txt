<nr>2523</nr>
<ae>Michael Reniger an Bullinger</ae>
<od>Zürich, [...] 1556</od>
<vo>Autograph: Zürich StA, E II 369, 192?.
(Siegel...)</vo>
<dr>Zur. lett. III, S. 374ff; Ep. Tig. III, S. 247f.<dr>
<re> </re>
<tx>Quamvis tanta sit rerum implicatio et occupatio tuarum,
observande domine, vix ut tibi a gravissimis rebus tuis quicquam
sit relaxamenti; quum tamen ea tua sit in omnes nos pietas et
indulgentia, ut rerum etiam curationem et constitutionem
nostrarum aliquam tuis in negociis partem tenere putes oportere;
feci rerum importunitate et voluntatis erga nos tuae inductione,
ut per literas tecum agerem. Quod autem mirationem aliquam
possit afferre, quamobrem, in tanta aedium conjunctione et prope
coagmentatione, literarum apud te interventu quam sermonis
congressione ut malim, id esse propterea putes: quod et mihi
subabsurdus adhuc quidam rubor insitus est, qui privatarum
relatione et sermocinatione rerum nimium colliquescit; et qui
tabellarii et internuncii recepit partes, is omnes animi mei
sensus non secus ac si adessem praesens explicare potest. Rem in
summa sic intelligat humanitas tua. Detulit mihi suasione
cujusdam amici mei Do. Burcherus in unum annum 30 florenos. Hanc
ego conditionem, quamvis in convictione Anglorum manerem, non
esse putavi recusandam: primum quod necessitas mihi quaedam
imponeretur ejus recipiendae; (posita enim erat rogatio quaedam
et constitutio apud nos, ut singuli adlaborent apud familiares
et amicos suos de conditione aliqua et levatione sibi
concilianda, quo in illorum locum indigentioribus, qui
Argentinae essent, Anglis introitus pateret; unde mihi tum
sanctionis illius religione, tum aliorum ratione non illa fuit
conditio repudianda): accedit quod cujusmodi est (ut est
perliberalis), non ingenuitatis esset meae aut gratitudinis
recusare: tertio, quod est ad studiorum quandam rationem et
commoditatem meorum convenientior. Ut breviter, egi cum Do.
Richardo, ut quoniam vix esset ea mihi summa convictum
suppeditatura, de collecta aliquid mihi supplementi adderet: is
satis etiam mea sententia reationabiliter respondit, perniciosum
se toti sodalitati exemplum esse inducturum ut et alii alicubi
similiter aliquam sibi attributionem efflagitent. Porro rogavi,
an ad familiares quosdam et necessarios meos, homines
negociatores, liceret perscribere de aliqua accretione (quanta
necessaria foret) adhibenda: putavit etiam, me hoc non posse
facere sine incommodatione societatis. His interclusus viis,
communicavi cum amicissimo homine Do. ab Ulmis propter eam quae
mihi cum eo ex antiquo usque intercessit necessitudinem. Eo
venimus, vir ornatissime, ut tentatis et perquisitis omnibus hoc
ultimum perfugii videremus: (nam amplius aliquid sperare a Do.
Burchero esset nimiae intolerantiae et importunitatis non
ferendae; praeterea is literis datis admodum titubanter
perscripsit de rebus suis, ita se esse hanc pensionem posteris
annis adhibiturum, si facultates illius ferendo sint.) Hoc ad
extremum venit nobis in mentem, Do. Vergerius qua pietate et
animi effusione apud nos concionem habuerit, sic profecto, ut
non solum omnibus universe; quantum maxime posset facere,
gratificaturum se ostenderet, sed singulis etiam seorsim modo ut
illius experiri operam velint. Quod inter nos quum
pervolutaremus, illud occurrit, non multum sine tuarum
interpositione literarum esse nos perfecturos: quod ideo dico,
quod Do. ab Ulmis, qua est, ut erga alios omnes, ita in me
charitate et benevolentia, non solum putat ad se rerum mearum
statum pertinere, sed ipse etiam paratus sit (modo tibi ex usu
videri possit) mecum una tum molestias viae, tum rei
sollicitationem et accurationem, sustinere. Jam posita res est
in tua pietate, ad quem seu miserorum jam et ejectiorum ex
Anglia hominum patronum et antehac concursum saepe est, et jam
pari confisione a me confugitur; cui etiam minime laboriosum
videri solet, quantum quantum sit, quod aliquid rebus nostris
levamenti afferre possit; ut primum videat prudentia tua, an hoc
ita expediat tentare, tum ut me consilio et opera tua (quod
commode possis facere) juves. Hoc in summa est. Scio cujus sit
futilitatis prolixitate uti apud eum, qui sua magis pietate et
rerum studio ex[s]uscitatur quam vel personae aliquo respectu
vel personae aliquo respectu vel aliqua circuitione verborum.
Dominus Jesus ecclesiae te suae conservet, ac ex diviciis suis
rependat tibi hanc gratiam qua viscera sanctorum quotidie
refocillas!
^$Addictissimus tibi in Christo, Michael Re[n]nigerus, Anglus.
<lz>[Adresse ...]: Verando domino et singulari Anglorum patrone
D. Heinrycho Bullingero, Tygurinae ecclesiae dignissimo
ministro.
