<nr>1155</nr>
<ae>Pier Paolo Vergerio an Bullinger</ae>
Basel, 21. Juli 1551.
Zürich StA, E II 356, 423ff.
Gr. I,  S. 203ff.
Orig. (Aut.)
Vir clarissime, attulit ad me Samuel Pellicanus literas tuas
et simul tria scripta, quorum unum nunc remitto; reliqua duo
servabo summa fide et diligentia atque, ubi versa fuerint,
reddam.
Puto me scire omnia, quae in nostra hac causa Bernates
scripsere, quorum consilium mihi vere probatur; certe enim
commodius haec in proximis comitiis. At sive tum negotium
tractetur sive non, putarem consultissimum, si tu inprimis,
cuius ingenium et soliditatem pluris facio, aliquid ederes,
quo demo[n]strares Helvetios prudenter et pie agere, si a
concilio papistico abstinent. Verti ego hic commentarium,
quem Italicum feceram et evulgaveram sub nomine Vidae,
consanguinei mei. Is nunc imprimitur et brevi ad te veniet,
nec dubito, quin possis non[n]ulla ex eo excerpere.
Rediit d. Morelletus, qui agit tibi gratias maximas, quod
videat te sollicitum etc. Ipse videtur nonnihil suspicari
iisdem de rebus. Ego sum assiduus apud illum, quippe quem
cotidie animadverto magis favere causae nostrae. Quod
scribis te audisse Venetos meos inclinare in partes regis,
scito non esse verum neque eos vivente hoc Caesare
inclinaturos [esse; id]em fere de duce Ferrar[iae]
sentiendum est. At inclinasse Urbinatem omnino credendum,
quando ducis Octavii sororem duxerit in uxorem. Ego per
literas meorum non audio bellum geri ita atrox, quemadmodum
scribis; imo de pace audio esse non exiguam spem, atque
utinam eam nobis dominus deus noster conficiat! Expecto d.d.
Gribaldum in horas, qui certiora afferet, et sane miror eum
tandiu differre. Ego hic iam sum fere ociosus et statim
abibo, ubi ille advenerit, quod illi significes, velim; nam
videbis hominem, priusquam ad me veniat. Imprimitur non modo
commentariolus, de quo dixi, sed de coronatione papae
epistola illa mea, quam superiore anno ad d. Oporinum
misseras; eam brevi habiturus es. Spero fore, ut Italica
quaedam possint hic excudi, quamquam res non est valde tuta.
D. Morell[et]us heri literas Augustae scriptas die 10.
huiusce mensis mihi ostendit, in quibus haec verba legi:
"Magdeburgenses agunt mirabilia." Ergo nondum deditionem
fecere, quod quidam spargunt.
Scio, quanti intersit non evulgare ea, quae vos a dominis
accepistis et quę illis solis scripsistis. Itaque nihil
dubita; nam et retinebuntur ea apud me et tibi cito
restituam. Ubi d. Gribaldus advenerit, ego cum eo recta ibo
Bernam. Utinam afferet mihi vestra, saltem inquam
ministrorum literas, quibus me senatui illi commendaretis de
meliore nota!  Vale et salve. Iubeo salvere totam ecclesiam
et scolam. Dominus Iesus servet vos. Amen.
Basileae,  21. iulii 1551.
              Vergerius.
Scripta iam epistola allata est ad me altera versio; itaque
alterum scriptum ad te mitto, de quo non possum nunc
iudicium ferre, quum nondum legerim. Sed legam et scribam,
quid sentiam.
Clarissimo viro d. H[enrico] Bullingero etc.
