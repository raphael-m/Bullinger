<nr>3024</nr>
<ae>Anthony Cooke an Bullinger</ae>
<od>
Straßburg, 8. Dezember 1558.
Zürich StA, E II 375, 557.
Ep.
Tig.
II, S. 1.
Gratissimas attulit mihi literas tuas, antistes eximie ac mihi merito plurimum observande, noster amicus, doctor Sandes, et frater in Christo dilectus; quibus non solum gratularis nobis Anglis, et nostro nomine letaris, quod visitavit benignissimus dnus afflictionem nostram, et redemptionem fecerit populi sui, qui tuus affectus vere bono pioque pastore dignissimus est; verum etiam, ut nutrix que fovet alumnos suos, ita sollicitus es ne qua mala bestia noceat, neve calamitas aliqua leticiam hanc
occeptam interrumpat.
Valde tu quidem prudenter et amanter mones, eaque commemoras a quibus maxime metuendum sit.
Utinam hęc mala prevideant ac sedulo precaveant qui regine nunc a consiliis erunt! Spes tamen bona est, maxime si vera sint quę scribuntur Antverpia, papistarum animos in pedes concidisse, neque vim ullam paraturos, nisi nostrorum discordia prebeat occasionem.
Illud iam deprecandum est, ne de matrimonio dissentio et factiones oriantur; quod si bonis auspiciis covaluerit, reliqua
longe melius tutiusque procedent.
De Philippo, quod petat, non miror,  pręsertim cum exempla nova sint: at si rebus suis bene consulat, amicitiam regine magis optaret quam coniugium; et illa neque si posset nunc opinor externo nuberet, neque si vellet sine summo periculo video qui possit.
Sed hic humanis consiliis parum tribuo: verissima sunt enim que scribis, regnorum constitutionem in manu dei sitam esse.
Si regina tanti beneficii memor accepti deo fidere voluerit; si domino quotidie dicat,
arx mea, rupes, et refugium tu es; nec ipsi deerit Iudithe aut  Debore spiritus, nec sapientia consiliariis, nec exercitui robur.
Contra hostium consilia irrita, gladii retusi erunt, et equus cum sessore corruet.
Id ita sit per Christum Iesum dominum nostrum! Amen.
Post biduum aut triduum ex Anglia literas alias expectamus, et vos, si quid boni secusve fuerit, certiores fieri curabimus, quos ut dominos et fratres optime de nobis meritos perpetuo venerabimur et agnoscemus.
Bene vale.
Argentinę, 8. decembris 1558.
                         Tuę praestantię devinctissimus, Antonius Cookus.
[Adr. fehlt.]
