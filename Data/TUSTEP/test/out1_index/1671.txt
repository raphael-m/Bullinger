<nr>1671</nr>
<ae>Simon Sulzer an Bullinger</ae>
Basel, 16. August 1553.
ZÃ¼rich StA, E II 336a, 352. / Orig.(Aut.)
S.  Nolui, ut hic nuncius tam oportunus sine meis literis ad
vos rediret, etsi nihil sit, quo te oblectare queam. Angliam
nostram misere scissam esse significatum est et obtinuisse
Mariam artibus rerumque potiri repulsa altera, quam reginam
voluissent cordatiores.  Quare nihil expectatur quam
calamitosa ecclesiae puraeque religionis subversio
multiplicesque clades, nisi ceu a machina ferat auxilium
misericorditer dominus, quem par est nos omnes precibus
assiduis interpellare et, ceu in eodem versantes corpore,
afflictissimis indubie fratribus compati. Porro mox te certa
illinc habiturum esse coniiciam; quaeso etiam nobis
communicare digneris, maxime vero, si faustiora acceperis,
ut consolatione eatenus reficiamur. Augustum, Mauricii
fratrem, mortuum ferunt aliosque duos Heinrichi
Brunsvicensis filios, qui pugnae non interfuerant,  ut senx
orbus et delirus tantum non in furias agatur. Norimbergae
agitantur principum aliquot et urbium comicia, de quibus
tanto sperarim boni aliquid facilius, quod ad eadem
accersitus Heideckerus sit, quem fama prima extinctum
tulerat, vir mirando consilio praeditus et singulari animi
cum magnitudine tum pietate, cuiusque autoritas plurimum
ponderis apud ordines imperii habere dicitur. Maximilianus
Ferdinandi, regem nunc Boaemiae, locum evangelio Christi
fecisse d. Bartolomeus Blaurerus constanter affirmat, sed
vereor, ne relata potius quam certo explorata significet.
Albertus 30 vexilla peditum habere dicitur et 4000 equitum
instructumque pecuniis partim ab imperatore, partim a matre
Erici Brunsvicensis et iam a Bremensibus tormenta bellica
postulare, quod promittat se Heinrichum Brunsvicensem,
hostem avitum, extincturum penitus. Verum quid impetrarit,
nondum narratur. Sed bene vale.
Basileae  16. augusti anno 1553.
T[uus] Sulcerus.
Saluta meis verbis fratres omnes.
Viro praestantissimo d. Heinricho Bullingero, domino et
fratri suo observandissimo.
