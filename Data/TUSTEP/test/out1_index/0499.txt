<nr>0499</nr>
<ae>Johannes Utenhove an Bullinger</ae>
<od>Strassburg, 7. Juli 1549</od>
<vo>Autograph: Zürich StA, E II 369,5.
(Siegel...)</vo>
<dr>Zur. lett. III, S. 583f. / Ep. Tig. III, 379f. / Ep. Calv.
1119 (XIII, 319f)</dr>
<re> </re>
<tx>S. P. Quum primum Argentinam reversus inspexi cum Ioanne a
Lasco, cuius coram memini, epistolam, facile agnovi eam ipsam
esse, quam mihi isthic legendam dedisti. Porro interea, quod
isthinc decessi, accepi a D. Calvino scriptum illud suum de
eucharistia seu cęna dominica, quod is sponte sua ad me misit.
Quare non erit necesse, ut aliud ipse transmittas. Faceres autem
mihi rem gratissimam, si quod habes de cęna Domini a Bucero,
quod olim, priusquam ita desiperet, scripsit, ad me
transmitteres. Ego hoc beneficium, si quando res tuę ita
postulaverint, quacumque ratione compensavero. D. Butlerus
pollicitus est mihi se curaturum apud Musculum, Vadianum et
aliquot alios, ut et ab illis eorum impetretur sententia in
eodem argumento, quod vobis proposui, cuius haud dubie probe
meministi. Si quid ille hic videatur egere tua opera, vide,
queso, ne eam detractes: utinam vero communem Bernensis
ecclesię consensum obtineamus! Si quid forte obtineatur, ut
quę isthinc literę ad me scribantur, transmitti poterunt
Francofordiam ad quendam Adrianum Edingum, D. Butlero ac etiam
Froschovero probe notum.
^$Cęterum in novis nihil pręter tristia omnia hic habemus.
Omnes istę ecclesię indies magis magisque videntur labascere
atque ad interitum prorsus vergere. Flaccescunt enim omnium
hominum animi, quorum partes erant virilius agere. Interea
rident adversarii plenis (quod aiunt) buccis, quibus et religio
omnisque pietas summo est ludibrio. Seniores ac constantiores in
fide ac rebus bene gerendis, quique de religione bene sunt
meriti, atque adeo prophetę ipsi, aut ę vivisaut ę Germania
alibi passim sunt evocati. Huc accedit, quod execrabiles in Deum
et verbum eius quotidie blasphemias audiamus ab illis, qui olim
Christum agnoverunt, iamque a nobis defecerunt ad adversarios.
Postremo nulla videmus populum duci pęnitentia, quin potius
solito magis socordem perversioremque evadere; unde certum est,
nihil nobis nisi gravissimas pęnas propter nostram
ingratitudinem manere. Interim Deus nostri misereatur propter
Dominum nostrum Iesum Christum, nobisque fidem adaugeat suo
Spiritu, quo firmi stemus, vel in medio omnium malorum agmine,
in confessione nominis eius.
^$Cętera ex reliquorum literis facile cognoveris. Decreveram
quidem Colonia in Angliam proficisci; verum propter gravia, quę
me in Flandria manent, pericula, consiliis amicorum parens, per
Callias profectionem meditamur, quam cras volente Domino
instituemus.
^$Interim me studiose tuis commendo precibus. Vale, vir multo
ornatissime ac praeceptor honorande, et me in diarium amicorum
tuorum adscribito. Deus te suo Spiritu corroboret, ut fortiter
infractoque animo Spartam, quam es nactus, tuearis ad extremum
usque vitę tuę diem ad gloriam nominis illius. Iterum vale,
neque committe quin aliquid eorum, que nos rescire operae
pretium fore existimaveris, proximis Francfordiensibus nundinis
significes.
^$Argentinę, 7. iulii, 1549.
^$Tuus ut suus, Io. Utenhovius.
<lz>[Adresse ........]: Et singulari pietate et omnimoda
eruditione conspicuo viro D. Heynricho Bulingero, fratri suo
multo charissimo. Tiguri.

