<nr>0913</nr>
<ae>Johannes Haller an Bullinger</ae>
Bern, 22. Oktober 1550.
Zürich StA, E II 370, 229. / Orig.(Aut.)
S.  Diu quidem nihil ad te scripsi, venerande doctissimeque
domine compater, non
tamen sine rationibus; partim enim non suppetebat otium
peste nonnihil apud nos
grassante, quae nobis negotia peperit non exigua, partim
vero quod non in
promptu essent semper nuncii. Nec materia etiam erat admodum
necessaria, cum
nihil sit apud nos rerum novarum, quarum non vos prius
certiores sitis. Ego vero
tuarum non ignarus occupationum non libenter inanibus te
obtundo verbis. Gratum
vero, imo gratissimum fuit abs te accipere ea, quae tibi ab
amicis undequaque
nova nunciarentur, quarum etiam partem nunc per has meas
tibi remitto gratias
simul agens, quas possim maximas. Caeterum ad ea, quae de
conditione et
stipendio d. Musculi, charissimi compatris, scribis, tibi
videtur in
praesentiarum maxime esse respondendum. Premit me haec causa
valde et plus, quam
quisquam credat. Hinc enim scio, quid tanti viri mereatur
dignitas et
praestantia; scio etiam, quid requirat tam numerosae
familiae administratio.
Illinc vero me barbara nostrorum urit tenacitas, ut vix,
quid aut quomodo in hac
re agendum, habeam. Locutus sum non simul cum d. quaestore
Hallero ea de re, qui
prae cęteris senatorii ordinis omnibus huic viro et mihi
quoque impense favere
videtur. Sed et is non ignorans aliorum iudicia aeque atque
ego gravatur, dum
commode, quod vellet, efficere nequit; privata enim non
potest neque licet ei
hoc agere potestate, ut quicquam eius pensioni addat,
publice autem non videt,
quomodo sine multorum contradictione et offensione
proponatur. Sunt enim partim,
qui non integro eum complectuntur animo propter id, quod
dubie aliquantum
scripsit de causa sacramentaria (quamvis nunc non posset
clarius ea de re aut
sentire aut loqui), nec desunt ex symmistis nostris, qui
adhuc ipsum eam ob
causam vellicent. Alii vero utilitatem, quae ex tali viro ad
totam ecclesiam
redit, non cognoscentes, cum publice nunquam vel rarissime
concionetur, putant
frustraneum quasi esse, quicquid in illum impenditur,
homines prophani prorsus
et barbari. Tertii etiam ita odiunt omnes peregrinos, ut
male fieri putent,
quicquid illis fit bene. Talia ergo cum sint iudicia etiam
inter senatores, non
credis, quam sit difficile hanc causam movere, praesertim
cum dicatur illum
amplius nunc habere stipendium, quam vel Berchtoldus vel
alius unquam me excepto
habuerit. Haeret ergo quaestor, haereo ego, et studemus
interea extraordinariis
beneficiis compensare, quod ille ordinarie non accipit,
simulque interea
captamus omnem agendi occasionem, si forte et publica fiat
stipendii illius
auctio. Et iam in promptu est aliqua, qua spero nos
commodissime usuros esse,
illa videlicet, quod Commentaria sua in Psalmos nunc senatui
nostro dedicat, per
quam occasionem conabimur aliquid efficere. Interea tamen
forte non inutile
erit, si vel ad quaestorem, Hagium aut alios scribas et
acrius eis aurem
vellices, ut ad hanc occasionem paratioribus compareant
animis. Quod meam
attinet auctionem, nunquam illa fuisset impetrata, si non
summa quasi
necessitate fuissent adacti, nec fuit minima ratio propter
quam ego
continuationem mei in hac ecclesia ministerii detrectavi,
quod videbam non sine
difficultate et offendiculo hanc auctionem constituendam.
Quodsi vero apparet
tibi aliud melius consilium, alia commodior agendi ratio,
suggere mihi, et,
quantum in me erit, annitar, ut vir ille omni precio
preciosior non habet, quod quaeratur. Haec de illo.
Quod pestem attinet, sibi fere semper similis est, non
saevit, aliquos tamen
subinde abripit. Nobilis quaedam matrona ab Erlach hisce
diebus quoque mortua
est, socrus Christophori a Mülinen prius cum uxore mortui.
Obiit quoque d.
fennerus Wagner, sed non ex peste. Servit ad hoc nobis, ut
simus paratiores in
adventum domini et accingamur cogitantes de bona domini erga
nos voluntate.
Lausanenses multo iam tempore tacent. De Calvino audi factum
mirabile, quod
Antonius Schorus, vir doctissimus, qui ex Heidelberga pulsus
Lausanam venit
ibique moratur et magno applausu legit, ad Theobaldum
Nigrum, Agentinensis
ecclesiae ministrum, hisce verbis scribit. "S.  Oblitus sum,
quę ad te
scribenda putavi de Calvino, ex quo tu de ecclesiarum et
ministrorum nostrorum
constantia et animo coniicias. Die Martis cum multum
Calvinus de idololatria
dixisset, noluit de suggestu descendere, nisi idololatra
quidam dives, qui venit
de S. Claudio deposito puero, quem ad baptismum attulisset,
templum exivisset et
munus alii commendasset. Magna id contentione est effectum,
quia ex optimis
Genevensium civibus erat, ut hodie nominantur boni viri."
Haec ille. Hoc factum
tanquam Ambrosiana celebratur constantia. Farellus in
frequentibus suis ad me
scriptis nunquam non honestissimam tui facit mentionem et
rogat semper, ut,
quoties ad te scribam, toties suo te nomine salutem.
Bohemus ille princeps, quem ante aliquot septimanas nobis
commendabas, tantam
hic invenit gratiam, ut 15 fl[orenis] a dominis sit
honoratus. Hinc Basileam
profectus est; quod illi de eo sentiant, nondum scio. Visus
est nobis non malus;
invenit enim hic quosdam, qui in Bohemia et Moravia noverunt
castra et dominationes, quibus se praefuisse dixit.
Uxor mea iterum foelici partu me filiola donavit et quinti
iam pueri facit esse
parentem. Ea te tuamque tuosque omnes salutat, quos ex me
quoque peramanter
salutes; salutant te alii* (*a.R.: alia?) quoque nostri
omnes, d. quaestor, cum
quo hisce diebus tribus miliaribus ab urbe in quodam generi
sui praedio abfui,
pridie demum reversus, Musculus, Iodocus, Weberus,
Eberhardus et alii, inprimis
etiam d. Nicolaus a Wittenbach etc. Vale in domino
foeliciter. Bernae  22. octobris 1550.
Tui studiosissimus Ioannes Hallerus.
[Adr. fehlt.]
