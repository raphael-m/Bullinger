<nr>4409</nr>
<ae>Lawrence Humphrey an Bullinger</ae>
Oxford, 9. Februar 1566.
Zürich StA, E II 369, 193.
Ep.Tig. I, S. 90f.
Orig. (Aut.)
Convaluisse te et ex morbo diuturno, quo afflictabaris, recreatum et relevatum esse dei beneficio, pater in Christo
reverende, tibi, nobis, ecclesiae gratulor et, ut magis ac magis confirmeris, etiam atque etiam precor.
Lucubrationes tuas in Danielem una cum praefatione et honorifica mei fratrumque exulum mentione vidi et legi libenter ac
tuae humanitati gratiam habeo. Quod in Iesaiam te commentaturum promittis, equidem gaudeo et, ut domino iuvante erficias
extremamque manum coepto operi imponas, vehementer rogo. Liber est totus evangelicus, densus ac infertus mysteriis
alicubi propter concisas sententias et historias interpositas ac crebros schematismos et nonnullas interruptiones
obscurior; quare, licet optimi et doctissimi homines magnam lucem attulerint et praeclaram operam navaverint, tamen
laboris tui accessio pia erit et perutilis. In [tertio] capite, ubi de ornamentis muliebrique mundo propheta disserit,
si quaedam de re vestiaria interserueris, meo iudicio operae pretium feceris. Quid hactenus scripseris, non ignoro;
tamen et breviter nimis et perspicue non satis videris protulisse sententiam. Itaque ut paucis respondeas quaestiunculis
hisce meis, pietatem tuam iterum atque iterum oro: 1. an ecclesiasticis viris leges vestiariae praescribi debeant sic,
ut forma, colore etc. a laicis distinguantur; 2. an ceremonialis cultus Levitici sacerdotii sit in ecclesiam Christi
revocandus; 3. an vestitu et externo ritu cum papistis communicare liceat et an ceremonias ab ulla ecclesia adulterina
et adversaria christianos mutuari oporteat; 4. an vestitus sacerdotalis ac peculiaris tanquam civilis habitus gestandus
sit annon monachismum, papismum, Iudaismum redoleat; 5. an, qui hactenus in libertate sua acquieverunt, vi regii edicti
hac servitute implicare se *et ecclesiam* salva conscientia possint  (*  - * ... ... ...); 6. an clericalis habitus
papisticus dici queat res indifferens; 7. an sumendus vestitus potius quam deserenda statio. Miseram ad d. Bezam itemque
ad p[ietatem] t[uam] alias quęstiones; nescio, an acceperis. Rogo, ut quam primum digneris paulo
fusius iudicium tuum et opinionem explicare et rationes, cur id sentias, attingere seu notare. Vides Lernaeam hydram
esse vel caudam papalem; vides, quid peperint reliquiae Amorrhaeorum; vides importunitatem nostram. quęso, ut de re
tota conferas cum d. Gvaltero et symmistis et ad me vel d. Sampsonum perscribas sententiam.
Oxonii februarii 9. anno 1565.
Christus te bene valentem et florentem diu servet ecclesiae suae!
Tui observantissimus Laurentius Humfredus.
Reverendo in Christo patri ac domino d. Bullyngero, ecclesiae Tygurinae pastori fidelissimo.
(Die Adresse u. d. Worte "et ecclesiam" ......... .......... ........ Sampson?)
