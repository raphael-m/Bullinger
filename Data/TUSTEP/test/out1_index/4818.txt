<nr>4818</nr>
<ae>Johannes Haller an Bullinger.</ae>
Bern, 20. August 1568.
Zürich StA, E II 370a, 404. / Orig. (Aut.)
S.  Accepi tuas per d. Tretium missas una cum volumine novo
operis tui  De origine erroris et conciliis, pro quo,
colendissime domine et compater, tibi magnas rursus ago
gratias. Video, quam me diligas, quod mei subinde in
distribuendis lucubrationum tuarum exemplaribus recordaris;
utinam ad referendum par essem! Referat autem ille, qui haec
in te dona contulit, ut ita scribendo et docendo ecclesię
suae prodesses.     Quod res Gallicas concernit, referet
tibi Tretius omnia, quę Genevae audivit. Deploratissimae
sunt illae, et intra multos annos tam misera rerum facies in
Gallia non fuit, quam nunc est. Turbantur inde nostri non
parum. Sabaudus etiam cristas erigit contra Genevates et,
quibus potest modis, commeatum illis intercludit; metuo, ne
brevi novi aliquid inde quoque oriatur.     Ex Belgio nihil
habemus, nisi quod communiter fertur copias Ludovici
Nassoviensis ad internecionem usque esse deletas; nescio
vero, an adversarii hoc fingant. Nostras quidem* (*a.R.:
..., quidam) his diebus ex Lotharingia rediit; is narrat,
quantas ob hanc victoriam triumphos agant in Burgundia (nam
illac transiit). Audio etiam nostros confoederatos esse
valde inquietos; fingunt sibi propter conventum illum
Arovię habitum nostras Respublicas cum Palatino et
Argentinensibus novum pangere foedus velle et alia eiusmodi.
Vestri male audiunt hic apud nonnullos, quod nihil
contribuere voluerint, cum illud facturi esse viderentur
Basilienses et Scaphusiani, si vestrorum etiam voluntas
accessisset. Intellectae sunt tamen rationes, quibus se
excusarunt.        Alias nihil est, quod scribam, cum
Tretium habeas omnium rerum nostrarum vivum expositorem,
quem non opus est ut commendem, cum alias tibi sit
commendatissimus.
Salutant te consules nostri et quęstores, amici item et
fratres reliqui. Friderychum Musculum nesciebam illuc
iturum; alioqui per ipsum quoque scripsissem aliquid. Cupio
scire, quomodo res Rheticae habeant; si quid habes,
communica nobis. Ante omnes officiosissime te salutat
Diesbachius noster.
Bernae  20. augusti 1568.
I'ohannes] Hallerus tuus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo et compatri summa
perpetuaque fide colendo.
