<nr>0739</nr>
<ae>Simprecht Vogt an Bullinger</ae>
Schaffhausen, 12. März 1550.
Zürich StA, E II 337, 458. / Orig.(Aut.)
Gratiam et pacem a deo patre per Iesum Christum. Amen. Non
possumus, frater et
domine in Christo observande, non obtundere ac interturbare
tua cęterorumque
tuorum cooperariorum et studia et negotia, non tam quod
hucusque experti sumus
vestram humanitatem et singularem erga nos benevolentiam,
quam quod exploratam
habemus vestram unicam erga omnes Christi ecclesias
vigilantiam, indefessum item
studium omnibus, praesertim eiusdem professionis,
consulendi. Quare, cum senatus
noster una cum populo censuisset nos accersiri, per tres
senatorii ordinis, tres
item ex populo electos nobis proponunt hos, quos ad vos nunc
mittimus articulos,
orantes, ut nobis hac in re opem vestram exhibeatis. Nolumus
enim in re tam
ardua quicquam impraemeditatum ac praeceps agere, ne aut nos
nostri consilii
poeniteat aut sint, qui nobiscum expostulare queant nos
inconsultis <gr>tois
korujaiois</gr> hanc tragediam absolvisse. Scimus in simili
argumento nos usos
et opera et consilio vestro illisque stetimus, neque
hucusque poenituit. Agite
igitur, fratres humanissimi, adeste nobis, ne quid agamus,
quo communis nostri
domini gloria denigrari queat, sed omnia ad gloriam Christi
et ecclesiae ipsius
salutem dirigantur. Nos malumus solum vertere quam quidquam
agere, quod dedeceat
nostram professionem. Non dubitamus, quin servator noster et
nobis et liberis
nostris sit et victum et amictum aut apud vos aut caeteras
ecclesias
procuraturus. Quae supersunt dicenda, per fidissimum nostrum
fratrem coram
accipietis. Visum enim est ipsi suam hac in re operam
exhibere, quo certius
omnia possint exbediri. Salutant te fratres nostri; salutant
item omnium nostrum
nomine d.d.d Theodorum, Pellicanum, Gvaltherum. Raptim
Scaffusii anno 1550, martii 12.
Tuus ex animo Simpertus Vogtius.
Pietate et doctrina conspicuo viro d. Heinrycho Bullingero,
Tigurinae ecclesiae pastori vigilantissimo.
