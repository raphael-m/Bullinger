<nr>4995</nr>
<ae>Bullinger an Samuel Tillmann.</ae>
Zürich, 20. März 1570.
Druck:  Anz. f. Schweiz. Gesch. 5 (1877) 108.
Dem frommen, eerenvesten, fürnemmen und wysen hern Samuelen
Tyllman von Bernn, diser zyt hoffmeisteren zuͦ
Künigsfelden,
minem günstigen herren, lieben und guͦten fründ.
Unser herr Christus, der einig herr und erlöser der gantzen
wellt, verliehe uns gnädicklichen sinen sägen und beware üch
und die üweren vor allem bösen. Ich hab vor jaren, da ich
noch jünger was und me arbeit erlyden mocht, grossen list
und begird gehept zuͦ unsers vatterlandes der gemeinen
Eydtgnoschaft gwüssen historien, hab desshalben, wo ich
ettwas gloubwirdiger geschrifften und chroniken erfaren,
darnach mitt flyss geworben, damitt vil kosten und arbeit
angewändt, das ich möchte joch ettwas gloubwirdigs von
anfang der Eydtgnoschaft und iren sachen biss zuͦ unseren
zyten zemmen bringen. Von desswägen hab ich ouch nu me ob
den 40 jaren vil der allten eerenlüthen, von denen ich
ettwas berichts zuͦ empfangen verhofft, ouch ettwan die
selbs, die sid den burgundischen kriegen by den rädten und
thäten gewesen, dessglichen allerley von iren alltvorderen
vernommen und gehört, flyßig erfraget, hienäben ouch wyter,
so vil mir möglich, nach der eydgnoschaft tagleystungen,
abscheyd, allten briefen, verträgen oder friden gestellt und
uss disem allem mir ettwas der Eydtgnoschaft herkommen und
thaten, ouch fürneme sachen kurz verzeichnet und entworffen.
Daruss hab ich vergangner tagen mit eigner hand verzeichnet
den meren teyl desse, das ich ettwan zemen tragen von den
edlen herren von Habspurg, herzogen zuͦ Oesterych und
Schwaben, und von der stiftung des fürstlichen klosters
Künigsfelden, ouch von dem Sempacherkrieg, so vil dass ist,
von sinem anfang biss zum todt und der begrepnuss herzog
Lüpolden zuͦ Oesterych, welcher zuͦ Königsfelden
begraben
ligt etc., und hab das mitt besunderen guͦten lust und
willen gethan, üch, insonderheit günstiger herr, lieber und
guͦter fründ, zuͦ dienst, eeren und wolgefallen, alls
der
diser zyt durch whaal und ordnung der strengen, edlen,
vesten, fürsichtigen und wysen herren herren schuldheissen,
ouch kleinen und grossen rädten der loblichen statt Bern,
dises klosters Künigsfelden hoffmeister sind, ich ouch wol
an üch vermerkt, das ir dise ding zuͦ wüssen ein
besonderen
lust habend. Desshalben schicken und schänken ich üch dise
min arbeit zuͦm zeichen und zügnuss unser lieb und
fründschaft, die wir nu ein guͦte zyt getragen habend,
bitten, ir wöllind sömlichs von mir in lieb und früntschaft
empfahen, ouch in unser allter lieb und früntschafft alle
zyt verharren. Gott erhallte üch, üwer eeren hussfrowen und
liebe kinder in sinen göttlichen gnaden.
Datum Zürych  20. martii anno 1570.
Üwer allezyt williger
Heinrych Bullinger, diener
der
kylchen Zürych.
