<nr>5174</nr>
<ae>Johann Konrad Ulmer an Bullinger.</ae>
(Schaffhausen), 18. Oktober 1571.
ZÃ¼rich StA, E II 362, 119. / Orig. (Aut.)
S. D.   Binas abs te literas, clarissime vir et pater in
Christo summe colende, ad meas ad te postremum datas accepi,
alteras 29. septembris, alteras 10. octobris, ad quas nunc,
demum simul breviter respondeo, quod hactenus sine causa
tibi molestus esse nolui. Ac primum ex animo tibi condoleo,
quod iterum scotonia [scotoma?] te laborare significas, dominumque
precor, ne te nobis hoc periculosissimo tempore eripiat.
Placere tibi institutum meum scribis, ut libellum de
authoritate scripturae editum in Germanicam transferam
linguam; operam igitur dabo, ut deo iuvante brevi Germanice
loquentem audias. Accepi formulam supplicationis publicae et
gratulor sanctissimo et maxime necessario instituto vestro.
Communicavi, quae mittis ea de re a magistratu quoque
decreta, d. consuli Peyero, ut ad simile exemplum, quod
statim fecit, et nostrum magistratum incitaret. Gratissima
fuerunt, quae ex Bezae clarissimi literis significasti,
cuius et contra Selneccerum libellum, brevem quidem illum,
sed in omnibus praestantissimum praecipuaque eius
controversiae complectentem dono datum misisti, pro quo
summas moerito gratias ago sicuti et pro communicato altero
Witebergensium scripto, literis principis Hassiae, comitis
Witgensteini aliisque ex Saxonia, Anglia, Gallia et Polonia
rebus novis. Libellus Witebergensium egregie cum Bezae
scripto concordat; vere igitur scribit generosus ille comes
Witgensteinius hoc commodi turbulentorum hominum
concertationes habere, quod hac occasione optimis libellis
in dies magis ac magis in lucem veritas producatur. Oportet
enim haereses esse, ut, qui probati sunt, manifesti fiant.
Quare aulicis illis consiliis nequaquam acquiesco, quae
veris et piis doctoribus suadent, ut taceant, quoniam
interim adversaria pars rabiose veritatem insectari et
miseram ecclesiam turbare non desinit. Sicut enim pari animo
sancti patres contra suae aetatis tum haereticos tum paganos
pugnarunt, ita et nobis christiana modestia, pietate,
acrimonia et gravitate non minus contra domesticos hostes
quam antichristum decertandum esse et domino eventus
commendandos iudico. De Cadmaea pugna in Saxonia accepi ipse
quoque aliquot ex nundinis scripta, quorum catalogum mitto,
ut, si qua desideras, postulare possis, et quia princeps
landgravius hortatur, ut calamum in papam stringamus,
optarim tandem prodire in publicum confutationem bullae
pontificiae; quo libro longe melius ecclesiae inservires
iisque, qui in Babylonica adhuc detinentur captivitate, quam
plerique alii cum Marbachio contra Hasi* (*a.R.: "Nasi"?; Simler: Nasi) et
Isengrinii naenias et Iesuitarum fabulas nescio quo
gravitatis et pietatis genere pugnantes. D. consulis Peyeri
filius, quem superstitem adhuc esse scribebas, alius fuit ab
eo, qui peste interiit Genevae. D. consuli solicitudinem
tuam indicavi, qui pro ea tibi ex animo gratias agit
summaque reverentia cum fratre Martino, Beato Leone et
consule Rinckio resalutat. Salutant te mecum officiosissime
et fratres apud nos omnes, quem revera eo amore, quo
Helisaeus Heliam, complectimur nostrisque in pectoribus non
minus pro auriga et curru Helvetiae quam ille Heliam
Israelitici populi agnoscimus summisque ob id votis a domino
contendimus, ut ad nominis sui gloriam, ecclesiae salutem et
consolationem multorum diutius incolumem servare
dignetur.
Salutabis nostro nomine reverenter omnes dominos et fratres
in Christo. Vale.
Datum raptim  18. octobris anno 1571.
Tuae
humanitatis studiosissimus Ioannes
Conradus Ulmerus.
Clarissimo viro atque eximio Christi servo d. Heinrycho
Bullingero, ecclesiae Tigurinae antistiti vigilantissimo,
amico et patri in Christo summa reverentia colendo.
