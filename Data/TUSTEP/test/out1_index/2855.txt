<nr>2855</nr>
<ae>Johannes Haller an Bullinger</ae>
<od>
Bern, 29. Dezember 1557.
Zürich StA, E II 370, 249.
S. Precamur tibi, charissime colendissimeque domine compater, tuisque omnibus non hunc modo, sed et plures annos faustos, foelices foelicissimosque inprimisque rogamus dominum, ut te nobis ecclesiaeque diu servet incolumem.
Tuam ad Bezam epistolam remittimus et agimus tibi magnas gratias, quod illam nobis communicaveris.
Nos iam prius illum admonuimus et deinceps quoque hoc faciemus; displicent enim nobis ipsius molimina, quę facile magnas nobis denuo turbas, si ita pergeret, dare possent.
Quod praefatio mea tibi placeat, gaudeo; corrigam ea, de quibus monuisti.
Titulum etiam pro tuo praescripto formabo.
Interea tamen te rogo, ut mihi hoc dones, ut voce illa "hochgleert" uti possim.
Tuae quidem modestiae fuit, ut expungeres; mei vero est debiti, ut illa utar; inciviliter enim admodum illam omisero, nec tibi grave sit appellationem illam suscipere, quam piorum omnium iudicia et cogitationes tibi deferunt.
Indicem iam pridem colligo triplicem: primum continentem ordine singularum
concionum materiam, alterum alphabeticum rerum et verborum, tertium locorum scripturae explicatorum.
De praefationibus tuis non memini te quicquam ad me scripsisse et requirens literas tuas intra aliquot septimanas ad me missas nihil illius reperio.
Sunt tamen versae, quoniam materias continent pulchras et necessarias.
Tantum vereor, ne aegre ante nundinas typographus ipsum opus absolvere possit.
Itaque videtur necessarium, ut Froschouerus ipse titulum, praefationem et tuas praefationes et, si
necesse fuerit, partem quoque operis imprimat.
In praefationibus istis tuis velim mihi titulos regis Anglię et marchionis Dorcestriae lingua Germanica suppeditares, ne quid hic praeter decorum poneretur.
Ego sic verti regis appellationem: "Dem allerdurchlüchtigisten künig Eduardo dem VI. diß nammens, künig zuͦ Engelland und Franckrych, herren in Irland, fürsten zuͦ Wallia und Cornubia, schirmeren deß christenlichen glaubens" etc.
alterum titulum ad marchionem Dorcestriae sic: "Dem
durchlüchtigen fürsten und herren herren Heinrychen Grayen, marggrafen zuͦ Dorcestria, herren zuͦ Ferrers, Gronby, Herington, Bommyl und Aschle, küniglicher majestat und der gantzen kron *("und - kron" Nachtrag a.
Rd.) zuͦ Engelland rathgäben etc.
*(urspr.
war hinter "Engelland"  gesetzt "und deß gantzen rych", was jetzt gestrichen ist.)
Symbola in Latino exemplari praefixa nondum verti; nescio, quomodo omnia commode Germanica lingua exprimi possint.
Fit illorum in prima tua praefatione mentio; si intermitterentur, esset hoc ibi ad marginem annotandum.
Scribe, quid videatur.
Sermone secundo Decadis primae in eo capite, quod omnia verae pietatis nobis tradita sint in sacris literis post adductum locum apostoli 2.Tim.3. "Omnis scriptura" etc.
adiicis tandem: "Non arbitror quemquam tam esse stupidum, ut haec Pauli verba interpretetur duntaxat de Veteri testamento" etc.
quem locum nondum satis intelligo, et excidit mihi, ut abs te citius quaererem.
Si quid tamen esset mutandum, posset in correcturis addi; ego enim simpliciter tua verba secutus sum; videtur enim utique
apostolus loqui de scriptura Veteris testamenti; Novi enim instrumenti codices eo tempore aut nondum omnes scripti aut saltem nondum concinnati erant.
Et hoc tu ipse quoque sentire videris; licet haec verba alio respiciant, cum mox applicans hunc locum scribis: "Quodsi plena est doctrina Veteris testamenti, quanto quidem plenior erit, si et Novi testamenti codex adiiciatur.
Videris ergo ipse quoque locum hunc de Veteri testamento intelligere; alioqui non valeret argumentum illud a comparatis
ductum.
Quomodo ergo stupidos appellas, qui hunc locum tantum de Veteri testamento intelligunt? Parce, quaeso, si propter hebetudinem ingenii sensum tuum non assequor.
Novi nihil habemus, nisi quod ex Augusta scribitur libellum Adami christiani Germanicum Tiguri impressum apud multos in magno esse precio; videtur tamen bonus ille vir, quisquis est, in eo aliquantum hallucinari, quod aliquoties meminit virtutis cuiusdam de corpore Christi egredientis, cum illa non sit corporis proprie, sed divinitatis unitae cum corpore.
Observavit hoc Musculus; itaque posset admoneri ille, aut si denuo excudendus esset libellus, corrigi hoc aut saltem commode exponi posset.
Volui de eo te admonere.
Bene vale cum tuis omnibus, quos meo meorumque nomine plurimum salutabis et foelicia saecula precaberis.
Salutant te nostri omnes.
Iungius ab Aroviensibus revocatus est, sed, ut audio, Basilienses eum dimittere nolunt.
Vale iterum.
Bernae, 29. decembris sub finem anni 1557.
                                                     I. Hall.
tuus.
(Ohne Adresse.)
