<nr>0381</nr>
<ae>Johannes von Ulm an Bullinger</ae>
<od>2. März 1549</od>
<vo>Autograph: Zürich ZB, Ms F 62, 549</vo>
<dr>Zur. lett. III, S. 386ff. / Ep. Tig. III, S. 255f.</dr>
<re> </re>
<tx>
ETSI de tua erga me benevolentia minime dubitabam, qui cum caeteris in rebus
omnibus, tum vero in tuendis amicitiis constans esses et firmus exploratum
haberem; tamen scito mihi literas tuas ex ea etiam parte fuisse jucundissimas,
quatenus me de perpetuo isto tuo in me amore certiorem faciundum putasti: sic
enim, quocunque me verti, lenissimis atque amantissimis verbis vestigia tui erga
me amoris expressa apparent, ut nullis opinor literis vel plura vel illustriora
imprimi potuerint. Caeterum quod jam primum ad eas tibi respondeo, cave id
negligentia vel tuorum erga [me] meritorum oblivione factum esse putes; sed
partim quia triduum antequam tuas accepi literas, omnibus fere de rebus, quas
scire tua interesse putabam, copiosissime scripseram; partim vero quia D.
Trehernum, virum omnino cum omni literarum genere praestantissimum, tum vero
incredibili quadam integritate atque animi constantia praeditum, concilii hujus
<gr> </gr> tibi misisse non ignorabam. Itaque me pro tua humanitate ac solita
benevolentia excusatum tibi esse velim.
^$Nunc venio ad epistolam tuam. Certum est Scotiae reginam a suis in Galliam esse
deportatam: quod vero Galli gloria sese et suarum virtutum praedicatione
efferunt, ac suis armis 2000 Anglorum prostrata esse cantant, id maximum atque
impudentissimum mendacium esse scias Galliaque indignissimum; non enim ultra 200
milites periisse manifesto est compertum. Verum ut paucis quae in Scotia ab
Anglis sunt innovata intelligas, sic accipe. Haec sunt castella, arces, insulae,
promontoria, oppidaque, quae ab Anglis bello ac dolo sunt capta, Gedworth,
Kelsey, Rukensburon, Hum, arx natura ac loco munitissima, quam iterum dolo ac
proditione Scoti recuperarunt; haud dubie vero propter longam atque diuturnam
obsidionem ac viatici penuriam Anglis dedere cogentur.
Praeterea cum in ferro metuque obsessi tenentur ab Anglis Burtenkrag, Dundi,
Duglass, insulae sancti Comisi, ab Arwiko, castro Anglorum muris portibusque
vallato, usque Edingburgum totius Scotiae metropolin, omnia sunt capta inque
Anglorum potestatem tradita. Superiori anno idibus Octobris Scoti cum Gallico
exercitu, maxima hominum multitudine, oppidum nomine Hedington, ab Anglis
vehementissime expugnatum ab iisque vix munitum, perquam violenter obsederunt,
in qua obsidione Scotorum et Gallorum 4000 acerbe crudeliterque sunt mactata
atque occisa. Haec pro certo et sine ulla dubitatione tuto credere poteris.
^$De religione quae sparserunt, magnam esse scilicet animorum dissimilitudinem,
non inficiamur fuisse maximam; jam vero Dei benignitate omnium bonorum animos in
pace atque consensu constitutos esse asserimus. Causa enim harum discordiarum in
hoc concilio jam existente est sublata, <gr> </gr> sunt relegata. Perscriberem
hic tibi quid de coena Jesus Christi actum constitutumque esset, nisi D.
Trehernus, vir optimus tuique amantissimus, illud singillatim tibi jamdudum
narrasset: ex eo igitur subtilius singula, haec a me summatim pauca. Pontifex
Cantuariensis, vir singulari virtute et doctrina praeditus, praeter omnium
hominum expectationem hac de re docte, recte, ordine, atque perspicue, locutus
est, omnesque auditores suae virtutis gravitate, verborum vi atque sententiarum
majestate, facile in nostram sententiam pertraxit. <gr> </gr> habuit episcopum
Wingorniensem, Cerberum <gr> </gr> et nonnullos alios complures, <gr> </gr>,
nihil praeter quidditates quasdam scientes, easque vanas et falsas.
Petrus Martyr hoc illo ipso die, quo has ad te do literas, quid de hac sententia
sentiret palam nobis omnibus proposuit, nec a vestra sententia vel transversum
unguem dissentire omnibus visus est; imo Zwinglium virum fortissimum vocis suae
testimonio defendit ac tuitus est ab adversariis falso nuda signa objicientibus;
praeterea delirare omnes eos dicit, qui faciant corpus Christi <gr> </gr>, et
alia id generis: reliqua est ipso tabellario cognosces.
^$Unum hoc superest, cujus te participem esse volo; me Coxi, viri humanissimi,
opera ac studio in collegium regis Calendis Januariis cooptatum receptumque
esse. Accedit praeterea ad hanc vitae meae rationem principis Dorzestriae, viri
singulari humanitate ac prudentia praediti, summa munificentia, qui in primo
statim congressu coronas octo mihi praesentes numerari jussit, atque in singulos
annos aeque magnam aut majorem pecuniae summam se mihi daturum bona fide est
pollicitus: quam mirificio aut potius inquam divino casu id acciderit, verbis
inpraesentiarum exponi non potest: tantum te rogo ut meo nomine Deo Optimo
Maximo singulares gratias agere velis, quod ut facias te vehementer etiam atque
etiam rogo. Extremum illud erit, ut etiam D. Coxo, regis institutori, mea causa
immortales per literas tuas significes gratias, quod suam mihi fidem tam
promptam expositamque porrexit. Petas igitur ab eo, ut quando me sua sponte in
fidem atque amicitiam recepit suam, si minus studiosae nostrae vitae gratia,
constantiae quidem plane suae causa in ista ad me amandum animi inductione atque
voluntate perseveret.
Ego enim, ne quod studium aut officium in colenda amplitudine utriusque vestra
meum unquam requiratur, perficiam: opera quidem certe, ut ne quis id ullo
tempore jure desideret, a me dabitur, eaque optima atque perpetua. Vale, vir
doctissime, et hunc Anglum tibi pro tua solita humanitate dilligenter
commendatum habe. Vale iterum atque iterum.
1549, 2 Martii.
</tx>
<un>Tui studiosissimus, JOh. AB ULM</tx>
<lz>[Adresse:] f. 550b (a leer)Viro summa pietate, doctrina optimarumqu artium
cognitione praedito domino Heinricho Bullingero, Tigurinorum archiepiscopo,
praeceptori suo observando. Tigurum perferantur.
