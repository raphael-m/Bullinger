<nr>1910</nr>
<ae>Celio Secondo Curione an Bullinger</ae>
Basel, [März/April] 1554.
Autograph: Zürich ZB, Ms F 62, 187f.
Gedruckt:  CO XV 101 - 1o3, Nr. 1938.
Coelius S. Curio per Christum Iesum S. D.
Quamquam non sane libenter meis literis studia ista tua
praeclara et de republica christiana salutares cogitationes
interpello, tamen nunc tanta necessitas urget, ut nullo
pacto aut omitti quod ago aut differri posse videatur. Quare
ignosces mihi, optime frater et idem patrone colendissime,
si nunc forsitan intempestive meis te literis accedo: ac si
quid ex hoc sermone molestiae senseris, non mihi qui neminem
ne verbo quidem unquam, quod sciam, offendi, sed eos potius
accusabis, qui me ad haec scribenda coegerunt. Quam libere
et sincere, adde etiam fortiter, non de vera religione modo,
verum etiam de religionis ministris et antistitibus senserim
et praedicaverim semper, testis est Italia illa nostra,
testis est Gallia, testis etiam est Germania aliaeque
remotiores gentes, ne in re perspicua unum aliquem testem
producam: quamvis tu mihi optimus es testis. Neque nunc
etiam aliter sentio aut facio quam antea semper. Quorsum
haec, dices? Quorsum? ut intelligas, quod quidem te facere
non dubito, qui de me secus aut sentiant aut loquantur, eos
aut hallucinari, aut animi vitio quopiam id facere.
Haudquaquam mirarer autem, si hoc facerent adversarii
nostrae de religione sententiae, quos a me interdum
perstrictos esse et verbis et scriptis fateor: verum cum
audio me ab iis absentem carpi, qui defendere potius
debuissent, dicam, charissime frater, nec te diutius tenebo
suspensum. Sermo incidit isthic inter quosdam de quibusdam
versiculis a Perna bibliopola ex Italia, ut audio allatis,
qui nescio quid de Serveti causa continerent, cumque etiam
adesset vir doctrina et pietate clarus Rodulphus Gvaltherus,
mihi amicissimus, is illico sine prooemio: scio, inquit,
qui eiusmodi versiculos spargit, vester haud dubie Coelius.
Hoc quoniam ad meam existimationem pertinere amici quidam
mei existimaverunt, idcirco mihi scribendum esse censuerunt.
Quod ubi accepi mirari sane satis non potui quid hominem
moverit ut isthuc tam temere de me pronunciaret. Neque
fortassis id semel, sed saepius factitavit, nimirum
ubicunque ea de re incidit sermo. Ita ego inscius et
immeritus passim traducor, idque ab amicis, /(f.187b.) immo
fratribus.
Quis illi hoc persuasit? non equidem sobrii et cordati
homines, sed aut aemuli mei et invidi, aut vana aliqua et
fallax cogitatio. At ego contra sancte confirmo, testemque
deum facio, me ne syllabam quidem unam eorum versiculorum
scripsisse, excogitasse, sparsisse, aut ut fierent
spargerentque autorem fuisse. Quod si unquam me autorem
eorum esse Gvaltherus evicerit, probaverit, ostenderit,
nullum supplicii genus recuso. Interroga tu, mi frater,
doctorem Massarium qui apud vos est, atque ex Italia allatos
esse comperies: me autem horum nunquam quicquam aut
scivisse aut cogitasse. Nihil ego quid publice a summis,
quid privatim ab aliis fiat agaturve moror, in meum scopum
semper intentus. Unus Christus verus ac sempiternus dei
filius mea una cura est, mea solida et perfecta sapientia,
via, veritas, vita, iustitia, sanctificatio et redemptio.
Quod ad reliqua attinet, meas literulas curo: meo ocio,
quantum per publica academiae nostrae negotia licet, fruor:
neminem aut facto aut dicto lacesso, omnibus prodesse,
nocere nemini satago: quin potius lacessitus taceo, laesus
fero, conniveo, ne pax haec et sancta tranquillitas ullo
animi motu mihi intercipiatur. Quamobrem te per nostram
veterem amicitiam, per Christi charitatem oro atque obsecro,
ut meam absentis caussam suscipere, me a calumnia, si qua
est, vindicare et asserere velis: itemque d. Gvalthero
dicere, eum non debuisse illud verbum de me et in me
proferre. Novit enim charitatem non esse temerariam, non
auspicari male, nihil per impotentiam animi agere. Viderit
igitur ipse, quid egerit. Equidem feram, ut potero. Deum
precabor, ut veritatis cuius ipse parens est, pro me
suscipiat propugnationem. Ad te autem potius quam ad ipsum
scribere hac de re volui, /(188f) tum ne, cum ad eum
nunquam scripserim, scribendi initium haud satis laeto omine
ab expostulatione facerem, tum etiam ut te isthic in hac mea
caussa patronum advocarem, quem mihi semper officio
patronum, beneficio parentem, amore fratrem cognovi. Accedit
etiam autoritas ista tua, qua mihi obtrectantes non solum
refutare, verum etiam cohibere possis: quod ego et feci
antea pro vobis vestraque ecclesia, et sum deinceps
facturus.  Vale. Basileae 1554.
Clarissimo viro d[omi]no Henrycho Bullingero, ecclesiae
Tigurinae antistiti, domino et fratri colendissimo.
                              Tiguri.
