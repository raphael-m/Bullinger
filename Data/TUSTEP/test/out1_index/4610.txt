<nr>4610</nr>
<ae>Friedrich von Salis an Bullinger</ae>
Chur, 4. Juli 1567.
Zürich StA, E II 365a, 757ff. / Orig. (Aut.)
Gr. III, 16ff.
Clarissimo viro domino Henrico Bulingero Federicus a Salice
S. D.
Ab eo tempore, quo decessit communis amicus noster dominus
Ioannes Fabritius foelicis memoriae, nil ad te scripsi, et
multa quidem abinde ingruerunt, quae me multosque bonos
viros summo dolore affecerunt. Sed potissimum ego sane
indolui ob mortem tanti viri. Erat etenim d. Fabritius vir
magnus et moribus undequaque laudatissimis ac patriae
nostrae mirum in modum favens et proinde nobis omnibus
consilio suo pro ea, qua pollebat apud nos authoritate
admodum utilis, potissimum hisce aerumnosis temporibus.
Verum quia fata sic voluere, est aequo animo ferendum,
quicquid evenit divino numine sic disponente. Porro, mi
domine Bullingere, quid per biennium vel circa ob
episcopatum nostrum Liga Domus Dei sit perpessa, et meo
quidem iuditio indigne, vix queat enumerari, nec dubium,
quin Domus Dei iustissimam causam foverit, dum voluit
admodum reverendum dominum Bartolomeum a Salice pro suo
episcopo agnoscere, quippe cum is eam dignitatem multis
nominibus et praesertim ob multivaria in patriam suam
collata beneficia abunde meruerit et proinde etiam is
primitus ab ipsis canonicis* (* a.R. canmicis!) (etsi pro
unico voto eorum fuerit minor pars) cum consilio et assensu
totius Domus Dei fuerit electus, ab eadem susceptus et in
episcopatus possessionem inductus ac iuramenta hinc inde pro
more ab ipso praesule et communitatibus nostris voluntarie
praestita. Quibus omnibus peractis saepius quidem sunt a
Domo Dei comitia celebrata, in quibus omnes communitates
sanciverunt acta in favorem praefati domini Bartolomei rata
fore et insuper datis patentibus litteris heaedem professae
sint hunc solum nec alium quempiam eo vivente se pro
episcopo suo agnituras. Eaque omnia nostrates iuste egerunt,
quippue cum nullus episcopus (stantibus privilegiis,
transactionibus et antiquis consuetudinibus nostris, quibus
innitimur et quae, inquam, iura ac privilegia nostra etiam
arbitri Helvetici, qui in hac causa pronunciarunt, futuris
temporibus rata haberi et observari debere declaraverunt ut
iustissima et nostrae antiquae libertati admodum proficua et
necessaria) sine consilio, participatione et consensu Domus
Dei possit eligi et, siquidem eligeretur, tunc Domus Dei
eundem admittere vel renuere possit arbitrio suo. Atqui
dominus Beatus a Porta etsi pro uno voto dumtaxat a maiore
parte canonicorum in episcopum electus sit, non tamen in eum
primitus aliquis populi Domus Dei consensus derivavit; imo
veluti uno ore omnes eum suscipere recusarunt. Et haec
quamvis ita sese habeant, nihilominus Domus Dei variis
diversorum principum intercessionibus concussa et praesertim
indefessis dominorum Helvetiorum postulatis inducta pium
illum et probum virum dominum Bartolomeum a praesulatu
removit et dominum Beatum in eius locum suscepit, quod
utinam faustum sit et foelix! Atqui hoc modo libertas
nostra, quam per manus a nostris praedecessoribus accepimus,
meo quidem iudicio haud parum labefactari videtur. Sortem
itaque nostram hisce meis tecum ut cum viro optimo mihique
amicissimo omittere non potui quin deplorarem. Rogo autem
dominum deum, ut omnia bene vertat ac nostri misereatur. Sed
quo porro in statu versetur episcoporum controversia,
referam. In dominorum Helvetiorum declaratione continetur
ternos ab utraque parte viros eligi debere, ut, si quid
discriminis inter ipsos episcopos sit reliquum occasione
expensarum et aliorum quorumcunque incommodorum, quae
evenissent, dum agitata esset eorum espicopalis differentia,
hiidem sex arbitri id ipsum omne definirent et praesertim
pronunciarent, quid praefato domino Bartolomeo resarciri et
compensari deberet pro suis dispendiis, laboribus et
multivariis actionibus per eum adducendis, et casu, quo
hiidem arbitri discordes forent, quod tunc processus in hac
causa formandus domino consuli Tigurino mitteretur isque
consultis superinde caeteris Cantonis Helveticis iudicium
ferret ac causam decideret. Itaque illi sex arbitri
convenerunt, et finito processu, dum esset causa per eos
decidenda, illi tres arbitri, qui ab episcopo Beato electi
fuere, dixerunt se nullam habere authoritatem in causa hac
quicquam determinandi, quippe cum solummodo sibi commissum
sit, ut enitantur partes ipsas ad voluntariam aliquam
compositionem deducere, idque si minus fieri possit, se
ulterius non processuros, sed causam ad dominos Helvetios
delegaturos. Reliqui vero arbitri asserebant arbitros simul
omnes plenam habere authoritatem iudicandi eamque sententiam
valituram, quae a maiori eorum parte esset proferenda.
Itaque dum arbitri diversum sentirent, re infecta
recesserunt. Sed Ligae Domus Dei multi eximii viri, qui hic
ob publicas reipublicae nostrae fu[n]ctiones reperti sunt,
dum horum omnium essent certiores redditi, habito inter sese
consilio deliberaverunt processum nullo nunc esse mittendum
causamque omnem suspendi debere, usque quo primum comitia
celebrabuntur a Domo Dei, in quibus declarabitur, quousque
arbitrorum sese extendat authoritas. Et propterea partibus
inhibitum est, ne ulterius procedant nisi prius celebratis
dictis comitiis, et domino Ambrosio Marti, hac in causa
praesidi, in mandatis datum est, ne processum obsignet nec
ullas delegatorias, ut dicunt, litteras ad consulem
Tigurinum daret. An autem episcopus Beatus dominorum
mandatis sit pariturus an sit processum, quem habet in
manibus, etsi non authentice signatum, Tigurum missurus,
ignoratur; verum domino Bartolomeo Salici haud licet
dominorum Domus Dei mandatum praeterire. Itaque,
colendissime domine Bullingere, te etiam atque etiam rogatum
volo, ut, si perciperes episcopum Beatum erga clarissimum
consulem vestrum pro causae expeditione instare, eundem
dominum consulem certiorem reddere digneris inhibitionis
partibus, ut supra, factae rogesque nomine reverendi domini
Bartolomei a Salice, ne gravetur causam differre, usque quo
idem etiam sine offensa Domus Dei comparere possit; nam
tantum abest, ut dominorum Helvetiorum iudicium reformidet,
ut etiam illud expetat maxime, sed omnino interea nollet
offendere Ligam Domus Dei. Et quicquid hac de re isthic
tractari senties, feceris domino Bartolomeo eiusque amicis
et mihi praesertim rem gratissimam, si obiter nos huius
reddideris certiores. Et litteras per te mittendas eggregio
viro d. Tobiae Egli, praedicatori Curiensi (quem ob
singularem eruditionem et pietatem amo et colo, quemque, ut
in summa dicam, sum Fabritii in loco habiturus) designari
curabis. Rogo autem, ut ignoscas, si prolixior fui, quam
debuerim, hactenus, dum de espicopatu scriberem. Caeterum,
mi domine Bullingere, nostin, quam indignis modis ante
biennium seditiosi compatriotę mei me tractarint? quippe
qui, dum vitae meae insidiati fuissent ac deo meo me
protegente eorum manus evasissem, grassati tamen sunt contra
facultates meas et una quidem die exemerunt mihi summam
florenorum Renensium 1700; sed et alia etiam innumera
dispendia sum perpessus, adeo ut ob seditionem illam
iacturam sim passus ultra 3000 florenorum. Itaque nunc
communitates ipsas, quae ita contra me saevierunt, in ius
vocavi, adsunt enim hic iudex et iusdicentes ab omnibus
Tribus Ligis in hac causa delegati, nec dubito, quin causam
iusto sint iudicio decisuri ipseque proinde voti compos ut
plurimum fiam; nec enim vel tantillum habent, quo me notare
queant vel ipsi sese iniuriae mihi illatae excusare possint.
Livore dumtaxat et mera invidia ducti et quia etiam multa
tumultuando insumpserant nec in promptu erat, unde
solverent, contra me grassati sunt. Hisce autem diebus etiam
nonnulli seditiosi tamquam authores panici illius tumultus
aere sunt mulctati, sed omnino moderate. Alioquin novi, quod
tibi queam significare, nil est in promptu. Penuria quidem
ingens est apud nos rerum fere omnium ad victum
necessariarum; in reliquis vero quieta sunt omnia. Vale
multum, colendissime ac amicissime domine Bullingere,
mihique ne succenseas, rogo, qui veluti per totum saeculum
nil ad te scripserim, qua in re agnosco errorem meum et
fateor, qui nullatenus excusari potest. Nihilominus tamen
rogo, etiam me tibi enixe habeas commendatum. Sed et filius
meus Ioannes sese tibi unice commendat, teque precamur etiam
ambo, ut nobis honestissimos filios tuos totamque familiam
salutare velis. Iterum atque iterum vale cum tuis omnibus,
vobisque dominus deus elargiatur annos Nestorios eosque
longe foelicissimos.
Datum Churiae die  4. iulii 1567.
Idem qui supra tibi omnium deditissimus Federicus
a Salice.
Clarissimo et ornatissimo viro domino [Hen]rico Bullingero,
domino meo longe   . . . . . . ndissimo et observandissimo.
Tiguri.
