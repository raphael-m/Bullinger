<nr>4010</nr>
<ae>Stanislaus Czikowski an Bullinger</ae>
Leipzig, 25. August 1563.
Zürich ZB, Ms
F 38, 20. / Orig.
(Aut.)
Wotschke, S. 209f.
S.P.D.  Etsi subvereor, vir excellens, ne meis indoctis et
frequentioribus excellentiae tuae sim molestus epistolis, tamen
quoniam gratitudinem meam declarare cupio aliaque ratione hoc
tempore cum nequeam, ideo dabit mihi tua excellentia veniam, si
toties scribendo contra decorum* (* docorum!) faciam.
Nunc
aequidem etsi nihil novi hoc tempore habuerimus, quod excellentia
tua* (* excellentiam tuam!) scitu dignum existimaremus, tamen
inique me facturum existimabam, si tantam commoditatem mittendi
epistolas ad excellentiam tuam intermitteremus, igitur aliqua
nunc, quę hic audiebantur, scribere non dubitavi.
Auditur hic
Moscum ad regem nostrum legatos foederis ineundi cum eo gratia
misisse, filium suum ad educandum se ei traditurum pollicens sed
hac conditione, ut post obitum regis nostri ille in regnum
succederet, sed repulsa passus est, foedus autem usque ad festum
Michaelis obtinuit.
Litterae nobis non ita pridem redditę sunt a
parente, ex quibus intelleximus nobis hic per hiemem manendum
esse Germanicae linguae discendę gratia.
Ipse vero contra Moscum
iam proficiscitur.
Nos hactenus gratia dei prospera valetudine
usi sumus, Laurentio quidem aer iste non admodum commodus est,
iam enim per aliquot tempus dolore capitis affligitur, medico
etiam usus est aliquamdiu, sed dominus deus, qui est ipse verus
medicus, istos dolores omnes lenire et pristinę valetudini
restituere eum facile poterit, si a nobis invocabitur.
Plura me nunc ad excellentiam tuam et res et tempus non patitur
scribere.
Optime igitur, vir excellentissime, vale et nos pro tua
pietate et amore paterno diligere ne desistas.
Data Lipsiae  25. augusti anno domini 1563.
                Tuae excellentiae observantissimus Stanislaus
Czikowski.
Clarissimo viro domino Henricho Bullingero, Tigurinae ecclesiae
pastori [v]igilantissimo, domino ac pa[trono] omnibus modis
colendis[simo].      Tiguri.
