<nr>1687</nr>
<ae>Jean du Fraisse an Bullinger</ae>
Chur, 31. August 1553.
Zürich StA, E II 365, 15.
Gr. I,  S. 316f.
S.  Vir clarissime, video non tam mea culpa, quam beneficio
et liberalitate tua fieri, ut maiore, quam per leges liceat,
usura tibi hactenus scripserim. Demosthenes <gr>ton
gignomenon tokon</gr> ponit <gr>ekatoston</gr>, quod iuris
nostri auctores sequuti sunt. Ego vero non in numero tantum,
sed pondere etiam plus centesima parte lucror. Levissime
enim et paucis scribo; tu et prolixius et eo addito semper
:GR:epimuJiw</gr> respondes, causam ut iam nullam adferre
possim, quin, (si legum poenas vitare velim) mihi posthac
cogitandum sit, quo pacto aut tecum paria faciam aut,
quoniam is praestare non possum, quibuscumque in rebus
dabitur, gratum me ex[h]ibeam. Hoc postremum certe neque tu
neque alius quisquam eorum, quos eodem tecum numero habuero,
unquam desiderabit. Bene quidem et pie facis, qui tragica
haec nostrae aetatis gesta ad acerbissima illa tempora, de
quibus in libris Regum et Paralipomenon, non refers tantum,
sed ex vero illo fonte consolationem hauris. Tam multa hodie
praeter spem eveniunt, tam intricata et incerta sunt
potentium consilia, ut parum humana prudentia profici
possit. Vitam nunc plane (ut inquit ille) fortuna regit, non
sapientia. Causae autem monstruosae huius inconstantiae sunt
cupiditates, quae nullum eorum, quos irretitos tenent, pensi
quicquam habere sinunt. Hic libertatem, alius relligionem,
tertius aliud quippiam praetexit; sic peragitur illo
argumento fabula et ad catastrophen bonis omnibus luctuosam
perducitur. Ego vero, (mi Bullingere) ne studio partium
cupidius Caesari obloquutus esse videar, de rebus
atrocissimis scribo quam lenissime. Sed compertum habeo,
idque (nisi deus avertat) exitus brevi comprobabit, Caesarem
aperta vi, id est caedibus, incendiis, factionibus
tentaturum in Germania, quod multis ambagibus consiliorum et
semper in incertum suspensis actionibus perficere voluit.
Impellit hinc ambitio, illinc vindictae cupiditas, quoque
tardius ad illud hereditarium regnum se perventurum videt,
eo magis accenditur. Sed si homo natura est per se (ut Plato
dicebat) <gr>eumetabolon</gr>, cur non uno momento deo suos
tandem respiciente ad nihilum ventura haec omnia speremus?
Video iam epistolam plus iusto excrevisse et me iusto dolore
elatum non epistolam ingressum scribere, sed tragędiam,
idque cothurnatis verbis. Classis nostra in Corsicam cursum
tenuit; nam interventore summo pontifice aut aliis quibusdam
fortasse ducem Florentinum porro bello persequi visum non
est. Turcae classis hoc solum praestat, ut nostri tuto
navigent. Nunquam (mihi crede) tam caeci erimus, ut
Graecorum et totius Asiae exemplo edocti non sciamus,
quatenus cuilibet sit credendum. Vale. Curiae, pridie
calendas septembres.
Tuus Io[hannes], episcopus Bayonensis.
Doctissimo viro domino Heynrico Bullingero, ecclesiae
Tygurinae ministro, amico charissimo.
                                Tyguri.
