<nr>4415</nr>
<ae>Stephan Zirler an Bullinger</ae>
Heidelberg, 14. Februar 1566.
ZÃ¼rich StA, E II 371, 1063. / Orig. (Aut.)
S. Literas tuas, amantissime Bullingere, quas et ad Ehemium et Erastum, communes amicos nostros, dedisti, perlegi. Ex
quibus tuum erga nos studium et sollicitudinem abunde cognovi, quae etiam principi nostro grata esse omnino tibi
persuadeas, id quod ipsemet brevi argumento testabitur; nam nunc per integrum mensem abest in Saxonia apud generos
haerens, quos dissidentes reconciliare studet. De comitiis quid iudicare debeam, nondum apud me constitui. Quantum
levibus inditiis coniicere possum, video Caesarem hoc tempore tantum pecuniam cogitare et ab ordinibus petiturum.
Religionis negotium fortassis proponet, sed difficultate rei coactus in aliud tempus coniitiet. Novus pontifex, ut
audio, multum illi pollicetur obtinens maiorum suorum morem. Quod Libros regum commentariis Martyris ac Volphii
illustratos nostro principi dedicare decreveritis, valde approbo et, ut faciatis, plane hortor, cumque a nobis
petieritis, ut aliquas caussas dedicationis vobis subministraremus, conscripsi quaedam capita hortatu Erasti, ex quibus,
quae vobis idonea videbuntur, dedicatoriae inserere potestis; non sunt aulica aut ab assentatione (a qua tanquam
nocentissima peste totus abhorreo) profecta, quae vobis hic in oculis domini testor ac communico, quae tamen nollem
spargi; scis enim, quam conditionem sustineam. Nec tamen a vitiis immunes sumus, quae et agnoscimus et a domino veniam
precamur. Breviter, quae annotata sunt, tuae prudentiae committo; mihi enim non licuit digerere in ordinem ob alia
negotia; scripsi haec, sicuti in buccam venere. Klaubt ir daraus, was euch gefellig, aut Vulcano tradas.
Vale, mi Bullingere, et Gvaltherum, Volphium, Simlerum, Hallerum, Lavaterum meo nomine offitiose saluta.
Hedelbergae  14. februarii anno etc. 66.
Tuus ex animo Stephanus Cirlerus, secretarius.
Reverendo viro domino Henrico Bullingero, ecclesiae Tigurinae antistiti vigilantissimo, amico suo plurimum colendo et
observando, ad manus.    Zurich.
