<nr>1550</nr>
<ae>Jakob Rüeger an Bullinger</ae>
Schaffhausen, 20. Februar 1553.
Zürch StA, E II 337, 56. / Orig.(Aut.)
S.  Literae tuae, vir doctissime, fuere mihi pergratae, imo
et aliis meis collegis, primo quia inde colligimus te
pristinae sanitati restitutum, deo sit laus in saecula;
deinde per tuas certiores reddimur nos in illorum esse
numero, quibus tua humanitas scribere non dedignatur. Deus
optimus maximus diu te nobis superstitem et incolumem sinat,
id quod precibus assiduis ab ipso per Christum nos
impetraturos speramus. Tertio hisce semper inseris novitates
nos alioquin latentes; hinc non possunt non aceptissimae
nobis esse tuae epistolae.
Caeterum, vir doctissime, quod primam petitionem in epistola
tua attinet, mallem certe nescio quid aliud ad te
perscribere. Dolet enim mihi status hic Vinsleri, et nec ego
nec alius quisquam ne verbum quidem hac de re cuiquam
scripsisset. Quia tamen vis, ut scribam, egoque nec in hac
re nec [in] aliis quicquam tibi denegare debeam,
post deum etenim omnia pene mea tibi debeo, et forsan ex
Vinsleri defensione, quam pro se profert, sinistra opinio in
amplissimum nostrum senatum, ministros item verbi incidere
posset, quasi omnino iniuste secum actum sit, id, quod res
est, brevibus perstringam. Et defendat suam causam, quantum
potest, tamen non effugiet notum; omnis enim, reus licet
sit, defendere tamen se conatur, et impletur plerumque, quod
dicitur: si fecisti, nega. Causa autem, ob quam depositus
est ab officio, ea ipsa est, quam tu assignasti, impudens
avaritia et fructus huius usura, et illa causa post se
trahit multa alia mala et vere est radix omnium malorum,
impleturque illud Pauli: Qui divites fieri volunt, incidunt
etc. Sed accipe causam unam et maximam, quod magistratum
attinet. Senatus nostri decretum est in agro et urbe, ne
quis sua frumenta etc. vendat nisi deputato precio ab
ordinatis ad hoc negocium; aestimantur enim frumenta, post,
quanti vendi debeant, decernitur. Hoc decreto posthabito
vendidit sua modium unum frumenti pro 3 fl., modium
siliginis pro 40 batzionibus nostratibus. (am Rand: In tanto
pretio fuerunt apud nos nunquam haec frumenta). Conqueruntur
rustici de caritate, senatui ostenditur, decernitur, ut
minori pretio se solvi patiatur; ab officio item deponitur;
pro poena transgressionis exiguntur 10 floreni ab ipso. Sunt
et aliae causae, quibus commotus est magistratus, discordia
videlicet inter ipsum et rusticos, inter comites a Sultz
propter concionem aliquam, item inter praefectos episcopi et
ipsum, quibus omnibus summam et maximam horum invidiam sibi
contraxit, ut exiguo cum fructu ibi per ipsum evangelium
praedicatum iri iudicatum sit. Insuper magistratus noster
fortiter ipsum in omnibus causis contra praedictos habitis
defendit, multis beneficiis affecit; tamen ipse clam ambivit
alias conditiones, quas si nactus fuisset, discessisset
utique, ecclesiae alio ministro provisum fuisset necne.
Malunt igitur incertum adeo ministrum (et qui gloriatus est
se tantum commendatum esse, cum tamen nullam habuerit
conditionem, cum a nostratibus susciperetur, nec a vobis
petitum sit, ut nostratibus hunc commodato detis) dimittere
ipsumque ob causas certas ab officio deponere quam
expectare, quando ipse venturus sit veniamque petiturus.
Accedit his, quod post varias et multas admonitiones in
synodo non cavit sibi ab avaritia et usura, sed in
Keyserstul cum quodam ita egit, ut magnum hinc offendiculum
evangelio adiunxerit; vendidit enim homini nihili vina satis
caro pretio, dubitans de solutione
sponsorem requirit, hominem bonum; debitor differt solvere;
sponsor apellatus solvere cogitur, cumque solvendo non
esset, post magnos sumptus perpessos horreum misero sponsori
venditur etc. Vina sua in Eglisou vendidit pro vino eius
terrae; post compertum est vinum fuisse suum, et emptor
vectigal, das umgelt, ut vocatur, solvere cogitur longe
post, qui si scisset vinum esse Vinsleri, non tanto emisset
precio, quanto emerat, ob vectigal. Ecce fallatiam contra
magistratum comissum vestratem. Haec et alia fratribus
cognitissima fuere, ut in proxima synodo (si tanta eius
esset authoritas atque vestrae) deiectus esset ab officio;
sed, dum nos non audemus, magistratus nobis insciis illum
vocat et dimittit. Cumque periculum esset ex gratia forsan
ipsos recepturos eum, fratres ostendunt magistratui graviora
peccata ipsum designasse quam hac venditione, quae tamen
nominare nolint, ideoque recipiendum non esse. Adde, quod
dicitur mutuo dedisse frumenta nullius frugi, debitores
optima reddere tamen coacti sunt.
Haec et alia sunt, quare depositus est ab officio, et licet
neget, tamen certo nobis ita se rem habere constat. In summa
ipse est ipsissima avaritia et sordes. Quod sperat
reconciliationem, permitto ex intercessione bonorum virorum,
propter liberos. Literas testimoniales quales recepturus sit
a magistratu, tute perpende; tales certe dare oportet, ne
ipsi videantur iniuste cum ipso egisse, sed ipsum, et
merito, officio esse privatum.
Haec omnia tibi soli scribo, praesertim posteriora peccata;
tantum illud de venditione frumenti manifestum est, item de
discordia etc.  D. d. Peyerus propria manu d. d. Volmario
literas dedit. Fasciculum illum tuum proxime ad me missum
per aliquot dies retinere cogebar ob tabellariorum
carentiam, se[d] dudum redditum est comiti, imo ipse
d. Peyerus ducem et ducatum Virtenbergensem nunc petit,
forsan allaturus scripta et responsiones. Rerum novarum,
quę scribam, nullas habeo nisi tibi maxime notas.
Rotwilenses ab imperii urbibus admonentur, ut cauti sint;
illi scribunt item ad magistratum nostrum rogantes, ut in
ipsos advertatur, nostrates vestratibus etc. Fama est de
literis fecialibus Caesaris ad Gallum missis etc.; sed tu,
quaeso, si quod certi habes, ad nos perscribito. Fama est
item Ferdinandum liberam relinquere religionem cuivis idque
edicto publico divulgasse. Brunsvicensis iterum privatus est
suo ducatu orans Caesarem, ut restituatur, responsionem
accepit sibi iam alias plurima esse negocia, et cum antea
restituerit eum, quare non eo se gesserit modo, ut manere
potuerit. Multum clamitant nostrates, quam egregii festa
Bacchi apud vos celebrentur, hic autem omnia interdicta et
quieta esse. "En", aiunt, "vestros Tigurinos evangelicos,
quos ita omnibus praefertis, pro exemplo nobis proponitis,
quae egregie agant; hinc nascitur offendiculum ingens." Haec
non ideo scribo, quod putem vos dormire; nam iamiam
indicatum nobis est, quam strenue praesertim tu restiteris
contraque clamaveris, sed ut tamen magistratui aliquando
occini queant, quantum offendiculum dent non solum papistis
verum etiam evangelicis quamque late ipsorum malefacta
pateant et divulgentur, utpote a prima ecclesia; debere ergo
semper cautius agere, offendiculum cavere etc. Consul
noster, senex ille Meyerus, qui nunquam coenam dominicam
nobiscum accepit, obiit; ores, quaeso, dominum, ut
substituatur calculumque album auferat, qui sit, qualem
dominus vult Ro[manorum] 18. Num. 27. Deut. 7.
Qui has tibi offert literas, homo est pius et doctus, id
quod tute iudicabis ex ipsius persona et sermone, natione
Bavarus; nomen ill    est Georgius Acanthius, generi tuo d.
m. Huldricho Zvinglio et d. Simlero notus, ni fallor, olim
operam dedit literis Basileae, iam nummis carens nos
convenit; numeravimus ergo illi florenum cum dimidio. Tuam
ergo humanitatem ego aliique mei collegae rogamus, ut hunc
tibi commendatum habeas et pro more, quantum potes,
promoveas; hactenus enim patronus omnium studiosorum
exulantium fuisti.
Vale, mi d. Bullingere, meque tibi cum aliis nostrae
ecclesiae symmystis commendatum habe, et si quae fuerint
nova, ad me, quaeso, perscribas. Salutabis
nomine meo d. Gvaltherum, qui optime de hoc iuvene indicare
etiam poterit, utpote poeta, d. Theodorum, d. Pellicanum et
caeteros ecclesiae vestrae ministros. Scaphusiae  20.
februarii 1553.
Boni, mi d. Bullingere, consule haec scripta; erat mihi
festinandum.
Iacobus Ruͤger, tuae humanitatis deditissimus.
Eruditione et virtute praestanti d. m. Heynricho Bullingero,
ecclesiae Tigurinae antistiti fidelissimo, fratri suo in
Christo et domino observando.       Tigurum.
