<nr>1026</nr>
<ae>Johannes Haller an Bullinger</ae>
Bern, 3. März 1551.
Zürich StA, E II 370, 133. / Orig.(Aut.)
S.   Hodie mihi tuae sunt redditae, quas dederas 27.
februarii; a Mureto huc sunt mihi allatae, unde colligo
Italum illum, quisquis est, cui tu illas commiseras, non hac
transiisse. Gratias autem iterum tibi maiores debeo, quam
vel agere vel referre possim, pro quinta illa sermonum
tuorum doctissim rum Decade. Legam magna aviditate et hanc,
ubi primum ocium nactus fuero. Caeterum, quod in principio
tuarum meam reprehendis moram, puto interea tibi esse
satisfactum, ut alia apologia non sit opus; non immemor enim
mei promissi per Zinggium, cursorem vestrum, misi et literas
d. a Lasco cum confessione peregrinorum apud Anglos
ecclesiae et mandatum nostri senatus, ubi ea addidi, quae
tum habebam nova. Nunc nihil habeo, nisi quod comitia
Augustana finem habent et recessus, ut vocant, praelectus
est omnibus statibus 14. februarii. Multi ex statibus
subscribere noluerunt, praesertim, ut aiunt, Mauricius,
episcopus Treverensis, cum magna indignatione discessit.
Gallorum legatus inde reversus Schertlio dixit satis tutum
hoc anno fore Gallum a vi Caesaris; item Ferdinandus Caesari
omnes prorsus renuisse petitiones et non bona pace ab
invicem esse discessum. Colligitur inde Caesarem hoc unum
iam acturum, ut concilium procedat; certe illuc vergunt
omnia. Est ergo vigilandum, orandum, instandum, clamandum,
si unquam antehac, ut recte mones, nec deerimus nostro
officio vires et incrementum suggerente domino. Utinam vel
Helveticis ecclesiis esset cor unum et anima una! Non
desperarem adhuc de successu; illuc ergo nobis incumbendum
unice, ut inter nos bene conveniat.
Quod autem literas Vadiani attinet, Schertlius, qui hic nunc
est, omnino diversum ab illis iudicat nec potuisse esse
fucum asserit multis argumentis; utrum sit, nescio, dominus
novit. Miseret me profecto Magdeburgensium, qui ita omni
humana destituuntur ope; adsit illis divina vis, qua vincant
omne malum, nec incidant in manus truculentissimae illae
bestiae!
Librum Hispani illius Guedixiensis episcopi nondum vidimus.
Musculus vellet te resondere ei aut Bibliandrum, quem
miramur omnes ita sibi vivere et studere, cum tamen tot
tantaque sint mala ecclesiae, quibus provocari ad scribendum
deberent, quibuscumque aliquid ea in re esset doni. Forte
tamen ea de re Musculus* (*a.R.: .... .. musculus) ipse
scribet.
Haec obiter ad tuas respondere volui. Vergerius ipse quoque
exemplar misit sui illius scripti, quale et tu tuis
addidisti; Frickerum<f1>Zu Fricker s. (u.a.?) Mathias ^#/+Sulser^#/-, Der Stadtschreiber Peter Cyro und die Bernische Kanzlei zur Zeit der Reformation, Bern 1922, S. 131-134.<fe> hodie rogavi, ut transferat et nobis
intelligibilem faciat, quod se facturum recepit. Salutat is
te et d. quaestor, Schertlius, Musculus et fratres reliqui,
inprimis autem mea domus te tuamque salutat; eam quoque ipse
salvere iubeo. Habes hic etiam Farelli literas, quas hisce
diebus ad me misit.  Bene vale.  Bernae  3. martii 1551.
I[oannes] Hallerus tuus.
Clarissimo viro d. Heinrycho Bullingero, Tigurinae ecclesiae
antistiti vigilantissimo, domino et compatri suo venerando
et unice colendo.
Zürich an m. Heinrych Bullinger.
