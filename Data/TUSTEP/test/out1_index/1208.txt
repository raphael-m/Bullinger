<nr>1208</nr>
<ae>Celso Martinengo an Bullinger</ae>
Tirano, 5. Oktober 1551.
Gr. I,  S. 213ff.
Gratia et pax a deo, patre nostro, et domino Iesu Christo.
Non est, quod mireris, optime Bullingere, si his diebus ad
te literas exceptis his, quas ex Curia Rętorum ad te
misi,
non dederim. Ne putes id me fecisse, vel quia tui oblitus
fuerim vel quia nullam rationem tui habuerim, quandoquidem,
sicut maximi te facio, ita oblivio me tui occupare non
potest. Hoc autem fuit in causa, tum quia non affuit
commodus tabellarius, tum maxime quia in eo statu erant res
meę, ut, quid ad te scriberem, certi haberem nihil. Nunc
vero, quando et commodi tabellarii affatim adsint ac mihi
suppetant et res meę eo in statu se habeant, ut aliquid
certi ad te scribere valeam, non potui non de his et aliis
rebus tibi breviter significare. Et ut te de omnibus
certiorem faciam ac nihil te lateat ac fugiat, scias me,
postquam priores literas ad te dedissem, maximis votis
decretum illorum dominorum, imo dei per os illorum
expectasse. Tandem multis strophis ac technis ab adversariis
contra Christum ac eius evangelium factis ac structis,
maxime ab illis, qui a partibus nostris stare debebant, imo
et antehac semper steterunt, exiit edictum ab illi
magistratu ibi congregato ac coacto, ut quoddam decretum
alias factum, ne aliquis concionator vel ludimagister
Christianus posset non amplius tres* (* a.R.: 3  5) dies in
Valle Tellina morari, observaretur. "Interim usque ad dietam
proximam quid fiet", dicis, "de nobis, qui nec concionatores
publici nec ludimagistri sumus?" Decreverunt, ut hoc sit in
facultate com[m]unitatum, ut aiunt, ut, in quam sententiam
discesserit maior pars, ea obtineat ac ab omnibus servetur.
Pretermitto calumnias falsissimas, quas in meam personam
particulariter confing       Homines reprobi ac in semet
ipsis, ut ait Paulus, iam damnati. Sed ad rem redeamus. Veni
Tiranum, vere iuxta etymologiam: nuspiam meior rabies
adversus evangelium est conspecta. Edictum pretori, ut
dicunt, de more presentant. Fit concilium ab omnibus
civibus, nec unus solus pro evangelio; omnes conclamant ad
internetionem nostram et evangelii. Pretor, qui iam per
multos annos Christo nomen dederat, omnia confirmat ac sua
authoritate, imo et sigillo corroborat. Si autem quęras,
unde tanta hominis immutatio procedat, alii dicunt pecunia
corruptum fuisse, alii ut episcopo Curiensi faciat satis;
eius enim est affinis ac cognatus. Aves, sciter rei eventum.
Pretor, iam vel pecunię vel episcopi mancipium, eiecit
hos
optimos et prestantissimos viros ac fęminas, qui modo his
meis literis ad te veniunt. Hoc vero fecit contra omne ius
et phas, imo et contra fidem iam datam. Ego autem cum meo
sodali relictus sum solus; sed et quaerunt animam meam. De
me quid fiet, nescio. Nondum mihi declaravit dominus, quo
eius rectissima ac iustissima voluntas propendeat; hanc,
quantocyus mihi affulserit, sequar. Interim conctionor
diebus festis; ceteris vero lego.  -   Intellexisti, quo in
statu res sint meę et quomodo se habeant. Iam audi
reliqua
: hos fratres pios, fideles ac nomine et re Christianos tibi
commendo. Sat scio, quod per se* (* a.R.: .......!) erunt
tibi valde comme[n]dati; tamen rem gratissimam mihi facies,
si commendatione mea aliquid pro ipsis apud te profecisse ac
promovisse intelligam. Quod autem a te postulo, hoc est, ut
illis literas commendatitias ad dominum Calvinum des; eo
enim tendunt ac ibibi habitare cogitant. Fidem meam tibi
astringerem, si has literas sibi dare gravareris; at quia
scio te esse humanum et mihi aliquo modo fidem habere,
idcirco supersedebo. Solum te etiam atque etiam rogo, ut
illos de meliore nota domino Calvino et aliis ministris,
quos sibi in itinere obvios habuerint, commendes.
De meis libris nihil est, quod ad te scribam. Quamdiu enim
dominus mihi voluntatem suam non declaraverit, poterunt ibi
tuto apud vos manere. De mea pecunia, quam cloaca illa
absorbuit, precor, ut admoneas hospitem, ne hanc rem
posthabere velit. Scripsi et scribo me illi illam partem
daturum, quam tu iusseris ac decreveris. Meo nomine salutem
dicito domino Pellicano, Theodoro, Gvalthero, Frisio,
Gethznero, Christophoro et omnibus illis bonis ac piis
viris; ecclesię vestrę precipus omnes nos, me
praesertim
commendato, ut omni nos benedictione spirituali abundare
faciat. Nostra ecclesia vos salutat. Dominus Iesus servet
vos incolumes. Amen.  Tyrano, ad diem 5am octobris.
Frater Celsus Martinengus.
Domino Heinrico Bullingero, ecclesię Tigurinę ministro
ac mihi in domino Iesu semper [cole]ndissimo.
