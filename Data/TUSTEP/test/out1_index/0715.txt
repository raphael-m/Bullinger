<nr>0715</nr>
<ae>Baldassare Altieri an Bullinger</ae>
Im Gebiet von Brescia, 6. Februar 1550.
Zürich StA, E II 365a, 495. / Orig.(Aut.)
Salutem in domino.
Trinis iam literis respondi ad illas calumnias, quibus me
pseudofratres acriter
nimis torserunt. Nunc et ad Lelium nostrum fidem mitto, quam
pii fratres in ea
re fecerunt, scripta est Italice, ipse tibi interpretabitur,
et alteram ad
Celium Secundum Basileę commorantem, ut scis, quem enixe
rogavi, ut tibi
copiam omnino faciat. Is etiam optime novit aliam uxorem
dimissam fuisse a me
adulterii causa, sępe me rogitans, dum apud nos esset, ut
id facerem. Ego
aliorum fratrum probationem ac testimonium collegissem, ni
coactus fuissem
Venetiis evolare cuiusdam improbitate, qui me queritabat ad
necem, ut papistarum
manibus ad comburendum traderer; notissimus est is Lelio
nostro. Habes iam,
condi[di]ssime frater, diluta omnia impiorum mendacia; quę
si satis
erunt, ut spero, ad pacandos animos vestros, laus deo; sin
minus, parabimus alia
probatiora. Ac simul considerate, quam nihil capere possim
quietis, ubicunque
sim, evangelii causa; vos autem confirmate, amabo, mentem
meam, cum simus
invicem membra. Facies etiam illico me certiorem, num omnes
meas acceperis,
pręsertim illas, quas longissimas scripsi hisce de rebus
una cum illis, quas
ad te scripsit nobilis quidam Brixianus, apud quem una cum
uxore sępe
victitarem. Vale in domino meque ames. Datum in agro
Brixiano  6. februarii 1550.
Tui semper studiosus etc.  B[althasar] A[lterius].
Constantissimo et eruditissimo Christi ministro domino
Henryco Bullingero,
domino ac fratri in domino semper colendo.
Tigurum.
