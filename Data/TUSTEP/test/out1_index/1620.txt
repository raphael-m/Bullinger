<nr>1620</nr>
<ae>Johannes Ehinger an Bullinger und Theodor Bibliander</ae>
<od>Neuburg [an der Donau?], 13. Juni 1553</od>
<vo>Autograph: Zürich StA, E II 345, 387</vo>
<dr>Ungedruckt</dr>
<re>Regest</re>
^$Salvete in Iesu Christo, qui vera et unica salus est,
clarissimi viri. Quod hactenus post discessum meum a vestris
pręstanciis nullas a me receperitis literas, non ideo
factum putare debetis, quod vos non vehementer amarim aut
observarim, sed, quia in his calamitosis temporibus de statu
meo nihil adhuc certi haberem, nolui vobis sollicitudinem ex
dubitacione mea nec spem ex affirmacione adferre inane. Sum
quidem ab illustrissimo principe duce Ottheinrico, Palatino
Reni etc., collocatus in toto ducatu in supremam
<gr>proedrian</gr> sive, ut vocant, superintendenciam omnium
ecclesiarum, in qua omnes nervos etatis mee contendam, ut
ea, que bonum ac fidelem decent ministrum, pre me feram.
Magnum profecto suscepi onus et mihi non proinde gratum
atque laboriosum, etsi satis clementem habeam principem, qui
me satis liberali fovet stipendio, nempe trecentis florinis
cum frumentii pro mea familia sufficientia, tamen mihi seni
hac tempestate satis molestum est tam magnos sufferre
labores, nedum aulicas versutias. Quod autem ad religionem
huius regionis attinet, prescripserat olim ante principis
mei per imperatorem e principatu iniustissimam eiectionem
Osiander Nürmbergensis non sine maximis expensis ferme
papisticam et nullius valoris ecclesiis nostris ordinationem
neque principi neque populo valde acceptam, que ante meum
adventum per quendam furiosum Lutheranum denuo instaurata
multis etiam reclamationibus adhuc usque diem observata est.
Ego autem nolui in huncusque diem me huic submittere
ordinationi nec me submittam unquam. Sed quia hoc anno
relicta mea parrochia concionatorem egi aule et ita me
reservavi illibatum ab huiusmodi papistis pepsmis(?), hoc
est sine omni papistico vestitu, hac spe fretus, quod
princeps meus illustrissimus promisit se recepturum aliam
ordinationem, nempe Wirtembergensem, admodum puram et iam
noviter editam. Quod si fecerit princeps in nomine domini,
bene est; sin minus, ego malo abire, dan das ich den
strosack anlegen und die spectackelmeß, que metaxisticam
peperit missam, lenger sehen will. Sed spero longe meliora
ex accessione quorundam bonorum virorum, qui mee quoque
subscribent sentencie. Dominus deus det felicem reditum
principi meo, ut quam primum piam et christianam per totam
suam ditionem instituat visitationem, ut eiectis apostatis
boni ac docti viri in locum illorum substituantur. Scripsit
enim mihi illustrissimus princeps, quod intra paucas
septimanas velit institutam iam diu expectatam visitacionem.
Hec sunt, clarissimi viri, que brevissime hac vice ad
mansuetudines vestras ingerere volui. Valete in Christo Iesu
quam felicissime. Salutate mihi uxores, liberos, generos ac
totam familam uniuscuiusque vestrum quam vehementissime,
quibus omnibus totum me dedo et ex animo bene cupio; sum
enim a vobis omnibus et singulis et humaniter susceptus et
tractatus.
^$Raptim, ocyssime Neuburgi  13. iunii anno 1553.
<un>Vester d[e]d[itus] et humilis frater Iohannes Ehinger
Augustanus,
in toto ducatu Neuburgensi primarius superintendens.
Bonum ac venerandum senem dominum Chunradum Pellicanum,
veterem meum hospitem, meo nomine salutare non dedignemini,
magnopere queso.
<lz>[Adresse:] Clarissimis et doctissimis viris d. Henrico Bullingero et d.
Theodoro Bibliandro, sacrosancte theosophie professoribus,
Tigurinensis ecclesie antistitibus dignissimis, dominis ac
patronis suis ęterna veneracione colendissimis.
