<nr>1881</nr>
<ae>John Burcher an Bullinger</ae>
Straßburg, 3. März 1554.
Zürich StA, E II 369, 36a (41)a.
Zur.lett. III,  S. 685f.
Ep.Tig. III,  S. 444.
Orig. (Aut.)
Argentinae  3. martii 1554.
S. P.  Famam seditionis turbatae et afflictae Angliae ad vos
pervenisse non dubito, Bullingere colende. Cuius causam,
initium, et exitum, vobis indicabit, qui has literas adfert
: quem oro, ut officiose accipias; nam quod huic feceris,
Christo factum estimo. Vir est, ut doctus, ita pius et
religiosus, iam ab Anglis propter verbum dei et testimonium
Iesu Christi profugus. Eum precor digneris tuis aedibus et
hospitio; nam non diutius apud vos manebit, quam de
questionibus in religione controversis cum doctis
contulerit. Quietus est, paucissimis contentus, adeo ut non
satis admirari possum eius in victu parsimoniam. Quod
scribo, comprobabunt experientiae* (*a.R.: -tia?). Neque
gratis apud te erit; habet enim, quo se posset alere.
Caeterum doctrinae eius non pauca testimonia edidit.
Conciones exstant doctae et piae, quas ante regem defunctum
et principes habuit. Tu, mi Bullingere, experientia disces,
quales sit, ut caetera taceam. Proin ne, quaeso, destituatur
tuo auxilio.
Et, ut pauca commemorem quae te audisse iuvabit, trecentos
sacrificulos iugulasse seditiosos fertur. In initio secunda
usi sunt fortuna; tandem captum audio fuisse eorum ducem.
Inter caetera scribitur (tamen incerta fama fuit) ducem
Suffolciae cum seditiosis conspirasse et fuisse. Quod opto
falsum. Praeterea audivi, reginam decolasse Annam, filiam
eius, cum marito. De ea Anna loquor, quae declarata fuit
regina. Caeterum quaecunque audivero, scripturus sum. Iam
parce brevitati; nam is nuntius tibi referat omnia. Bene
vale. Filius tuus vivet et valet dei benefitio.
Me nosti.
D. Heynr[i]co Bullingero, amico colendo.
                Tiguri.
