<nr>1501</nr>
<ae>Johannes Haller an Bullinger</ae>
Bern, 11. November 1552.
Zürich StA, E II 370, 151. / Orig.(Aut.)
S.   Scripsissem sane frequentius hactenus, nisi materia
simul ac nuncii defuissent. In Iudoci locum nullus dum est
subrogatus; abfuere enim plęrique senatorum, qui ad
nundinas nunc sunt reversi. Itaque spero proxima septimana
alium fore eligendum. Senatui praeter Musculum nullum
statuemus; non enim est alius, qui ipsi comparari nedum
praeferri possit. Hoc unum metuo, ne non ab omnibus
approbetur, quia peregrinus est; sed si is domino placebit,
dabit illum nobis; sin minus, fiat voluntas domini. Ego hoc
agam, ut iure nemo me contentiosum dicere queat; interea
tamen de veritate ne latum quidem culmen. Diaconus si
substituatur, nihil nisi contentiones habebimus. Sed libere
senatum praemonere constitui, ut meam simul fidem et
conscientiam liberem. Te scio nobiscum oraturum ad dominum,
ut foelicem det successum. Ubi transactum fuerit negotium,
scribam illico.
Quod res novas attinet, neque nos habemus quicquam certi.
Marchionem alii ad Caesarem defecisse affirmant, alii in
Alsatiam ipsum pro rege ducere exercitum. Burgundi metuunt
sibi, cum quibus nostri nescio quid colludunt. Fuere hic
Friburgensium et Solodorensium legati his diebus, et horis
insuetis coactus fuit senatus; quid fiat, clam me adhuc est.
Ferunt etiam quidam, sed incerto adhuc rumore, civitatem
Metensem a Caesare iterum occupatam; item in Saxonia
conflictum factum inter comitem Mansfeldensem et Heinrychum
Brunsvigum huncque succubuisse, victores Francofurtum petere
ad ulciscendam Georgii Megaloburgensis necem. Ita varia
feruntur, sed quorum fides adhuc sit dubia.
Pestis cessavit iterum, ut nemo ea moriatur; sed in agro
multis in locis sęvit, maxime in illis, qui vobis
viciniores sunt quam nobis. Exemplaria sermonum tuorum
accepi et pro voluntate tua distribuam. Viretus cum Beza
veniet huc his diebus, per quem et domino Falesio suum
mittam. Pro mea maximas tibi habeo gratias; admiror valde
doctam illam simplicitatem. Dominus augeat in te sua dona
semper et quam diutissime te nobis incolumem servet amen.
D. Trempii uxor idem fere, quod tu, est passa; decumbit
adhuc, sed melius incepit habere. Amiserat loquendi
facultatem, sed recepit eam iterum et melius habere incipit.
Haec raptim modo ad tuas. Hodie sunt nundinę. Si quid
inciderit aliud scriptu dignum, scribam per alios, qui ad
mercat[um] huc venerunt.  Vale.
Mea familia omnis, Musculus item cum sua te tuamque plurimum
salvere iubent. Bernę  11. novembris 1552.
Tuus Io[annes] Hallerus.
Literae hę ad te pertinentes a Lausanna ad me sunt
perlatę. Gißlingerus etiam Felici Sprünglio aliquid hic
mittit et literarum et pecuniarum.
Clarissimo viro d. Heinrycho Bullingero, Tigurinę
ecclesię pastori fidelissimo, domino et compatri suo
colendissimo.
Zürich.    M. Heinrych Bullingeren.
