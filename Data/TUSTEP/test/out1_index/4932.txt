<nr>4932</nr>
<ae>Tobias Egli an Bullinger.</ae>
(Chur), 22. August 1569.
Zürich StA, E II 377, 2457. / Orig. (Aut.)
Gr. III, 161 Exc.
S.  Omnia, quae misisti, colendissime d. pater, avidus
accepi et pro immenso hoc tuo labore et incredibili in nos
humanitate gratias tibi agimus sempiternas. Pontificii etiam
nostri pauxillum conticuere. Quid autem ipse pontifex de sua
crudelitate, quam per carnifices suos inquisitores in
cohortes christianas exercet, remittat, inspice et collige
ex mandato ipsius impresso, quo ut nihil est truculentius,
ita fidem et executionem non ubique impetrabit. Pro certo
enim referunt ducem Mediolanensem legato pontificio, qui
dirae istius lanienae mandatum illis obtrudere volebat,
respondisse, se neque velle neque posse istud recipere, cum
eiusmodi sit, unde similes discordiae essent eventurae,
quales nunc sentiant Galli; se, quoad possit, bella civilia
impediturum, non plantaturum etc.
Resalutant te d. consul, d. Ruinellus, Pontisella,
G[antnerus] et d. Carolus.
1569. 22. augusti.
Ignosce; nam festinanter scripsi ad lunae splendorem.
O quam optaret d. l[egatus] noster, ne petendus esset miles.
Tuae dominationi subiectissimus Th[obias] Eg[lius].
Amplissimo viro d. Heinrico Bullingero, ecclesię
Tigurinę antistiti primario, domino suo perpetua
observantia colendissimo.
