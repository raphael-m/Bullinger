<nr>2754</nr>
<ae>Die französische Kirche in Straßburg an Bullinger</ae>
<od>
Straßburg, 28. September 1557.
<vo>Zürich StA, E II 347, 681.   Orig.
Gratiam et pacem a domino nostro Iesu Christo. Amen.
Venerande pater, munus eximium, quod pro tua singulari erga nostram ecclesiam charitate nobis misisti, una cum humanissimis tuis literis accepimus gratissimumque id nobis omnibus cum aliis de causis fuit tum vel maxime, quia perspeximus singulare tuum in hanc nostram ecclesiolam studium quotidie magis ac magis augeri.
Quae res sane summae nobis consolationi fuit, cum persuasum habeamus eum animum, qui se tam propensum erga nos ostendit, nunquam memoriam nostri apud dominum deum nostrum
intermittere.
Quod ut perpetuo cum sociis collegisque tuis, religiosissimis integerrimisque viris, facere digneris, vehementer petimus his presertim miseris temporibus, quibus bella et discordiae diaboli opera in ecclesia seminantur ita crudeles, ut, quae copiae in communem hostem antichristum Romanum coniunctis animis unaque mente impetum facere debebant, nunc inter se commissae miserandum et deo et hominibus spectaculum praebeant.
Dominus noster Iesus Christus, deus pacis et concordiae,
spiritum suum sanctum a patre suo impetret eumque ad reconciliationem ecclesiarum impartiat tibique et ecclesiae tuae florentissimae ac beatissimae patrocinium suum, ut hactenus fecit, perpetuo praestet.
Vir clarissime et observandissime pater, vale ac salve dominumque P. Martyrem, olim lumen et ornamentum ecclesiae nostrae clarissimum, nostris verbis honorifice saluta.
Datum Argentina  4. cal.
octobris anni 1557.
Totus totus Petrus Alexander, ecclesie minister,
Loquetus, diaconus ecclesie Gallicane,     (Poquetus?)
Franc.
Hotomanus tuus obsequen.....
Clarissimo viro domino Henrico Bullingero, pastori ecclesiae Tigurinae fidelissimo et de omnibus ecclesiis christianis optime merito, parenti nostro imprimis venerando.
Tiguri.
