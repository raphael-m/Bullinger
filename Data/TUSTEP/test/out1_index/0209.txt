<nr>0209</nr>
<ae>Johann Leopold Frey an Bullinger</ae>
<od>Biel, 28. August 1548</od>
<vo>Autograph: Zürich StA, E II 360, 475</vo>
<dr> </dr>
<re> </re>
<tx>
S. D. Si vales, bene est; ego quidem valeo bellissime, gratia deo. Varios atque
infaustos iam multo tempore rumores audimus, quae tamen pro certis amplecti
queamus, nec a Berna nec aliunde scribitur. Quoniam autem et nostrum (ut
christianorum) interest veritatem istorum cognoscere, nimirum ut ad preces
reddamur ardentiores, te quęso, pater, et meo et aliorum fidelium nomine, ut,
quae habeas certissima, per proximum nuncium ad me mittas. Quin et de tuis
tuorumque privatis rebus cupio certior fieri. Meę sunt, ut semper, non
tolerabiles modo, verum etiam lętae admodum. Spero autem exacto uno aut
altero mense me visurum vos; quo enim diutius a vobis absum, hoc fio cupidior
eius, quicquid est, gaudii vos facere participes. Unde vero hęc habeam (si
quidem proximas ac ministrantes causas inquiro) non difficulter eloquor: tua
cura in educatione, tuum exemplum, quod saepe diligenter notavi, effecit, ut
frugi essem, ut cum omnibus placidius, nemini inimicus et cętera ad communem
vitam conducentia ex parte habeam. Ac iam cum annis accrescit mihi cognitio
bonorum, quae abs te habeo adque ista simul accumulatur verę gratitudinis
studium, quod utinam possim ita, ut decet, in futuro exprimere. mitto nunc tibi
caseum Monasteriensem, parvum quidem necdum maturum, sed qualem habere potui;
spero bonum futurum, ubi maturuerit.
Vitrico meo maturiorem mitto; hinc sumite mutuo, donec etiam tuus esui erit
aptus. Quęso autem, ut animum mittentis potius, quam quod mittitur, spectes.
Salutat te mea, salutant fratres Michael cum Iacobo, domini mei observandissimi,
Vulpius<f1>Peter Fuchs.<fe> item et Wittenbachii, amicissimi mei. Salutato tuam coniugem meis verbis
diligentissime.
^$Vale et me, ut assoles, ama.
^$Biellnis 5. kalendas Septembris anno 1548.
<un>Tuus ex animo Ioannes Leopoldus Fry.
<lz>[Adresse:] Doctissimo piissimoque viro D. Heinrycho Bullingero, Tigurinę
ecclesię fidelissimo antistiti, patri suo plurimum colendo. Zürich.
