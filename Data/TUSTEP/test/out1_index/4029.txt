<nr>4029</nr>
<ae>Johannes Calvin an Bullinger</ae>
Genf, 30. September 1563.
Genf 107a, 274. / Kopie (v.Jonv.)
Ep.Calv. 4031 (XX, 165f)
S. Ecce iterum boni viri, quos tibi antehac commendaveram, a me
impetrarunt, ut eorum causa tibi essem molestus.
Experti sunt,
quam utile fuerit tuum patrocinium, quia tantum amplissimi
senatus vestri autoritas apud Rhaetos valuit ut facile
impetraverint, quod volebant.
Meministi autem, quaenam fuerit
postulationis summa; nempe quia iniusti spoliati fuerant suis
mercibus, ut pretium recuperarent ex reditu, quem adhuc sacrifici
Mediolanenses in Vultullina aut Valle Tellina colligunt.
Id magno
consensu decretum fuit; superest, ut manus iniiciant, quia
hactenus suspensa fuit exequutio.
Si hortatus fuerit amplissimus
senatus vester Rhaetos, non dubitant negotium mox confectum iri.
Erit autem res ad persuadendum non difficilis, quia, nisi re ipsa
efficiant Rhaeti, quod denuntiarunt, ludibrio se exponent, ac si
temere et futiliter minas profudissent.
Ergo existimationis eorum
interest constanter perficere, quod decretum fuit in publico
eorum conventu, nec vero honestum esset spem bonorum virorum
frustrari.
Beneficium porro suum tueri fere illis necesse est, et
forte haec res longius trahetur, quia contentio aliquid
mutationis pariet.
Ignosces itaque, venerande frater, si te
rursus interpello, deinde mihi secundam commendationem non
negabis.
Res Galliae semper confusae sunt.
Parisienses aliquid remiserunt
ex sua pertinacia.
Rex tamen, qui prope muros accesserat, cursum
retro flexit.
Regina mater, quum ex equo cecidisset, cranium
graviter laesit, videtur tamen elapsa ex periculo; quanquam se
mediam esse simulat, notantur tamen multa perfidiae eius signa.
Cancellarius suo more in edictis est liberalis; sed multi non
obtemperant.
Nisi propediem regina a Guysianis desciscat,
erumpent de integro formidolosi motus.
Quid consilii agitet
admiraldus nescio; in literis, quas heri accepi, magnam
securitatem prae se fert.
Inter multa edicta unum est memorabile,
quod rex sacerdotia relinqui iubet omnibus, qui purae religioni
nomen dederint.
Vale, clarissime vir et plurimum observande frater.
Salutem
plurimam collegis omnibus et familiae tuae precor.
Deus vos
servet incolumes!
Genevae pridie calendas octobris 1563.
Ioannes Calvinus tuus.
Ionvillaeus tuus reverenter et ex animo te salutat.
