<nr>3155</nr>
<ae>Friedrich von Salis an Bullinger</ae>
<od>
Chur, 31. Juli 1559.
<vo>ZÃ¼rich StA, E II 365, 278. / Orig.
(Aut.)
D. Bullingero Federicus a Salice S. D.
Isto hoc momento tuas ad me datas accepi hic Churiae, quo me festinanter ob quaedam negocia mihi incumbentia contuli.
Sed et illas habui, quas tuo gnato mitti optas, illasque sedulo deferendas curabo.
Novi porro, quod scribere queam, nil habeo.
Gratissima autem fuere nova illa, quorum me in penultimis tuis litteris religionis incrementum significantibus, reddis certiorem, idemque deus, qui gloriam suam in fidelibus suis dilatare incoepit foelicissime, bene incoeptum opus foecundet et iugiter
promoveat, et utique rogandus est interim, ut et novi Galliarum regis cor commoveat, ut pietatem et veram religionem amplectetur.
Hic omnia succedunt satis prospere, excepto quod passim rerum ad victum necessarium est permaxima penuria.
Dominus deus omnibus egenis subveniat.
Reliquum, quod scribam, hoc est, ut me mutuo ames meque tibi perpetuo habeas commendatum.
Vale, colendissime domine.
Datum Churiae in aedibus domini Ioannis Fabricii festinantissime. 1559, primo calen[das] augusti.
                              Idem qui semper tibi deditissimus Federicus a Salice.
Postscripta.
Hisce meis raptim exaratis perlegi postea et alias litteras per filium tuum d.
Henricum ad me datas, quibus etiam aliae sunt inclusae spectantes filio tuo Christophoro.
Illas itaque una tuis ad Cristopherum nostrum tuto deferri curabo deo dante et id ipsum significabis nomine meo filio tuo Henrico, cui me plurimum commendabis.
Iterum vale.
Ornatissimo et clarissimo viro d.
Henrico Bullingero, domino ac patrono meo iugiter colendissimo.
^$Tiguri.
