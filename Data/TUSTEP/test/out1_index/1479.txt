<nr>1479</nr>
<ae>Matthias Erb an Bullinger</ae>
Reichenweier, 27. September 1552.
Zürich StA, E II 361, 173. / Orig.(Aut.)
Gratia Christi tecum. Epistolam tuam una cum duabus
declamationibus per Ioannem Fabritium, virum pietate et
eruditione eximium, accepi. Ago tibi gratias immortales, vir
doctissime, atque ut vellem, ita optarem, ut et possem id
tibi cumulatius referre. Stipendiarii duo a Lausanensibus
revocati in obscuro carcere philosophantur iam biduo
vescentes pane hordeaceo et potantes aquam ob plura
commissa. Cras forte liberati stabunt in duro examine
procerum; postea Tubingam Martino Frechto ex principis iussu
commendabuntur. Maluissem vestrę theologię, imo
syncerioris quam illic a quibusdam tractatur, futuros
auditores; sed sententia procerum ducatus pręvaluit.
Missa
rursum abrogabitur in tota ditione Wirtembergensi, ut facile
intelligis, ex schedula et autographo principis, quod
litteris nuper kalendis septembris datis* (* a.R.: datas!)
inclusit. Heri nobilis noster pręfectus retulit esse
abrogatam, sed quo modo vel ratione, ignoro;  quodsi
rescivero, te certiorem fatiam. Princeps lavat in thermis
Geppingensibus. Cęsaris profectionem ad Argentoratenses,
quam habeo ex doctore Paulo Helio, qui hic agit vindemiam,
ad te nunc dedi. Si ex Hedione plura, cui ob id scripsi,
recepero, id et tibi communicabo. Caesar non est procul a
Keisersluther. Metuunt, ne in Alsatia, si a Gallo fugatus
fuerit, hybernet; reliquę enim provintię propemodum
omnes sunt exhaustę. Fiat domini voluntas; merentur enim
ista peccata nostra et impoenitentia. O bone deus, serva
ecclesiam Christi etc. Raptim.  Richenvillę  27.
septembris 1552.
T[uus] ex animo Matthias Erbius.
Eximio viro pietate et eruditione d. Heinricho Bullingero,
theologo et antistiti ecclesię Tigurinę, domino suo
semper observando.
