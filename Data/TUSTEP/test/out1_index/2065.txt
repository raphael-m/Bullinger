<nr>2065</nr>
<ae>John Banks an Bullinger</ae>
Straßburg, 9. Dezember 1554.
Zürich StA, E II 343, 304.
Zur.lett. III,  S. 306f.
Ep.Tig. III,  S. 202f.
Orig. (Aut.)
Nihil mihi unquam in vita accidit iucundius, quam quod
humanitas tua dignata sit non solum in numerum me suorum
recipere, verum id ipsum quoque humanissime scriptis literis
declarare. Quas quidem ego quoties lego (lego autem
saepissime), videor mihi duo in iis observare, quae in
primis ad laudem valent: primum singularis apparet
humanitas tua in eo, quod tu, talis cum sis, qualem omnes
iure admirantur, in tot tantisque occupationibus tuis non
sis ad me, qui sum obscurus homo, scribere gravatus; deinde
rara est in eo prudentia tua, quod id non existimes
publicari debere, quod possit quam plurimis obesse, quod non
est  a nobis antea animadversum. Iam vero sentimus scriptis
quibusdam libeliis vehementissime esse commotos adversarios
in Anglia dareque operam, ut ab eorum, ab quibus omnia
sperabamus ad victum cultumque necessaria, secludamur
liberalitate, nec quicquam iam reliquum esse videtur, nisi
ut aut nos Angli, qui patria caremus propter verbum dei,
manuum opera utamur aut bonorum virorum opem imploremus, quo
in studiis permaneamus, ut, si quando nos deus in patriam
reducat, possimus dogmata papistarum refutare populoque et
genti nostrae, quibus insidiis fuerint ab illis circumventi
et decepti, explanare. Pii homines, a quibus sumus hucusque
adiuti et sustentati, in carcerem aut omnes sunt causa
nostra coniecti, aut, si qui sint vinculis liberi, ita
diligenter a papistis observantur, ut nihil nobis possint
sine summo periculo conferre. Unde fit, ut in magnis nos
difficultatibus in hoc tempore constituamur, eoque est
ventum, ut sibi quisque quemadmodum prospiciat, providendum
esse videatur. Quod ad me attinet, nihil est, quamobrem in
constitutis studiis sperem me consistere posse, cum id, qui
hactenus me aluit, sit ipse in eandem, in quam caeteri
Angli, difficultatem contrusus, ut et suis omnibus sit
expoliatus nec unde aliquid speret, possit in tanta
adversariorum malicia reperire. Is est d. Iacobus Haddonus,
vir ob suam in pauperes beneficientiam dignus, qui plurimis
divitiis cumularetur. Cum igitur talis sit conditio mea, ut
pergere in proposito mihi cursu studiorum propter inopias
non liceat, id libenter, quod proximum est, sequerer, ut ei
me vivendi rationi darem, quę sit ocio literario
coniunctissima. Qua in re quoniam intelligo amplitudinem
tuam commendatione sua magnopere mihi prodesse posse,
humanitate fretus ea, quae sit in literis ad me tuis
apertissime declarata, operam opemque tuam audacter imploro.
Est Froschoverus apud vos typographus, de cuius
grammatophorus hic probitate diligentiaque in typographia
sua multa praedicat mihique suasit, in eo ut laborarem, si
quam me via vellet, ut corrector essem emendatorque eorum,
quos typis ipse suis imprimeret, librorum, admittere. Quod
ipsum ut efficiatur, plurimum valere commendationem tuam
arbitror. Quapropter si hoc mihi amplitudo tua concesserit,
singulare beneficium accepisse videbor, daboque operam ut ne
indignum commendasse videatur. Bene valeat humanitas tua,
excellentissime et mihi in Christo observandissime domine.
Argentorati, decembris  9, [1554].
Pietatis tuae imprimis studiosus,
Ioan. Banchus, Anglus.
Reverendissimo in Christo patri d. Henrico Bullingero,
Tigurinae apud Helvetios ecclesiae antistiti vigilantissimo.
