<nr>0612</nr>
<ae>Michael Maler an Bullinger</ae>
<od>Basel, 11. Oktober 1549</od>
<vo>Autograph: Zürich ZBZ Ms. F 62,362a.
(Siegel...)</vo>
<dr> <dr>
<re> </re>
<tx>S. Epistolam tuam, quam per iuvenem hunc ad me scripsisti,
accepi, quae mihi gratissima erat, tum quod rescribendi otium
sumpseris alias occupatissimus, tum quod christiani et synceri
tui erga me animi significationem iterum intelligam. Ego
vicissim, quod officii mei esse existimo, quoad possum,
praestare contendam, neque erat, vir optime, ut leve munusculum
tanti faceres, quanti te ęstimare ex literis tuis video. Verum
ea te in huiusmodi rebus prudentia esse certo scio, ut potius
animum, quam rerum datarum qualitatem contempleris. Ignorabam D.
Musculum esse authorem libelli ob mutationem nominis, quamvis
Eutychius ab <gr>...</gr> derivari norim, nunquam tamen
collegissem ex eo Wolffgangum; sed utcunque hęc, virum ego
iudico esse et doctum et pium et in veritate christiana
constantem, in cuius amicitiam me venire exoptarem iis de
caussis, quas modo dixi. Principi meo te, ut petebas,
diligentissime commendavi, etsi sis commendatissimus alias neque
mea opera hac in re indigeas; petiit autem, ut, si quid esset
novi, eum certiorem redderes.
^$Patrię meę misereatur dominus, neque plura, quamvis dubitem,
an misereri possit aut velit dominus propter abnegationem
veritatis semel cognitę. Metuo, ne tandem finis consimilis
futurus sit misero Spierae Italo etc.
^$Nova haec his diebus ego accepi: Interim apud Saxones sopiri
connivente Carolo; dissidia de negotio relligionis inter
Wittembergenses et Lipsenses ecclesiastas oriri. Philippus
omnibus ob mite suum ingenium est suspectus; qui ut
studiosissimus est concordię ecclesiarum, fortassis
<gr>...</gr> quędam concederet, quibus reliquit repugnant. Ista
sunt maligni spiritus commenta. Principum quorundam legatos
Gitterbaci in istis locis conventuros aiunt consulturi de
relligione. Carolum praeterea admisisse, ut evangelici et
papistę Erfurdię de negotio fidei deliberent. Quem et intra
mensem in confinia Nemetum concessurum 6000 barbarorum stipatum
aiunt, illic fortassis hybernaturus, donec novi aliquid
moliatur. Haec in medio omnia relinquo. Verius esse credo
propter rerum omnium nostri temporis statum et quod hostem
Christi non quieturum credam), quod ad me scripsit quidam,
cardinales tres Romanos sequi aulam Caroli, quibus reformandi
ecclesias nondum reformatas et de suspectis personis Lutheri (id
est, ut ipsi appellant, de hęretica pravitate) inquirendi
facultas plena concessa sit. Gallum pręterea Angli loca aliquot
munita admodum caepisse cognovi ex <gr>...</gr> cuiusdam, qui
ipse huic occupationi interfuit, quem et novi et verum esse non
dubito.
^$Haec sunt, quę ad te scribenda esse videbantur, non ut
historiam contexerem rerum incertarum quarundam, sed ut apud nos
plurima quoque circumferri intelligeres.
^$Vale, vir optime, et me commendatum habeas.
^$Basileę raptim 11. octobris anno etc. 49.
^$T[uus] Michael Malerius doctor.
^$Exciderat fere Iohannes Cochleus, catholicus bonus, aedidit
monstra duo: Historiam Hussitarum et Commentaria de actis et
scriptis Lutheri. O domine, quam vana, quam indocta, quam
insulsa, efficta et ementita. Metuo fere dominum mihi
indignaturum, quod sumptus hos non potius in pauperes quam in
huiusmodi sentinam consarcinandam erogaverim. Sed cum ita
omnibus sit notus, quale esset eius ingenium, ipse etiam
cognoscere volui.
^$Literas has Ludovico comiti Oetingo reddi curare velis.
<lz>[Adresse ...]: Viro optimo doctissimo domino Henrico
Bullingero, theologiae professori apud Tigurinos, domino
observando et amico praecipuo. Zürich.
