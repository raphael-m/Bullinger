<nr>2117</nr>
<ae>Johannes Haller an Bullinger</ae>
(Bern), 27. Februar 1555.
Zürich StA, E II 370, 210. / Orig.(Aut.)
S.   Vix mihi datur propter affines meos hospites, ut pauca
ad tuas respondeam.
Principio, quod Sanenses, Bielenses et bellicum apud nos
apparatum attinet, pauca ad fratrem scripsi, qui ea tibi
communicabit. Quod studiosos nostros attinet, dabo operam,
quantum possum, ut brevi revocentur; velim tamen de illis ut
scriberes aliquando ad d. Hallerum quaestorem. Nescio enim,
quam multis suspecta sint omnia, quae a me proficiscuntur;
ut enim varia sunt hominum ingenia, sic varie interpretantur
multa, prout quisque affectibus praeditus est. Velim illos
alio mitti, cum videam non concordię, sed dissensionis
materiam praeter spem meam praebere.  De Hoflio<f1>Joh. Hoflius (Höfflin, s. Lohner), s. auch Bern Burgerbibliothek, cod. 653 (Theologica, von Hoflius geschrieben, z.T. 1551, z.T. März 1555 im Haus von Guldibeck).<fe> semper
speravi bene; sed prorsus is me fallit; sic alter quoque
Herlinus. De Ragoio adhuc bene spero; de Sapido minus. A
Hoflio vero nihil hic de te sparsum audio; facile ergo illum
excusatum habebis. Utinam non Medicus exauctoratus ad
tegendam turpitudinem suam comminisceretur multa; sed
prudentes facile intelligunt, quod res est.
Quid cum Zebedaeo et Angelo actum, scripsi proxime. Interea
revocatus Medicus et iterum nobis insciis restitutus est.
Miserunt et Genevenses ministri iterum unum ex eorum numero
praeterita septimana huc, qui senatui instaret et peteret,
ut vel ipsis coram Zebedaeo et Angelo defendere se et causam
suam dicere concederetur vel synodus conscriberetur
ecclesiarum, in qua doctrinae ratio et tota haec causa
discuteretur. Sed neutrum senatui placuit certis de causis;
scriptum est denuo ad classes, ut cum Genevatibus pacem
colant. Beza etiam coactus fuit purgare se coram senatu de
calumnia ei aspersa propter carmina quaedam obscoeniora olim
quidem a se ędita antequam ad agnitionem veritatis
veniret. Purgatus restitutus est. Sic lacera sunt omnia.
Resarciat dominus omnia et piam nobis concedat concordiam!
De Locarnensi collecta nihildum constitutum; differetur,
opinor, donec, quomodo ipsorum res habeant, certo
cognoverimus. Affligit etiam illa me causa supra modum. Haec
festinanter admodum. Reliqua ex fratris literis cognosces.
Salvi sint vestri omnes. Salutat vos vicissim Musculus,
Hallerus, Hagius, Trempius, Dießbachius Gironus et gratias
agunt maximas pro exemplaribus concionum missis. Ea, quę
per Ampelandrum te misisse scribis, nondum accepi. Vale.
27. februarii 1555.
Frater tuus.
Remitto tibi literas d. Thomae Sampsoni missas; postquam
enim Lausanam venerunt, ille iam Argentinam profectus est
cum d. Emanuele; inde ergo eas recepi iterum.
Clarissimo viro d. Heinrycho Bullingero, domino et compatri
suo honorando.
Tiguri.
