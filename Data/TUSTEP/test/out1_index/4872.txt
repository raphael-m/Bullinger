<nr>4872</nr>
<ae>Tobias Egli an Bullinger.</ae>
Chur, 4. Januar 1569.
Zürich StA, E II 377, 2455: / Orig. (Aut.)
Gr. III,  140 R.
S.  Quae nuper promisi scripta tibi mittenda, colendissime
d., alterum ex eo post frumentariorum discessum demum
acceperam, quare nunc mitto; (Hiezu a.R.: "Nullas adhuc hac
septimana acceperam, cum haec scriberem.") mitto autem, ut
videas, quanta nimirum mendacia adversarii disseminent et,
quaecunque optant fieri, ante partam victoriam triumphantes
scriptiunculis suis depingant. Inventionem et stylum sapit
interpretis, licet is ipse perneget fidemque nullam tribuere
tam glorioso scripto simulet; prodiit tamen ex arcis
Gallicae conclavibus. Heri d. consul convivio nos excipiens
inter alios ipsum quoque legatum evocaverat. Is, ubi
discubuissemus, subdole me alloquebatur dicens: "Thobias mi,
valde miror tam diu ex Gallia nihil afferri nobis; iam
praeteriere 14 dies, ex quo ne apicem neque ex Gallia neque
Soloduro accepi. Miror, quid fiat." Ego praeter admirationis
confirmationem nihil addidi; sed credo nihil allatum, quod
arrideat. Alioquin omnia oppugnat, quae minus auspicata sibi
videntur; sic etiam omnia in dubium vocat, cum statim, si
quid veri affertur, dissentanea allatis excogitentur et
opponantur. Erumpet tamen tandem veritas ipsa, ut, etsi
maxime velint, eam tamen impugnare nequeant. E Tugio* (*
a.R.: scheint Tigio!) et Svitia nunciatur Luteranos vicisse
et inter alios regios complures duces Helveticos occubuisse.
Quid verum sit, tempus feret.
Haec ocyssime. 69.  4. ianuarii  Curiae.
Salutant tuam humanitatem nostri omnes praesertim d. consul
et d. Carolus.
Tuae dominationi subiectissimus Thobias Eglius.
Literas testimonii, quod patria olim dedit, cupidissime
exspecto.
Amplissimo viro d. m. Heinrycho Bullingero, Tigurinae
ecclesiae antistiti clarissimo, d. suo aeternum observando.
Ann h. pfarrer zuͦ Zürych zum Grosen Münster.
