<nr>0192</nr>
<ae>Nicolaus Pfister an Bullinger</ae>
<od>Bern, 14. August 1548</od>
<vo>Autograph: Zürich StA, E II 441, 554</vo>
<dr>Exc. Ep. Calv. 1061</dr>
<re> </re>
<tx>
Nicolaus Artopoeus Hein[rycho] Bul[lingero], viro candidissimo, S. D.
^$Ostendit mihi nuper D. Hallerus lexicon a te conscriptum, de quo, ita tu me
ames, peroptime sentio, quod cętera huius generis et elegantia et copia
pręstet. Quare interrogavi statim, num velles in lucem ędere. "Si rite
recordor", inquit Hallerus, "prodibit propediem, sed recognitum et ditius atque
ex officina D. Froschoueri." "Quam inique", inquam, "comparatum est, ut semper
aliquid addatur ditioribus; utinam id negotii daret D. Bul[lingerus] pauperculo
nostro Apiario, a quo iniret maximam gratiam, neque hoc ęgre haberet, scio,
diminum Froschouerum. Iuva nos, d[omine] mi; tu solus hoc a D. Bulling[ero]
citra omnem controversiam impetrare poteris. Ego si quid queo, queo autem non
omnino nihil, faciam quoque atque perlibenter." Cum hęc dicerem, vir
amantissime, ilico in me quoque hanc rem reiecit inquiens: "Experire, quid
possis; ego, quid D. Bullingerus secum constituerit, certo affirmare non ausim."
Itaque te rogo atque obsecro, mi D. Bullingere, ut hoc munere et nos et scholam
nostram dones; quod si feceris, facies nobis rem gratissimam, ac persuadeas
tibi, velim, prorsus neminem omnium amicorum hoc tempore te uno nobis omnibus
esse chariorem. Vale peroptime.
^$14. Augusti anno 48. Saluta nostrum omnium nomine symmystas tuos omnes cum
Pellicano, Amiano, Collino cęterisque probis viris.
^$Heri mihi tradidit And[reas] Zebędeus, Lausanensis scholę professor,
literarum fasciculum, qui continet epistolas aliquot a Calvino et aliis ad se
datas, quas describam et unam et alteram ad te mittam, ex quibus poteris
cognoscere, quid sentiant perturbatores illi de sinceriore doctrina evangelica,
quam ipsi Zvinglianam vocant.
Vale iterum. Fac, ut brevi intelligamus, quid constitueris. Quod ad literam
attinet Apiarii, nihil est, quod sis solicitus; sat superque eleganter exprimit,
quae exprimenda suscipit, et ego, si tibi placuerit, corrigam neutiquam resupia
diligentia.
<un>fehlt
<lz>[Adresse:] D. Heinrycho Bullingero, viro et doctrina et moribus et
integritate conspicuo.
