<nr>1943</nr>
<ae>Celio Secondo Curione an Bullinger</ae>
<od>[Basel], 27. Mai [1554]</od>
<vo>Zürich StA, E II 366, 86. / Orig.(Aut.)</vo>
<dr>
<re>Regest</re>
<tx>C[aelius] Secundus Curio per Christum Iesum S. D.
Etiamsi nihil erat magnopere, quod a[d] te scriberem, tamen,
quoniam Argentorato ad me fasciculus literarum allatus est,
in quo cum aliis aliquot ad te quoque et ad generum tuum
Lavaterum, sicuti ego arbitror, literę erant, nolui eas
sine meis mittere. Atque ut scias, quo die mihi red[d]itę
fuerint quoque die ad te missę, eas scito me hodie, quae
27. est maii, mihi red[d]itas esse. Ubi autem has
perscripsero, statim requiram, si quis sit, qui Tigurum
veniat, eique ferendas dabo. Est una fasciculus alter, ut
videbis, ad Richardum Chamberum, ut coniicio, Anglum
hominem; ei ut reddatur, tuae erit humanitatis curare. Tuas
brevissimas de negotio, quod mihi cum fratre charissimo d.
Gvaltero fuit, iamdudum accepi; sed quia nihil putavi esse,
quod meum responsum posceret, supersedi, ne tibi molestus
essem. In quo si vobis ac sibi praesertim est satisfactum,
ita ut suspicio omnis de me sublata sit, gaudeo; nam nihil
est, quod magis cupiam quam a te probari. Quod ad me vero
attinet, illud iamdudum didici nihil homini melius esse
placabilitate. Ago igitur tibi gratias, quod negotium
explicasti et meam existimationem sartam tectam voluisti. De
tuo erga me amore, quamquam antea mihi notus esset, me
quoque cum absens literis, tum coram verbis certiorem fecit
doctor Massarius. Dabo et ipse operam, uti quoque hactenus
feci, ut, si minus aliis in rebus, saltem in amore
respondeam. Vale et saluta nobis tuam familiam cum filiabus
et generis, dominis virisque lectissimis. Salutat te
Massarius amantissime. Iterum vale, mi charissime frater.
Puto te accepisse Iezabellem Anglicanam nihil in summo
Anglię consilio obtinere potuisse, neque ut libri pii
virique cremarentur neque ut papę principatus in Anglia
restitueretur neque ut Philippus Hispanus regni Anglicani
rex hęres proclamaretur, quę tria illa petebat et
summopere cupiebat. Deus misero adsit regn[o].
<lz>[Adresse:] Clarissimo viro domino Henricho Bullingero, ecclesię
Tigurinae antistiti vigilantissimo, domino et fratri
colendissimo.                            Tiguri.
