<nr>0447</nr>
<ae>Florian Susliga an Bullinger</ae>
<od>Strassburg, 13. Mai 1549</od>
<vo>Autograph: Zürich StA, E II 338, 1468f.</vo>
<dr>Wotschke 16f. Exc.</dr>
<re> </re>
<tx>
Omnibus votis a deo optimo maximo salutem tuae dominationi exopto omniaque mea
studia, quam possum officiosissime, defero.
^$Argentinam veni sexta die Maii satis male affectus. Dominus Iacobus Sturmius
statim me convenit literasque a duobus cardinalibus, illustrissimo principe
Ferrariensi et Parisiensi, protulit. Ex eo dominus Sturmius cepit esse mihi
familiarior. Mox plurime mihi afferebantur literę, multa etiam nova, ex
quibus statui aliqua ad te paucis perscribere. Carolum V. ferunt tacite
conscribere tribus in locis equitatum; filius eius nunc in Flandria et aliis
partibus Inferioris Germanię in principatum inauguratur. Simulata infirmitas
Caroli dabit aliquod magnum malum Germanię; nam comitia Erfordię vult
indicere, si quieta erit Argentina, quę tamen nondum suscepit Interitum.
Timeo vehementer maritimis civitatibus; nam nullo foedere inter se coniunctę
sunt. De filiis ducis Saxonię et responsione constantiaque quod Interitum
puto te audivisse; sin minus, ego tibi totam rem perscribam, ubi volueris.
principi Saxonię capto sunt oblatę quędam conditiones, quas ille
accipere noluit.
^$Insula Zeipho, quę est obiecta Hispaniis et Lusitanię et cuius amicitia
carere non possunt homines illi propter navigationes, capta est. Regnum
Trasimeni a tyranno occupatum 50 millibus [muni]tum; is est admodum Hispanis
infensus; rex denique ipsius insulę caesus. Hispani sunt vehementer
perterriti, Carolus quoque commotus; multa vexila peditum Germanorum vult eo
mittere.
^$Conditiones, quas nunc Carolus per legationem suam Romano antichristo detulit;
hęc sunt: se velle ei restituere Placentiam, modo arcem retineat, et tum
demum iure procedetur; utri debeat cedere Placentia. Detulit etiam nepoti
pontificis comitatum prope Genuam, quem accepit, illi (oder: ille?), qui
tumultum Genuę excitaverat, hiis conditionibus, ut sibi numeret pontifex
trecentena millia coronatorum, pręterea ut omnino renunciet foederibus et
amicitię Galli et ut matrimonium, quod intercessit inter nepotem pontificis
et votam Galliarum Henryci regis dissolvatur. Vide, clarissime vir, quomodo
colludat mancipium cum sua purpurata meretrice et quam astute omnia.
^$Ferdinandus, frater Caroli, a quodam nobile et primate Hungarię a multo
tempore petiit arcem munitissimam; is hoc anno ei addixit. Misit eo rex militem
Hispanum, qui acciperent et conservarent arcem. ubi media pars militum eo
pervenisset, erant autem 800, nobilis instrumenta bellica dimisit; Hispani
perterriti, colloquium petiere, admissi sunt. Dixerunt Hispani se mandatum
habere a rege, ut arcem reciperent ab illo et conservarent. Respondit nobilis se
occupasse arcem iure hereditario a maioribus sibi traditam nec quicquam
pe[r]tinere ad regem. Ita Hispani re infecta discesserunt in proximum locum.
Nobilis autem ille coactis suis copiis insecutus est eos, et cęsi sunt ad
400. Nunc furit Ferdinandus et vi iam conatur arcem occupare nobili se
defendente.
^$In Anglia missa sublata articulus iustificationis pure prędicatur; messis
multa, paucissimi operarii. Multę tamen, ut accepi, ceręmonię
retentę sunt, dequo et vehementer doleo, ut vestes, candellę, memoria
mortuorum; auferenda erant potius omnia antichristi. Intercessione D. Ioannis a
Lasco etiam aliquibus primatibus resistentibus duo templa propria permissa sunt,
alterum Londini Germanis, alterum prope Londinum Gallis; ea res multum conferet
ad cursum evangelii.
^$Bellum inter Gallum et Anglum recrudescere videtur; nam Gallus nuper conabatur
expugnare propugnaculum ante Bolanum magna vi; ter discessit re infecta. Sed et
Scotiam Gallus defendere constituit. Nuper est mihi perscriptum Anglos magnum
commeatum in quandam civitatem Scotię abs se captam intulisse; ubi illud
intellexerunt Scoti et Galli, itinera occupare conati sunt. Angli eo deducti
sunt, ut pugnarent; conflixerunt, cęsi sunt Scoti, ut accepi, 300, capti plus
minus 800. Miserum est istos duos principes mutuo sese conficere spectante
tertio, qui eorum libertati insidiatur.
^$Haec sunt, que ad te statim perscribenda putavi; brevi plura et secretiora,
modo ne omnibus pateant nostrae literę. Ista autem communicabis cum dominis
Gualtero, Gesnero et aliis sanctis.
^$De rebus Ploni[ci]s nihil possum certi scribere, priusquam meas accepero
literas. Summa mihi intercessit familiaritas cum D. Iacobo Sturmio, multa cum
illo contuli graviter et constanter. Argumenta eius dissolvi, adieci, sanguine
et substantiis asserenda erat veritas dei. A te expecto copiosas literas de
omnibus, quę istic aguntur, num etiam inter se Helvetii firmum inierint
foedus. Mitto tibi psalterium, adieci et harmonias, Dionysium quoque de situ
orbis gręce, non quod iudicarem dignum te munusculum, sed quia nunc melius
non habui. Significationem animi bene voli erga te boni consulas oro. Mittam
brevi Eusebium gręce, Tertul[l]ianum ex postrema et Athanasium. misi etiam
domino Rodolpho Gualtero Dionyssium Halicarnasseum gręce, quem hic inveni
inter meos libros. Tum Gesnero optimo Dionysium de situ orbis. Te oro atque
obtestor, eo animo velis erga me esse, quo hactenus fuisti. De me vero illud
tibi persuadeas, velim me nihil prius, nihil antiquius tua amicitia habere;
perpetuo enim studia et beneficia abs te mihi delata versantur in oculis meis.
Et quia ingratia animi crimen valde horreo, acceptorum beneficiorum immemor
nunquam esse potero, unde te omnibus officiis demereri studebo.
Plura scriberem, sed nec temporis nec valetudinis ratio patiebatur. Tu si quid
dabis ad me literarum, quod ut frequenter facias, vehementer te rogo, mittes ad
Munsterum, non ad alium, ille curabit ad me perferandas. Ego has literas cum
libris ad colendissimum pręceptorem meum mitto. Salutem nomine meo omnibus
sanctis, patri Pellicano, Gesnero, cui diligenter commendes velim. Etiam atque
etiam vale. Dominus deus et princeps noster Christus optimus maximus te nobis
diu conservet incolumem! Commendo me sanctis vestris orationibus. Uxori tuę
sanctissime mea defero officia et filiabus; quam primum potero habere pelles,
mittam uxori.
^$Argentinę 13. Maii 1549.
</tx>
<un>Tuus famulus Florianus Susl[iga] a Varshavia, Polonus, manu mea.</tx>
<lz>[Adresse:] Clarissimo viro domino Henryco Bullingero, fidelissimo Christi
ecclesię [ap]ud Tigurinos doctori, domino ............. et amico
observandissimo. Tiguri
