<nr>3901</nr>
<ae>Jean Crespin an Bullinger</ae>
Genf, 16. Januar 1563.
Zürich StA, E II 368, 562. / Orig.(Aut.)
Pax et salus per Christum Iesum.
Scis etiam me tacente, pater in
Christo colendissime, quot impedimenta scribere volentibus
obstent, praesertim iis, qui non Sisiphum saxum, sed
typographicum volvunt.
Proinde sat scio communem excusationem,
quod rarius scribam, valere apud te.
Cogito tamen de te saepius
nec vero segnius, quam qui crebrius scribunt, ac deum patrem
domini nostri Iesu Christi oro, ut te in hoc turbulentissimo
rerum statu diutissime incolumem servet suae ecclesiae non tantum
in conservando evangelii ovili quam ab eo abigendis lupis et iis,
qui falso nomine fratrum titulo se iactant.
Hactenus dedimus
operam evulgandis libris Gallicis; sed bellum istud intestinum
apud Gallos veluti procella omnes absumpsit.
Restant nostri
Flandri et patria illa inferior, quibus libros illos, quos tu
adversus anabaptistas primum Germanice, deinde a d.
Simlero in
Latinum convers  , Gallice loquentes paro, dum illis dominus deus
fidos sui verbi pręcones, qui viva etiam voce lupos arceant,
dederit.
Dominus Trecelius Polonus, qui has etiam expectat, coram
omnia commodius, et quae hic et dicuntur, exponet.
Bene interea vale, vir clarissime et pater in Christo plurimorum,
qui te ex animo complectuntur.
Raptim Genevae  16. ianuarii 1563.
                                                      Tuus ex
animo Ioannes Crispinus.
[Cla]rissimo verbi dei [m]inistro d.
Heinrico Bullingero,
Tigurinorum pastori eximio.
Tiguri.
