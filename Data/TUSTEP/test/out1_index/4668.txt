<nr>4668</nr>
<ae>Johannes Haller an Bullinger</ae>
Bern, 9. Oktober 1567.
Zürich StA, E II 370a, 360. / Orig. (Aut.)
S. Quomodo res Galliae habeant, ex praesentibus d. Bezae
literis cognosces. Ardet tota bello et Ilias malorum in
promptu est, nisi deus suis adsit et tantum incendium
mirabiliter extinguat, quod tamen vix sine multo cruore
fiet. Ut autem plenius intelligas totum negocium, explicabo,
quantum ego cognoscere ex nostris potui, plenius, quam in
Bezae literis exprimatur.
Der anschlag und die pratticken sind diß jars, wie ir
wüßend, zuͦ beeden syten gangen, besonders wie die unseren
vorhabens, den küng und sin muͦter in iren gwalt vor allen
dingen ze bringen. Das ist aber bißhar verzogen, der
hoffnung, man wurde den friden mögen bhalten. Jetz bricht es
an allen orten us, und wie ich verston, sol der anschlag sin
gsin, das der von Movan Lyon innäme und der amiral sampt dem
von Conde Parys und also den künig behendigetend. Wie es nun
zuͦ Parys gange und des umb, hatt man noch kein kuntschafft.
Aber der von Movan hatt bi 400 pferd in yl bsamlet und uff
Lyon geylt, allda er ein verstand mitt den unseren ghan, das
si imm ein tor söllen offnen. Deß sind aber die papisten
gewarnet und in yl ufgsin und die unseren, welche sich
besammlet, funden, zur statt ußgschlagen. Die übrigen sind
in hüseren verkrochen; werdend vil gfangen, vil entfliehend,
wie si mögend. Darüber die anderen die tor und vestungen
ingnon; beraubend der evangelischen hüser und guͤter,
habend ire nüwen kilchen, die si gebuwen, uff den grund
gerißen, und gat großer jamer für, wie ir in dem brieff
finden werdend. Dargegen sagt man, das die unseren Macon
oder Matiscon ob Lyon ingnommen und die papisten zuͦ glycher
wys ußtriben habind. Movan, als imm der anschlag gfält,
zücht ins Delphinat; laufft imm vil volk zuͦ, nimpt yn, was
er mag. Dargegen sagt man, das der Mogeron in Provintz
allenthalb die glöubigen würge und ußtribe, und ist also ein
großer jamer allenthalben. Gott erbarm sich der sinen und
gebe frid!  Man sagt glaubwirdig von den tütschen rüteren,
das si aber verhanden; dargegen sagt auch, das der küng ein
nüwen ufbruch von Eidgnoßen begäre; wirt also zuͦ allen
syten gon. Der hertzog von Saffoy halt sich noch still; sorg
doch übel, es werd über Genff auch gon; hiemitt werdend wir
auch involviert.        Ich hör, die von Lucern habind
abgschlagen ein botten zuͦ geben zuͦ der handlung zwüschend
dem hertzogen und der statt Genff. Hette eben dieselb sach
vor mögen gmacht werden, wäre guͦt. Es wirt ein böse
hinderniß gen. Roseti bruͦder rytet gen Lucern, wirt
dadannen zuͦ üch gen Zürich kon; von dem werdend ir alles
vernen.
Den ersten zedel, so ir mir von Augspurg gschickt, schick
ich üch hiemitt wider. Nächt spat ist Valentinus heim kon,
der mir den anderen bracht; den wil ich üch bi nechster
bottschafft auch schicken. Min herren werdend in der sach
aber hefftig sollicitiert. Man sorg, es werd ein allgemeins
gen; sitze man dann still, so sige es znechst an uns, und
sind der anschlegen aber vil. Gott behuͤte uns vor übel
und gebe wyse und fridliche rathschleg!   O wie guͦt ist es
jetz und wie wol hatt gott bhütet, das man der
frantzösischen vereinung ist muͤßig gangen! Der herr well
uns wyter bhüten!
Lieber, brichtend mich d. Pistorii Hessi halben. Ich hör, er
sige zuͦ Heidelberg. Von Basel was ein red kon, der
landtgraff Wilhelm hett inn lon richten, darum das er in
sins vatters begamy consentiert. Es wirt etwas sin, ist er
in sim alter erst dadannen zogen. Wir hörend, der landgraff
hab ein mandat lon ußgon, das man Zvinglij und Calvini zuͦ
schmach an den cantzlen nienen gedencke. Sonst weiß ich
diser zyt nüt.
Salutant te Diesbachius, Gravenriet, Zehenderi. Steigerus
ligt noch zuͦ Münsingen. Salvi sint vestri omnes.
Bernae  9. octobris 1567.
Scripsi festinantissime; parce igitur.
I[ohannes] Hallerus, tuus semper.
(Die Adr. auf f. 353b. [sonst leer!]):
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
M. Heinrych Bullingeren zuͦ Zürich.
