<nr>3988</nr>
<ae>Bullinger an Johannes Calvin</ae>
Zürich, 26. Juli 1563.
Zürich StA, E II 346, 515. / Orig.
(Aut.)
Ep.Calv. 3992 (XX, 107f)
S. D.  Postremae tuae literae 2. iulii datae ut omnes tuae mihi
fuerunt gratissimae; dolorem tamen excitarunt, quod ex iis
intellexerim perpetuis morborum doloribus te enecari; dominum
oro, ut te restituat et ecclesiae suae incolumem diu servet.
Ego
quoque decubui iam supra dies 14 ex stomachi capitisque maximis
doloribus, unde membra omnia torpent.
Brevior ergo sum nunc in
scribendo.
Coepi nonnihil revalescere; sed modicum hoc est,
tantum vero, quantum placet domino, cui me vivum et mortuum
prorsus tradidi.
Hoc ignorares nolui ex aula principis electoris Palatini semel et
iterum a fidelibus ad nos scriptum esse, ne quid librorum
nostrorum principi inscribamus, quod quidem ipsi parum gratum sit
futurum, non quod non ex animo veritatem complectatur, sed quod
nolit ansam praeberi calumniatoribus, qui clamant ipsum
Zwinglianum et Calvinianum factum etc.
Haec moneo, quod
intelligam te Ieremiam tuum illi dedicaturum.
Gaudeo, quod huius
prophetae interpretationem a te sumus habituri; verum scrutare
prius, an grata sit futura tua principi inscriptio; si nollet
ille sibi inscribi, commodius alteri dedicares.
Quid agat Brentius, intelliges ex his Polonis, quorum alter est
Ostrorogi, principis viri in Polonia, filius, iuvenis optimus,
cui tuto fidere licebit.
Commendatur mihi ab optimis quibusque,
ut non dubitaverim ipsum tibi quoque commendare.
Adversarii
nostri mira spargunt de successu concilii Tridentini, cui et
Condensis certo sit subscripturus, quod non credo.
Addunt res
fidelium pessimo esse loco, propterea quod res Anglorum
desperatae sint.
Tu si quid certi habes de his, pro tua
humanitate communica nobis, obsecro.
Salutant te et tuos
symmystae omnes.
Salutabis nostro nomine et tuos, fratres nostros
charissimos.
Vale aeternum  26. iulii 1563. Tiguri.
                                                    Bullingerus
tuus.
Pater puerorum, de quo scribebas, ad me non venit; alioqui
paratus sum inservire omnibus illis, quos tu mihi commendaveris.
Non relegi.
Clarissimo viro d.
Ioanni Calvino, fidelissimo Genevensis
ecclesiae pastori, domino meo colendo et fratri charissimo.
Genff.
