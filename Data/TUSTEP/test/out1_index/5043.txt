<nr>5043</nr>
<ae>Matthias Schenck an Bullinger.</ae>
Augsburg, 12. August 1570.
Zürich StA, E II 375, 850. / Orig. (Aut.)
S. Literas tuas idem, qui meas tibi, reddidit mihi, d.
Pisanus, vir humanissimus, cui una cum Bilionęo operam
meam detuli, quantumque potui, navavi tua adductus
commendatione, quae valuit apud me, uti par est, plurimum.
Neque vero in posterum quoque defuturus Bilineo sum, si modo
opera ille mea uti velit. Atque haec hactenus. Te miror non
ad d. etiam Hallerum dedisse aliquid, cum scriberes mihi.
Apud nos tranquilla omnia; in comitiis quid agatur,
perscriberem ad te, si te nescire existimarem. D. Haugo,
quem tu salutari tuis verbis vis, iam pridem diem obiit, id
quod non semel ad te scripsi. Hoserus sic satis valet, nisi
quod senectus, quae ipsa morbus est, ei est molesta; is te
amanter resalutat.
Bene vale, mi humanissime d. Bullingere, et me amare
perge.
Augustae  12. augusti 1570.
M[atthias] Schenckius t[otus]
t[uus].
Humanissimo doctissimoque viro Heinricho Bullingero,
ecclesiastae Tigurino, d. atque amico primario.
