<nr>4773</nr>
<ae>Georg von Stetten an Bullinger.</ae>
Bocksberg, 28. Mai 1568.
Zürich StA, E II 378, 1824. / Orig. (Aut.)
S. Gratissima mihi fuere cognitu, domine ac frater
charissime, quae de rebus Anglicis ad me scripsisti, quod
iucundius mihi nihil sit auditu, quam si quoquo modo Christi
salvatoris nostri regnum promoveri, adversarii vero eius
imminui video. Nuptias inter Carolum Austriacum et Anglię
reginam semper hactenus censui figmenta fuisse aulica, prout
illi inter se et quoque alios ludere consueverunt, dum
variis causis praetensis vel illudere vel aliud agendo aliud
perficere conantur. Fit etiam sępius, dum aliis volunt,
se ipsos ut fallant. Utinam verum sit, quae de Hispano
scribis non minima gravissimorum dei iudiciorum indicia, qui
nos licet immeritissimos et ingratissimos ex antichristi
tyrannide invitis tenebrarum potestatibus eripere tandem
velit et Babilonię meretrici iusta rependere. Apud nos
alias omnia fere silent. In Frisia motus quidam existunt, ad
hos reprimendos dux Albanum praecep....... sui exercitus
voluit mittere; sunt autem et illis vires non contemnendę
et Guilielmus Saxonię dux se illis coniungere dicitur.
A d. Gvalthero percepi pędagogum meum tibi non probari.
Ago gratias communicati candidi consilii; fuit is quidem
mihi hactenus satis suspectus, prorsus tamen explorare eius
animum tantillo tempore, quo apud me fuit, non potui; quae
de illo consilia coeperim, d. Gvalthero indicavi.    26.
maii ex urbe pro certo scribitur ad me papistas in Gallia
bellum renovare, quod procul dubio cruentissimum futurum
erit. Condensis equites Germanos iam dimissos revocavit
conduxitque in 3 menses.
Bene vale cum omnibus tuis.
Datum Bocksperg  28. maii anno 68.
R[everentiae] t[uae] studiosissimus Georgius a Stetten.
Reverendo, pio atque erudito domino Henrico Bullingero,
ecclesię Tigurinę antistiti fidelissimo, domino et
amico suo colendo.                   Tiguri.
