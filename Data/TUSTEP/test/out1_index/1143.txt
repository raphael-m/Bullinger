<nr>1143</nr>
<ae>Johannes Haller an Bullinger</ae>
Bern, 13. Juli 1551
Zürich StA, E II 370, 144. / Orig.(Aut.)
S.  Von wegen, das der bott wegfertig ist, kan ich nitt vil
schriben; dann ich auch erst diser stund hab mögen vernemmen
miner herren erkanntnuß. Der bott ist kon amm frytag;
sampstag ist der brieff verlesen, aber wenig raths gsin,
deßhalb man den botten heißen warten uff hütt. Also ist inn
wol besammletem rath beschloßen worden: sittmal man vorhin
vor den landtsräten und gemeinden der übrigen orten sich
entschloßen, wie man sich halten well deß concilij halb, so
beduncke si von unnöten sin, witer hierüber etwas ze
rathschlagen; denn also muͤßte man ein nüws machen, so
offt ein bäpstlicher terminierer dahar lüffe. Deß wellind si
nüt; wellind ein mal hiebi bliben und deßhalb den tag nitt
besuͦchen, auch uns, die diener, hierinnen nitt wyter
bekümmeren. Das schript man ungefarlich auch minen herren
von Zürich zuͦ, und bedunckt uns, die diener, all
gmeinlichen semmlichs das best sin; dann wir sonst nimmer
wurdind ruͤwig sin, wenn wir einmal von dem giengind.
Hienebend danckend wir aber üch üwers flyßes und früntlichen
zuͦschribens, und so wir glich auch erforderet, unseren
bescheid zuͦ geben, wurdind wir anders nützit geben han,
dann wie semmlichs in üwerer antwort erlüteret und wie wir
wüßend die, so das concilium haltend, dem bapst mitt eiden
verpunden sin, das si nienen sin wellind, da man handle, das
in einig weg dem römschen stuͦl möchte nachteilig sin,
also
sind wir unserem herren Jesu Christo verpflichtet und
wellend auch dem, so vil uns der herr gnad gipt, nachgon,
das wir nienen syend, da man etwas fürnemmen und handlen
wil, das siner glori und warheit widerig und nachteilig.
Nüws hab ich nüt bsonders jetz, das irs nitt
vorhin wüßtind. In wenig tagen wil ich bi üch selbs sin,
wils der herr. So min herren den tag hettind bsuͦcht, wett
ich verzogen han; so aber nitt, hoff ich ee zuͦ kommen.
Hiemitt gott befolhen. Gruͤtzend uns herwider alle
bruͤder. Datum Bern  13. julii 1551.
Üwer williger Johannes Haller.
Clarissimo viro d. Heinrycho Bullingero, domino et compatri
charissimo.
Zürich  m. Heinrych Bullingern.
