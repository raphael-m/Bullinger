<nr>0469</nr>
<ae>Die Berner Prediger (Haller ) an die Zürcher</ae>
<od>Bern, 2. Juni 1549</od>
<vo>Autograph: Zürich StA, E II 337, 403</vo>
<dr>Orig. (v. Hallers Hd.) Ep. Calv. 1197 (XIII, 287ff.)</dr>
<re> </re>
<tx>
Gratiam et pacem a Deo patre per Iesum Christum qui est unica pax nostra.
^$Redditae sunt nobis literae vestrae, viri praestantissimi colendissimique
fratres, ex quibus intelleximus quae et qualis collatio inter D. Calvinum,
Farellum atque vos habita sit de re illa sacamentaria nimium diu iam
contentiosissime a multis agitata, non sine gravi offensione et periculo
multarum animarum et conscientarum. Percepimus etiam non sine singulari gaudio
datas esse inter vos mutuo dextras, ut concordem constituentes declarationem
resecaveritis omnia quae contentionibus hactenus utrinque occasionem dedisse
videbantur. Quam declarationem ad nos missam legimus. Intelleximus etiam
peculiariter ex fratre nostro Hallero qua occasione ad hanc collationem utrinque
deveneritis. Petitis vero ut et nos super hac declaratione nostra vobis
perscribere quoque velimus iuditia. Quod quidem facere parati sumus, et eo
libentius quanto penitius nobis vestra humanitas dilectio atque cura pia, quam
et pro nostris geritis ecclesiis, perspecta est, quibus non dubitamus vos quam
optime consultum esse expetere. Haec ergo pauca ad vestra respondere voluimus,
neque quicquam nostri vos celare arbitrii.
^$Et primum quidem, quod ipsam attinet declarationem, licet in primis aliquot
capitibus videatur non ita dilucide, sed aliquantulum subobscure posita esse,
nihil tamen habemus quod in re ipsa (Quantum quidem nostris assequi possumus
iuditiis) reprehendamus. Sed videntur omnia bene docte et christiane dici,
maxime cum in posteriori parte diligenter reiiciantur ea quae hactenus huic
contentioni materiam suppediarunt. Caeterum, quia non nescimus quantum ratio
illa concordandi mali dederit nostris ecclesiis, et quid denuo fieri posset
fratribus illis insidiose agentibus, et cum etiam in praefatione dicatur, non
omnia hac confessione complecti quae utiliter apteque de sacramentis dici
poterant, et maxime alioqui ad veram eorum intelligentiam conveniunt etc.,
suspicamur et veremur ne hoc praetextu quaevis obscuritates obtrudi aut obvelari
possint. Et proinde icti piscatores non possumus non esse perpetuo solliciti,
maxime cum non lateat nos quales aliquando deprehensi sint in hac causa qui nunc
vobis [n?] in hac parte (de quo tamen et illis et vobis[n?] vehementer
gratulamur) dextras iungunt.
^$Hoc ergo unanimi consensu omnibus nobis videtur, ne hac tempestate confessio
ista in lucem eat, sed sufficiat in praesentiarum mutuus ille inter vestras et
nostras ecclesias consensus, ne insperata illa concordia plus suspitionis pariat
et perturbationis quam pacis. Quod si vero omnino vobis consultum videtur ut
aedatur publice, per nos quidem licebit: nihil praescribimus. non poterimus
tamen nostra subiicere et subscribere nomina. Non quod suffugiamus testimonium
dare veritati, sed quia nec tempora nec ecclesiae nostrae mores hoc ferrent.
Gliscentibus enim adhuc odiis facile a nostris, maxime infirmioribus, nescio
quarum insimulari possemus machinarum, unde perturbatior nostra redderetur
ecclesia quam pacatior. Facilius erit hoc vobis facere, quorum ecclesias non
tantus concussit motus quantus nostras. Neque etiam liceret hoc nobis sine
magistratus nostri consensu. Quem vero hac de re interpellare non arbitramur
fructuosum futurum. Praeterea cum nostra disputatione et vestra contra Lutherum
confessione satis superque declaratum sit quicquid ad causam hanc pertinet, non
videmus quantopere conducat aliam aedere confessionem. Sed et neque inter
Gebennensen et nostram ecclesiam unquam publicum fuit dissidium, ut videatur
necessarium publice etiam papistis nostrum testari consensum.
^$Quin fructuosius esse videtur ut ex scriptis posthac utrinque aeditis totus
mundus deprehendat nos omnino nihil dissidere. Item ex sermonibus quotidianis.
pergite ergo vos in ea doctrina qua hactenus usi estis, sicuti non est dubium de
vobis. Pergemus et nos in eadem fideliter. pergant et Genevenses in ea quam hic
declararunt, resecatis amphiobologicis illis locutionibus quibus hactenus usi
sunt. Desinant nostrorum calumniari doctrinam. Hac ratione videtur tutius
declarari posse consensus noster, quam ita mox aedita confessione, de qua adhuc
dubium an illi illam per omnia in docendo et scribendo secuturi sint. Quod si
fecerint, stabit per se concordia, et idem spiritus de nostro testabitur
consensu. Interea diligamus mutuo, deponamus odia, suspitiones, sobrie singula
diiudicantes, et oremus Dominum ut is spiritu concordiae nos vere uniat, et in
pura veritate conservet. Amen.
^$Haec ad vos liberius, observandissimi fratres: non quod vobis quicquam
praescribere velimus, sed ne celaremus vos iuditia nostra, quae tam candide et
studiose a nobis requiritis. Vestrum erit omnia boni consulere. Dominus Iesus
rex et pontifex noster custodiat vos et ecclesiam vestram. Orate pro nobis et
nostra.
^$Bernae 4. Non. Iunias Anno etc. 1549.
</tx>
<un>Ioannes Hallerus suo omniumque symmistarum pastorum et lectorum nomine
in ecclesia Bernensi. </tx>
<lz>[Adresse:](F. 406(404/5): Praestantissimis et
fidelissimis Christi ministris pastoribus ecclesiae Tigurinae, symmistis et
fratribus venerandis et charissimis.
