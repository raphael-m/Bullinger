<nr>2879</nr>
<ae>Johannes Haller an Bullinger</ae>
<od>
Bern, 12. Januar 1558.
<vo>Zürich StA, E II 370, 250. / Orig.
(Aut.)
S. Mitto tibi, honorande pater et compater, per hunc cursorem vestrum praefationes tuas versas, ut illas inspicias; addidi illis etiam symbola, quae, praeterquam quod in se difficultatis multum habent, tumultuarie et festinanter admodum heri demum et hodie a me versa sunt.
Si videntur tibi operi adiungenda, fiat, sin minus, omittantur.
Remitto etiam praefationem meam, cui praeter ea, quorum tu admonuisti, alia etiam quaedam addidi, quo membra omnia plenius sibi mutuo responderent, uti videbis;
si quid addere aut decidere tibi placuerit, per me licet.
Mitto autem propterea, quod Apiarius ea imprimere non potest; non enim poterit, quod dudum praedixi, ante nundinas opus ipsum uno tantum prelo absolvere, et quamvis in tempore monitus sit, alterum tamen nondum adornare voluit.
Nunc Basilęam est profectus; quid agat, nescio, pluresne adducturus sit typographicos famulos necne.
Operę ergo precium erit, ut Froschouerus et haec et fortassis etiam operis partem imprimat, si ante nundinas
absolutum velit opus(Dazu a.R.: "Ideo non opus erit, ut remittas mihi.") Indices etiam requirent aliquot dierum laborem.
Scribo ipse quoque ea de re ad Froschouerum.
Terniones nunc nullos propter Apiarii absentiam mitto.
Versantur tamen nunc in ternione postremo secundi alphabeti.
Titulum iuxta praescriptum tuum una aut altera tantum voce mutata formavi et voces displicentes tibi omisi.
Addidi etiam quędam de tuis praefationibus, symbolis item et mea praefatione, quę pro arbitrio tuo aut
mutabis aut delebis prorsus.
Si quid amplius facto opus sit, me admonebis in tempore.
Novi nihil habeo, praeterquam quod dominica praeterita et Genevę et hic foedus sacramento confirmatum est.
Faxit dominus, ut sit hoc omnibus nobis faustum et foelix! Gallus videtur plures petiturus milites.
Musculus non satis bene valet propter tussim acrem satis.
In agro Ferrariensi Helvetios relictos cum Hispanis conflixisse ferunt, sed nescimus, quam sit certum.
Ex Lutetia de captivis nihil certi habemus.
Expecto tuas quotidie.
Vale cum tuis omnibus foeliciter; nostri te salutant.
Bernae 12. ianuarii 1558.
H[allerus] tuus.
Clarissimo viro d.
Heinrycho Bullingero, Tigurinae ecclesiae fidelissimo pastori, domino et compatri suo omnibus modis honorando.
