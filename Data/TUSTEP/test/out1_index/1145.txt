<nr>1145</nr>
<ae>Oswald Myconius an Bullinger</ae>
Bael, 13. Juli 1551.
Zürich StA, E II 336a, 324. / Orig.(Aut.)
S.  Legimus literas tuas et agimus gratias; videmus enim
diligentiam tuam in negociis ecclesię et fidem erga nos.
Reddere par vix licet; animus tamen est per occasionem
reddendi, ubicunque sic obtigerit. Placet autem consilium
tuum in contemnendis omnibus, quę papę sunt, ut
antichristi, hominis agitati pessimo diabolo et
funestissimo. Placent et argumenta, quibus improbas nostrum
esse ire illuc, sive simus vocati sive non; vos esse vocatos
adseritis; nos nemo vocavit. Equidem super hac re rogavi
heri consulem; respondit de literis, quas vestri misissent,
de nobis ne verbum quidem. Hic duo statim occurrerunt:
prius legatis nostris nihil in recessu, quem vocant, datum
praeter mandatum, in quo pręlatis tantum mentio fit,
posterius quęrere per hoc istos maiorem inter nos
divisionem, si quando possimus vinci, ne simus occasio tot
bellorum; ita aiunt enim: nos esse in causa, cur multi
bella inceptent reges ac principes; si non essemus, e quibus
sperarent se fore victores, omnibus modis pacem potius
quęrerent.
Ad argumenta vero quid dicturi reliqui, scire non possumus;
mihi videtur haud displicitura nostris. Dedi ad legendum
scribę cum inhibitione, ne cui prodat usque ad tempus
consultationis communis. Quid item Quinquepagici? Hic valde
dubito, quia nihil placet, quod vobis est, ut est
rectissimum. Habui nuperrime Urianum quendam, sororis meę
filium, virum ipsius videre prudentem; ex illo intellexi,
quantopere placeret eis, Urianis inquam, papatus et quam
displicerent omnes, qui contra contenderent. Inter alia his
verbis utebatur: "Si quis nos pro non christianis habere
vellet, is profecto non feliciter a nobis auditurus esset."
Numerabat alius quispiam paulo post magnos ut inter
Quinquepagicos viros, qui nihil non facturi sint pro salute
papatus. Sunt isti homines bene consyderandi, si volumus, ut
persuadeantur nos agere ex veritate non autem ex timore;
iactant enim nunc quidam nos causę nostrę diffidere,
non
cogitantes, cum qualibus hominibus actio sit futura. Nosti
tu enim, quod papa diabolorum infestissimus nos non reputat
pro hęreticis, sed pro infidelibus, et vix sibi
permittit,
ut idiotę a nobis docti pro hęreticis habeantur et non
etiam pro infidelibus, cum ipse tamen non solum hęreticus
et infidelis, sed diabolus sit, et si quid peius diabolo
possit dici aut esse.
Nos praeterea in hoc sumus, ut deinceps consultemus,
quidnam, si senatus noster de rebus illis aliquid ad nos
referat, respondendum sit. Urgebimus, utrum aliquo iure vel
sęculari vel ecclesiastico, qui condemnatus est, venire
debeat vocatus ad iudicem condemnantem et ita se voluntarie
necandum committere, ubi is divino defensus est iure;
deinde, utrum debeat comparere, ubi quis cogetur contra
conscientiam abnegare deum suum ad condemnationem
sempiternam sibi, et tandem praeter alia, num credendum sit
ei, qui hoc praesenti conatu nihil aliud velit nisi
Helvetios magis facere inimicos. Nam hoc vel papa negante et
papistis omnibus verum est; non refert enim, quod adulatur
se Iulius III. voluisse vocari in gratiam Helvetiorum,
postquam certum est nullum papam crudelius unquam contra
illos scripsisse quam Iulium II., cuius nomine tertius putat
gratiam sic quęsisse apud eos. Literas Iulii habet nimirum
adhuc Io[annes] Edlibachius a patre, apud quem eas
aliquando vidi, nec refert, si papa dicat contrarium et
dicat ex vero procedere amore; quid enim manifestius, quam
quod se et defensionem suę sedis ita quęrit? nam ideo
petit nunc milites a Confoederatis ut a sedis huius filiis
et idem instituit, quod alias, separationem maiorem inter
nos videlicet. Scis etiamnum, quid provenerit ex bello
Mediolanensi, ubi Confoederatorum pars tueretur palam
Gallum, pars altera ducem, unde nomen pessimum Helvetii sunt
adepti, quod nullo ęvo abolebitur,  quamvis unus aliquis
peccasset et poenam etiam luisset. Reliqua mala, quę inde
succreverunt, nunc taceo. Summa: in hoc sunt potentatus
omnes, ut scindamur, et Cęsar imprimis, qui meditatus est
illud nefas iam a triginta annis et amplius.
Nec non urgebimus, quod tot reges venire se ad istud
concilium negant; numerantur sex pręter principes:
Gallus, Anglus, Scotus, Danus, Suedus, Polonus. Cur illos
non vocat, cur eis non mandat, cur recusantes non
excommunicat? Nequicię sunt nequissimę, quę aguntur,
institutę ad eiiciendum Christum, qui obstabit suo
termpore et vincet. Vale semper cum tuis in domino. Salvos
opto amicos communes omnes. Basileę  13. iulii anno 1551.
Os[valdus] Myconius tuus.
D. Heinricho Bullingero, viro doctissimo, Tigurinorum
pręsuli, fratri ac symmystę in domino venerando suo.
