<nr>5127</nr>
<ae>Josias Simler an Bullinger.</ae>
(Zürich), 30. Juni (1571). / Zum Jahr: HB im Girenbad vgl.
[HBD 106, 7-10] und
Zürich StA, E II 441, 642. /Orig. (Aut.)
Egli an HB, 20. Juni 1571.
S. Si valetis, bene est; nos omnes valemus uno Lavathero
excepto, qui adhuc febricitat; die altero bene habet, sed
paroxismos graves patitur, non tam frigoribus quam angustia
quadam, daß truckend kalt wee; medicus sperat non diuturnam
fore. Mitto tibi hic synodi Curiensis acta, quę Tobias
ad
me misit. Fuit praeterea heri mecum Rosetus iunior, qui te
plurimum salvere iubet. Is refert in Gallia res pacatas esse
et regem tueri edictum pacis. Finale a Hispanis captum,
Gallos autem milites partim ad Venetos profectos esse,
partim eadem, qua venerant via sparsim domum redire. Porro
magnam practicam tractari in occulto se a viris prudentibus
cognovisse. Papa et Hispanus et Italię principes putant
regem nimis multa nostris concedere; nam hactenus quibusdam,
qui pacem vel vi vel fraude violare conabantur, fortiter
obstitit; itaque sancti huius foederis principes deliberasse
dicuntur illum regno privare et Andegavensem illi
substituere, ac fuere clam cum Andegavensi Itali et Hispani,
qui regem non adierunt; putantur autem legati principum
foederis, qui consilia de rebus arcanis cum illo habuerint.
Porro cuncta hęc regi nota sunt, qui tacet et dissimulat,
nostros interim summa humanitate prosequitur et admirallium
iam aliquoties in aulam evocavit, qui forte opportuno
tempore illuc proficiscitur. Wissii filius, qui unam tantum
manum habet, pridie e Gallia venit; qui idem de pace et
edicto servando confirmat, addit autem Rupellam, cum
discederet, admirallium classem instruxisse, verum in quem
usum ignorat. Pręter hęc nihil novi apud nos habetur.
Die Martis grando Turgavię grave damnum dedit, cepit
circa
Frouvenfeldam, ubi forte mediam vindemiam abstulit; sed
circa Burglam sęvior fuit ita attritis frugibus, ut, quod
superest, foeni modo secandum sit. Senatus noster heri
frumentum sex libris vendidit, in foro septem libris
venditum audio. Cras publicabitur, ut arbitror, edictum
contra ebrietatem, cuius auctor est novus consul, qui audio,
gravem orationem ea de re in senatu habuit et fassus est de
se ipso, quod vini forte avidior fuerit, quam oporteat, sed
se serio de hac re agere et agnoscere, nisi modo medela
adhibeatur, res nostras salvas esse non posse. Faxit
dominus, ut aliqua salutaris resipiscentia sequatur. Ego cum
uxore te tuosque salvere optamus et brevi ad nos reverti.
Mittimus vobis hunc Gallicum nummum et anguillam; missuri
fueramus animal aliquod; sed puer hic, cum apud vos fuisset,
interrogavit meo iussu ancillam vestram, quę respondit
vobis et piscium et carnium copiam esse. Quare rogamus, ut
hanc nostrę voluntatis exiguam significationem aequo
animo
accipiatis et feliciter lavetis.
Valete.
Ultima iunii.                                   Totus semper
vester Iosias Simlerus.
Clarissimo viro, vigilantissimo Tigurinę ecclesię
pastori domino Henrico Bullingero, patri meo observando.
Inn daß Gyrenbad.
