<nr>1182</nr>
<ae>Oswald Myconius an Bullinger</ae>
Basel, 28. August 1551.
Zürich StA, E II 336a, 327. Orig.(Aut.)
S.. Literas, quas postremo misi, Pellicani filio adsignaram,
sed dum ad ędes m. Chunhardi venerant, abierat ille;
itaque factum, ut deinde aliis commissę in itinere tam
diu manserint.
Nostri sic manent. Ex consule satis olfeci, quod tantum non
contemnunt, eo quod idem vident fieri et ab aliis. Miserunt
ad me literas, ut legerem, regis Francici, in quibus excusat
se, quod ad concilium non veniat non ob aliud, nisi quod
papa vias clauserit eo veniendi omnes belli Parmensi.
Quamobrem concilium non quidem generale queat dici, et quę
illic statuantur, possint abiici non temere, et quod in
gratiam paucorum principum illud ita institutum sit, qui
inde sua quęrere in animo habeant, non quę sint
ecclesię catholicę. Interim tamen et illud addit: illa
se scribere non ut inimicum ecclesię, ut cui faveat et
propter quam nomen christianissimi gerat, id quod et
retinere studeat omnibus modis, sed quod causę dictę
remorentur ipsum etc. Hinc videntur et nostri nonnihil moti,
ut papali instituto minus sint amici. Dixit magnus quidam
videre se concilii pręsentis conatum evaniturum, verum
pace cum Gallo restituta serio tunc omnia perficienda et
magno cum fructu ecclesię.
Consederunt praeterea frequenti convivio in Almerswil
sacerdotes, monachi et laici (erat enim dies anniversarius
abbatum et monachorum ibi defunctorum). Coeperunt deplorare
statum suum, inprimis autem, quod Cęsar agens Augustę
clamorem Lutheranorum concionatorum, qui nunquam fuerint
vehementiores, non compesceret; ignorare se, quid animi
haberet; constare quoque sectam istam ita insidere et vellum
callum ducere nunc, ut post obitum eius non queat extirpari,
atque ita de suo statu actum esse deinceps. Ita celebrarunt
convivium non satis hilare, donec pervenerunt ad tertium
craterem; tum enim obliti omnis doloris revixerant.
Tandem rumores de classe Turcica pariter apud nos volant
quamvis non ita clare. Eo vero, quod hucusque progressa est
omnibus tacentibus, in eam sententiam veni rem esse
confictam. Venit alius rumor adeo illum adpropinquare
Viennę, ut paucis diebus queat, si velit, eo pervenire.
Dum ista narrarentur, addebat doctor quidam Cęsarianus
illud constare: Turcum moveri ad motum Galli et contra
atque hac re nihil esse certius; colludere namque illos
duos. Hic quidam alius: "In Helvetia illa de re nihil
audio; sed ut dicam, quod verum est: num mirum esset,
etiamsi rex cum isto colluderet in tanta necessitate,
postquam alii ingenti pecunia Turcum represserint aliquot
iam annis, tantum ut ipsi per Germaniam grassari potuerint
pro libidine, atque idem adhuc agant neque desinere volunt,
donec voti compotes fuerint effecti.
Insuper ex Italia venerunt literę ad Coelium nostrum:
Cęsarem promisisse ex pacto papę se omnes, qui ex
Italia
veniant in manus suas ob Lutheranismum, comprehensurum et
poena condigna adfecturum. Magdeburgense bellum adhuc durat,
et de novo spargitur rumor inter Brunswicensem et Danum ob
episcopatum Bremensem.  Vale cum tuis et fratribus omnibus.
Basileę ex lecto  28. augusti anno 1551.
T[uus] Os[valdus] Myconius.
D. Heinricho Bullingero, in domino suo.
Notiz von Bull.s Hd.: "D. Osval[di] Myconii postremae."
