<nr>0723</nr>
<ae>Wolfgang Musculus an Bullinger</ae>
Bern, 18. Februar 1550.
Zürich StA, E II 359, 2860. / Orig.(Aut.)
S. D.  Oblatam scribendi occasionem, compater in domino
charissime, negligere
nolui, licet nihil sit, quod necessario scribam. Per gratiam
domini salvi sumus
adhuc omnes, nec est aliquid incommodi, quo domus mea
gravetur, nisi quod uxor
desyderium filię ad dominum praemissę ponere nescit.
Spero tamen et hoc,
quicquid est incommodi, temporis beneficio si non prorsus
tollendum, aliquo
tamen usque mitigandum. Quod vestri d. Ioannem Hallerum,
compatrem nostrum, huic
ecclesię permiserunt, factum est et dignum commendatione
et, ut spero,
ecclesię admodum conducibile. Quod res meas concernit,
expecto, quomodo
Bernates necessitatis meę sint habituri rationem.
Quinquaginta florenos
interea, dum hic Bernę dego, misit ad me Hervagius,
tyopgraphus Basiliensis,
quos omnes ultra Bernense stipendium insumpsi et praeterea
nonnullos de reliqua
substantię meę summa. Wa nit ein insehen beschicht, so
würdt es mir bald
ußzündt haben. Spero d. Hallerum post suę expeditionem
etiam meae caussae
rationem habiturum. Quodsi ille me neglexerit, dominus tamen
non negliget. Haec
est spes mea. De Argentinensibus audio tristia. Rumor hic
spargitur in die
purificationis spiritus illos immundos olim virtute verbi
Christi eiectos in
domum scopis purgatam denuo esse receptos. Quodsi certi
aliquid habes, obsecro, communica.
Augustani d. Claudium Peutingerum Romam ad episcopum
Augustanum miserunt. Quid
senatus parturiat, post reditum legatorum, quos ad Caesarem
anno praeterito
miserunt, nescitur quidem, verum propediem manifestabitur.
Servet dominus
ecclesiam suam. Optime vale, compater charissime, cum
reliquis dominis ac
fratribus. Salutem toti domui tuę meo ac meorum nomine.
Bernę  16.
februarii 1550.
W[olfgangus] Musculus, compater tuus in domino.
Clarissimo theologo m. Heinrycho Bullingero, Tigurinę
ecclesię pastori
fidelissimo, compatri in Christo charissimo.
Zürich.
