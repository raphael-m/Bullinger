<nr>3886</nr>
<ae>Johannes Calvin an Bullinger</ae>
<od>
Genf, 27. Dezember (1562).
Genf, 107a, 276. 286.
Ep.Calv. 3886 (XIX, 600ff.); englische Ãœbersetzung: Letters of Calvin IV 282-285, Nr. DCXXXVI
S. Etsi nunc quoque de rebus parum certis scribere ad te piget, venerande frater, quum tamen hic bonus adolescens operam suam mihi in literis reddendis offerret, hanc occasionem praetermittere nolui.
Quid cogitet princeps Condensis, coniicere nobis est difficile.
Circiter initium mensis huius ad muros usque Lutetiae copias admoverat; paucorum dierum obsidio urbem prope inedia confecerat.
Bis milites Cuysiani egressi fuerant extra aggeres, sed acriter repulsi coeperant quiescere.
Hinc regina
mater ad solitas artes.
Princeps pro sua facilitate tempus fallacibus colloquiis terere, quod magis rebus gerendis impendere decebat.
Vulgo putabant de pace esse transactum, quum praeter spem adveniunt Hispani et Britones in subsidium hostium, quibus statim crevit alacritas.
Princeps exercitum suum longius reduxit.
Sequuti sunt Guysiani.
Decima quinta huius mensis castra utrique habebant in Beltia versus Carnutes et Cenomanos.
Scriptum fuit Lutetia et certis indiciis confirmatum, levi proelio
conflixisse et cecidisse septingentos Hispanos.
Nuncius autem ideo verisimilis est quoniam multi vulnerati plaustris et vehiculis in urbem allati fuerant.
Hostes a peditibus melius sunt instructi.
Princeps equitatu longe superior.
Rumor qui de Rotomago a nostris recepto volitavit nunc vanus deprehenditur: nec tamen puto de nihilo exortum, sed quod occultum esse debuerat quorundam futilitate ante tempus longius manavit.
Si verum est quod probabili ratione mihi persuadeo, sex Anglorum millia
coniuncta esse principi, non poenitenda erit accessio.
Certe nisi obviam illis progredi voluit quo eos animaret, pudenda ignavia cursum retroflexit.
Parisienses ipsi furiosius quam hactenus ruunt.
Solent privati homines veniam aetatis impetrare a principibus ut sint sui iuris.
Curia veniam aetatis regi dedit et pronunciavit maiorem ut loquuntur.
Interea tanquam pupillo dati sunt curatores.
Consiliarii, qui recusarunt Admiraldum et fratrem Andelotum damnare, coniecti sunt in carcerem.
Haec sunt
ultimae desperationis signa.
Contra Lugdunum dux Nemorsus nihil iam vi et armis tentat, quia sperat paulatim fame et rerum omnium penuria confectum iri.
Baro Adressius, qui antehac strenue se gessit, illectus eius blanditiis eum praefectum admiserat, sed victus nobilium et civitatum consensu destitit.
Si Vienna, quod speramus, brevi recuperata fuerit, largam annonam suppeditabit regio linguae Occitanae, quae tritico et vino maxime hodie abundat.
Turma equitum, quae a principe dimissa Lugdunum
tendebat, intercepta fuit.
De Barone Adressio iam bene speramus, et pollicitus est se bonis et sanis consiliis obsequentem fore.
Certe non perfidia sed errore stultaque credulitate lapsus erat.
Si Cursolius, quem praefectum crearunt linguae Occitanae urbes, fraenum serio momorderit, extra periculum erunt Lugdunenses.
Vereor ne comes Bellovacus, qui ante erat cardinalis Castillionensis, nimium lentus sit ac sua cunctatione eum moretur.
De legatione Turcica idem quod tu scripserat Sulcerus, sed confictus fuit rumor.
Erat Francofurti familiaris noster d.
Passius, olim Neodunensis episcopus, legatus a principe Condensi ad Caesarem et principes.
Quia me non admonuerat putavi rem esse vanam.
Sed nunc ipse appulit et confirmat nihil esse.
Narravit quam humaniter exceptus fuerit ab imperatore, quantam vero benevolentiam ostenderit rex Romanorum, qui familiariter apud ipsum deflevit Galliae dissipationem, praesertim quia purae
religioni interitum machinentur hostes.
De mutata iurisiurandi formula arbitror formam ad vos esse perlatam.
Se enim defensorem fore promisit non Romanae sed christianae ecclesiae, sanctos deinde et sanctas omisit, contentus unius dei nomine.
In concilio Tridentino quam personam egerit cardinalis Lotharingus ex eius oratione cognosces, cui deinde succinuit regis legatus famosus apostata.
Quanquam mendosa sunt exemplaria, facile tamen deprehendes eos valde perplexos, nec alium exitum invenire,
nisi ut in Gallia libera sit religio.
Remitto epistolarum exemplaria quas ad Polonos scripseram: quia secunda responsio, qua satis copiose quaestionem explicueram intercidit, ab illa causa tractanda supersedeo.
Suspicor Bezae negligentia vel oblivione fuisse perditam.
De tua valetudine aliquid laetius audire cupio.
Deus me compedibus ligatum tenet.
Cessarunt quidem acuti dolores, sed aegre per cubiculum reptando a lecto transeo ad mensam.
Hodie concionem habui, sed in templum delatus.
Vale, clarissime vir et frater ex animo colende.
Multam salutem precor symmystis et fratribus.
Salutant te collegae mei et amici omnes: inter alios scriba cuius manum agnoscis, dominus te diu servet incolumem, virtute sustineat laboresque tuos benedicat.
Genevae  27. decemb. 1563.
Quod optabas me cum Brentio congredi, mihi hoc tempore non licet.
Adeo urgent aliae lucubrationes.
Si paulo plus otii contigerit, plausibilis oblata nunc est opportunitas, quia ministri, qui sunt sub ditione comitum Mansfeldensium insipido libello Gallos ad resipiscentiam hortati sunt, quos fratres agnoscunt et nominant ecepto hoc uno capite.
Si paululum ab aliis occupationibus levatus fuero et morbi etiam relaxationem dederint, aliquid experiar.
Brentii hallucinatio breviter refelli potest,
quia principium, quod sumit de immensitate gloriae et potentiae Christi perperam ad essentiam corporis accommodat.
Certe in hoc vertitur cardo: quamvis in coelo sit caro Christi, ea tamen nos vere pasci in terra, quia Christus pro immensa spiritus sui virtute et ubique diffusa se ita nostrum facit, ut locum non mutando in nobis habitet.
In hac quaestione mihi semper satis fuit excludere tam immensitatem quam descensum localem vel praesentiam; nihil enim absurditatis video, si dicamus vere nos et
re ipsa percipere carnem et sanguinem Christi adeoque substantialiter nobis esse in alimentum, modo conveniat Christum non externis tantum symbolis, sed arcana quoque spiritus sui operatione ad nos descendere, ut ad ipsum fide conscendamus.
                                                        Ioannes Calvinus tuus.
