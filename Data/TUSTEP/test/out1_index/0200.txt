<nr>0200</nr>
<ae>Ambrosius Blarer an Bullinger</ae>
<od>[Konstanz], 23. August [1548]</od>
<vo>Autograph: Zürich StA, E II 357a, 782</vo>
<dr> </dr>
<re> </re>
<tx>
L[ieber] h[err] und br[uͦder], ich wird yetz angesuͦcht von ainem mir
hochvertruwten mann, das ich inn verstendigen welle, was yetzund uff dem tag
zuͦ Baden deß Frantzosen und anderer sachen halb
gehandelt seye worden, und diewyl ich aber des nitt wissen hab, langt an euch
mein gantz fruntlich bruͤderlich bitt, mich desselbigen, so vyl euch bewisst
und sich gepurt, zuͦ berichten; beger ich um euch bruͤderlich zuͦ
beschulden.
^$Ich hab euch sonst nichts ze schriben; dann ich voller unmuͦts unnd jomer
bin. Non potuit quicquam nobis calamitosius accidere istis malis, quę iusto
domini iudicio nos involverunt; das bewainen all fromm leut mitt hertzlichem
schmertzen.
^$Die aidgnossen habend sehr ubel an unß gethon. Uff hütt farend die knecht ouch
hinweg, so underm hoptman Studer gelegen, uff so trungelich abforderen irer
herren, die sonst glat nichts handlen wellen, man urlobe dann die iren. Sy
warten erst des bottens und der antwurt, ob inen der kaiser audientz well geben
oder nitt. Ach min gott, wie ellend stond die sachen, das yeder mag sechen
seines nachpuren hauß brinnen so lang, biß das sin ouch verbrint. Man muͦß
sich noch mehr uberfals vom find besorgen, bald die knecht uss der statt
kommend, item noch mehr unruͦ undern burgern.
^$Der k[aiser] hat zuͦ Ulm das gantz regiment geendert und ain newen rath
gesetzt; vor sind 70 in teglichen rat gangen, daruß hat er 31 geordnet, 20 von
geschlechten, 10 ex plebe, und ainen grossen päpstler zuͦ ainem statthalter,
den Nithart.
^$Die prediger hat er gefangen, sind aber widerum ledig gelassen byß an den
guͦten frommen Frechtum; maint man nitt, das er ledig werd, so gar ist er
verrathen seiner predigen halber.
^$Ich stand in grosser fahr; dann man besagt, der k[aiser] werde im bericht
ettlich personen vorbehalten und begeren etc. So hat der von Arriß zuͦ minem
l[ieben] br[uͦder] zuͦ Augspurg gesagt, k[aiserlich] m[ajestat] wisse, das
er und ich am maisten an allem schuldig, darum wir ouch, so es darzuͦ kom, für
ander muͤssind herhalten und gestraufft werden. So stand ich syd vor vyl jaren
in des königs bluͦtbuͦch, hab sin handschrifft darum gesechen. Noch
beschwerte es mich alles nichts, wann man uffrecht belyben were; aber diewyl man
das Interim und die pfaffen widerum annemmen will, gedenck ich mich ouch an min
gewarsame zuͦ thain; dann ich in solichem nitt sein will.
^$Es ist ain schwäre anfechtung über all guͦthertzig leut kommen, diewyl der
find so starck und kain uffhören wer gewesen und man so ain greulichen spiegel
gesechen, item so gar nienen her weder hilff noch trost gehapt und wir für unß
selbs alls gar schwach und verderbt, kain gewyn noch losung und der aberacht
kain end gesechen worden, ouch sich grosser trutz erzögt hat by den böswilligen,
das ja kain wunder nach aller menschlicher rechnung, das die schwachait
uberwunden hat.
^$Mitt Lindauw ists ouch hinüber. Vyl frommer und richer zuchend weg, wie sich
ouch hie vyl hinweg richtend. Morn wirt m[an] ain andern burgermaister wellen an
des abgestorbnen Gaisbergs s[tatt]. Ach bittend und bettend mitt truwen fuͤr
unß, das die nachlaipscheten errett werdind.
^$Datum den 23. Augsten
<un>Ohne Unterschrift
<lz>[Adresse:] An maister Hainrich Bullinger zuͦ Zuͤrich
