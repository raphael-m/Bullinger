<nr>2114</nr>
<ae>Simon Sulzer an Bullinger</ae>
Basel,  22. Februar 1555.
Zürich StA, E II 336a, 387. / Orig.(Aut.)
S.  Quantum ex tuis intelligo, postremę quidem meae ad te
perlatę sunt, sed quas paulo ante ad te dederam, non item
easque iunctas fasciculo, ni fallor tibi inscripto. Sed quod
Theobaldum Englium attinet, agnosco delictum negligentiae;
nam cum eas in armarium, quod ad eum usum paratum habeo,
coniecissem, factum est, ut, cum alias inde ad vos
transmittendas festinantius promerem, eas tamen in angulo
iacentes obmiserim existimans et illas reliquis colligatas,
quas nunc a te admonitus diligentius inquisitas me
purgaturus me aut potius negligentiae culpam deprecaturus
apud optimum pientissimumque virum.
De comiciis Augustanis in calendas usque maii suspensis te
audisse arbitror; causa dilationis indubie fuit, quod
principes adeo pauci praesto ipsi fuere. Ex Italia accipio
pontificem, quantum in ipso sit, maiorem in modum consulere
suo ocio et cavere, ne in alteram contendentum inter se
monacharum partem inclinet impensius. Iubileum transmisit
Bononiam, quo excitet ad persolvenda <gr>caristhria</gr> ob
perversum eversumque potius quam conversum Angliae regnum;
conte[m]nitur id a plurimis, quod nimis ea in re
liberalitate utatur. Senenses hactenus perstant fortiter
contra Florentinum, in periculo tamen futuri, nisi Gallica
subveniant praesidia. Progressus Gallicus exercitus versus
Vercelles expectabatur per Mediolanensium fines Senas versus
transiturus; sed iuxta Aronam substitisse fertur, ut
Mediolanum forte commeatus interclusione vexet.
Turcica classis in adverso mari regno Neapolitano perduravit
et Constantinopolim non est reducta, quod superioribus
omnibus seculis factum est; unde fit, ut non
parum sibi metuant Italiae partes, quae Caesari sunt
subditae. Aiunt maiorem adhuc navium numerum ex
Constantinopoli submissurum, ut gemina classe partes omnes
maris infestet. Inducias in annos 5 cum Persa pepigit atque
obsidem regis filium accepit. Potentiam suam omnem in
Christianorum viscera
existimatur conversurus. Iam et in Pannonia res novas eum
moliri scribunt sub praetextu(?) regnum restituendi mortui
regis Vaivodae filio, qui ex Polonia illuc confugisse
fertur. Atque haec de his. Calvini scriptum accepimus, ad
quem oblata occasione scribemus. Vale in domino cum tuis
omnibus. Basileae  22. februarii anno 1555.
Tuus Sulcerus.
Iuvenem, qui has perfert, tibi commendo, quia ingenuus
speique minime malę esse videtur.
Viro praestantissimo d. Heinricho Bullingero, domino et
symmistae colendissimo suo.
