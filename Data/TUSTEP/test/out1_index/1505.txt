<nr>1505</nr>
<ae>Wolfgang Waidner an Bullinger</ae>
Worms, 22. November 1552.
Zürich StA, E II 361, 299. / Orig.(Aut.)
S.   Ex tuis literis, serve ac minister Christi
colendissime, quantum hauserim verę voluptatis, explicare
verbis haud possum. Confirmaverat me constanter apud nos
iactata fama de morte Petri Martyris; dolebat, quum eadem
fama insonante audiissem ecclesiis de coena mystica
orthodoxe et pie sencientibus a conciliabulo Tridentino
inustam haereseos notam. Comode itaque advenit epistola tua,
quae consolata me anxiumque spiritum meum refocillavit et
erexit; nam virum illum tantum non solum superesse adhuc
inter mortales vivum cognovi ex illa, verum etiam socia
coniunxisse tibi arma ad debellandum bellum illud susceptum
abs te adversus antichristum eiusque formidabile
satellitium. Pergite igitur, o nobiles Christi athletae,
ita, ut coepistis; in vobis victurus est ille, qui dixit:
"In mundo afflictionem habebitis, in me pacem; sed
confidite, quia ego vici mundum", subiicietque Satanam
tandem sub pedes vestros applaudentibus, quotquot ille
selegit ex hoc mundo. Hac spe in vos vestrique similes
spiritu divino actos heroas omnium piorum oculi coniecti
sunt bene praecantium vobis laetam et gloriosam victoriam
etc. Nunc ad reliquae tuae epistolae ordine quamvis
perturbato.  Inquis: "Si commigrasses ad nos, uti
institueras, in tempore, barbaram direptionem non vidisses
et signa militaria." Est ita, ut scribis, vir ornatissime;
sed quo commigrarem nolente sequi uxore sexagesimum quartum
annum supergressus? Cuius quod reliquum est vitae, post deum
ab illius fideli cura et sedulo ministerio pendet. Vidi
itaque, que vidi, non curiositate quadam et sponte mea, sed
adnisu uxoris. Hanc autem culpam libentius eo condono, quod,
que in gloriam dei meditor, ut mox vides, in ei  habeam
benevolam et idem quod ego volentem. Sed quod viderem signa
etc. carnis meae morbum, tibi ut spirituali medico ingenue
fateor, non vidi sane per omnia invitus, esto fuerim pro
fortunarum mearum exiguo censu emunctus certe pecuniae
summa; vidi enim simul compesci ecclesiasticorum ferotiam,
quibus hucusque id frequens in ore fuit: "Lutherani
sentietis tandem finito concilio, quid sit a Romana ecclesia
defecisse, cavenda vobis vel palinodia vel vertendum solum
vel ignominiose pereundum. Illi tum nobiscum palam et
rotundo ore harum calamitatum caussam, Magdeburgii diuturnam
illam obsidionem et Tridentinum conciliabulum reiicere
coeperunt a solita ferotia sua multum remittentes, licet
nunc iterum attollere cristas propter pręsentem Caesarem
incipiunt. Addo hic quod non pari modo sęvitum promiscue
in omnes, sed eos pręcipue (ut divinam hic vindictam
agnoscas), qui ceteris immitiores verboque hactenus acrius
obstiterunt. Maguntinus ut sese gesserit in concilio
Tridentino, nosti ipse melius quam ego. Apud nos fama est
multa conces[s]uros fuisse Italicos episcopos, que
ille exasperatus fatali odio nullo voluit concedere modo.
Spirensis tantus evangelii osor et hostis, ut cum semel (que
nunc refero, audivi ex ore eius, qui una cum illo episcopo
in mensa recubuit cum aliquot comitibus, cum ea dicerentur)
incider t sermo de cursu et propagatione evangelii, actus
spiritu invidentiae in hec verba cum stupore audientibus
omnibus prorupit: "Ah, cur tardat advenire Attila aliquis
(vastatorem illum Germanię putans), qui perdat, qui
vastet, qui populetur omnia, etiamsi mihi ipsi cum
nebulonibus illis (Lutheranos innuens) pereundum" etc.
Nescius ille, quod ex stimulis invidentiae effudit. Sed hec
tempora declararunt verum illum sui fuisse vatem. A
Brandenburgensi enim (qui fuit ille Attilas) in nullum
episcopatum alium ut in hunc et Moguntinum sęvitum fuit
exustis arcibus, direptis et spoliatis plerisque oppidis,
monasteriis et templis cum in Moguntino tum in Spirensi
agro, nec famoso illi templo in urbe Spira parsum; ipse vero
Spirensis in fuga et exilio longe a suis misere et
ignominiose miseram animam exhalavit. Wormatię apud nos
nihil horum actum; licet enim Brandenburgensis occupavit hic
episcopale palatium in eoque inventa omnia descripserit,
soluta tamen pecunia pacta nihil inde aut si quid nomine
tamen indignum secum abstulit neque privati sacerdotes, imo
nec Iudaei, ut nec cives ultra pecuniam parvam. Hoc, optime
Bullingere, tam multis ad te, memor, quod confessus me non
per omnia invitum vidisse signa militaria, ut hac memorata
caussa carni meae patrocinium praestem. O quam multi apud
nos, qui iterato ac tertio videre talia mallent quam videre
illos tanto cum fastu quotidie ante oculos obambulantes. At
quid, si hostis aliquis me una cum uxore hinc abreptum
transportasset in Angliam, ubi Petrum Martyrem, quid si
isthuc ad vos Tigurum, ubi te, ubi Gvalterum, ubi
Bibliandrum, Pellicanum (o quam dulcissimum illud fuisset
mihi, ut vel hac occasione et hostili opera voto potiri
contigisset) audire liceret de Christo et rebus divinis
disserentes, crede, non putassem in captivitatem me aut
exilium abductum, sed in veram patriam, quoniam abesse a
bonis id demum verum exilium, ergo adesse talibus iucunda
patria. Ego hoc aerumnoso tempore curam mei reieci in deum;
negligere is non potest, quem amat; amat autem eum, qui amat
filium, Christo dicente: "Qui diligit me, diligitur a patre
meo." Itaque utcunque egerit ille mecum sive per libertatem
sive captivitatem sive per vitam sive per mortem, confido
illud cessurum mihi ad salutem animae. Hanc fiduciam mihi
subinde augeat coelestis pater conservetque ad extremum
spiritum etc. Sequitur in tuis literis, quid ediderit Petrus
Martyr, quod excusum hactenus apud vos, et quid propediem
excudendum ad vos missurus, item quid tu preterita hieme et
quid hac aestate aedideris etc. Excusa ex Franckfurto curavi
adferri mihi, abunde est quod tu titulos indicaveris, nec
opus ut talibus ad me ferendis oneres quenquam. De libello,
cui tutulus De clarificatione Christi etc., munere misso
habeo agoque gratias; dabitur volente deo, ut referam
aliquando etiam ac refundam. Hactenus ad tuas literas pro
mea loquaci infantia satis barbare et confuse. Porro, quid
instituerim, nunc benignis auribus accipe. Migrationem hinc
ad vos meam cum expedire tam difficulter possim ex caussis,
quas semel audisti et iterum, et tamen semel mihi statutum
mnemosynon aliquod mei ecclesiae Tigurinae, que optime de
salute animae meę merita, post me relinquere, per hoc
biennium seu triennium fere iam, postquam a vobis Wormatiam
redii, certam reposui pecuniae summam, aureos scilicet
Renenses mille, eo consilio, ut ematur quinquagenorum annua
pensio a meo uxorisque obitu ecclesiae vestrę deinceps
perpetuo singulis annis cessura. Qua conditione, si vivente
adhuc me senatus vester eosdem recipere ad se idque
obligatoriis literis (quarum utcunque deliniatam formulam
ideo adiungere hic visum), ut moris, adde et aequum est,
attestari volet, non gravabor ad mensem septembrem anni
supervenientis quinquagesimi tercii eam summam isthuc ad vos
transmittere etc. Meo huic instituto si faves, Bullingere,
eodemque hoc ecclesiae consultum Tigurinę putaveris, mihi
feceris rem non ingratam, si ea de re ad senatum reipublicae
vestrę primo quoque tempore referas idque testibus hisce
praesentibus literis ex mandato ac iussu meo confidenter, et
deinde ad vernales Franckofurdiensium nundinas accepti
responsi per literas tuas me facias certiorem, et hoc ideo,
quo minus sit ad subsecuturam mox vindemiam impedimentum,
quod remorari negotium possit. Huic autem meo instituto, si
cessurum est in gloriam eius, adspiret et faveat pater
coelestis. Amen.  Vale cum coniuge, liberis et omnibus tuis
in Christo foeliciter, ornatissime et aeternum mihi colende
Bullingere. Ex Vangionum veteri urbe Wormatia  22. novembris
1552.
Wolfgangus Waidnerus, ex animo tuus.
Ornatissimo viro d.d. Heinrycho Bullingero, Tigurinae
ecclesiae primario ac vero episcopo, domino suo aeternum
colendo.
Darunter v. Bull.s Hd.: "Von dem gmächt der 1000 gl.
Wormms."
