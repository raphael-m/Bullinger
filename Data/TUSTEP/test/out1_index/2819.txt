<nr>2819</nr>
<ae>Bullinger an Friedrich von Salis</ae>
<od>Zürich, 25. November 1557</od>
<vo>Chur StA, Graub.</vo>
II, 38f.R. / Orig.(Aut.)
S. D. Recte quidem valemus per domini dei nostri gratiam omnes ac illi agimus gratias, quod et te et universam tuam familiam rectissime valere intelligimus.
Diu certe tuis carui literis, colendissime mi Frideryche, nec sine molestia, qui te amo et tuis admodum delector, unde non sine molestia long  tempore tuis careo exoptatissimis literis.
Interim vero molestiam tibi in scribendo exhibere nolo.
Satis esse putavero, si aliquoties miseris breves, ex quibus te valere intelligam.
Ego quidem brevi,
hoc est intra menses 2, copiosas scripsi de rebus variis ad d.
Fabricium literas et ea quidem lege, ut lectas tibi protinus communicet.
Addidi exemplum concionum mearum 26 in primam Ieremiae orationem, nunc primum editum opusculum, quod tibi mitteret.
Horum cum in tuis nullam facias mentionem, subdubito, num illa videris aut tibi sint reddita.
Fortassis negotiis distractus horum meminisse non potuisti; nollem tamen haec incuria tabellionum in itinere deperdi aut interire.
Facile autem condono,
quod nunc nos non inviseris, maxime rebus tuis sic flagitantibus.
Proinde nulla fuisset excusatione opus.
Filius noster Ioannes recte valet per dei gratiam et pro aetate sua sic proficit satis.
Per mea quidem negotia varia et corporis imbecillitates recurrentes, quam velim, crebrius nihil ego domi possum ei praelegere, aliquoties tamen examinor.
Singulis autem diebus ad provisorem abit hora una, qua is cum ipsi tum aliis praelegit ipsosque exercet in praeceptis grammaticis.
Domi retineo illum,
ne discurrendo multum boni perdat temporis; saepius tamen recreandi spacium concedo, ut qui norim nimia severitate tantundem peccari atque licentia vel indulgentia immoderata.
Per caetera illum proinde ut meos ipsos liberos alo.
Subinde, si quid velit aut alicuius rei indigeat, moneat, iubeo; nam ut abhorreo a non necessariis sumptibus faciendis, ita utilia et necessaria deesse aut tenuiter adesse non patior.
Vestibus instructus est, quantum satis est; quoniam vero oravit, tunicam ipsi pellibus
subductam comparem, libenter hoc quoque faciam.
Habet adhuc pecunias, quas illi misisti; neque enim illi permitto, ut suo arbitrio exponat has aut mercetur clanculum.
Vidi enim hoc ipsum aliquoties perdidisse optimae spei iuvenes.
Rursus subinde inculco, si quid velit, ne dissimulet.
Es ist nie guͦt xin, das junge knaben heymlich gällt gehept und damitt mögen krämlen und schaffen, was sy gewöllen.
Habet quidem in sua potestate et in sua arca pecunias suas; sed si rog m, rationem reddat expensi
sui, ne quid hic tregiversetur.
At frugi est ac, si quid exponit, non inscio me exponit, quamquam pleraque tua adhuc integra habeat.
Breviter: nolo te esse solicitum; non patiar illi quicquam necessariarum deesse rerum; si quid vero aliud volueris, significabis.
De balneis Bromeis oro ut librum d.d.
Gessnero mittas aut ipse feras, prout tempus et occasio permiserit.
Diu iam nihil rerum novarum accepimus, nisi quod Burgundiones legationem miserunt in Helvetiam, quae excusat magistratum comitatus
Burgundiae, quo invito (si verum est, quod dicunt) Bolvylerus per Burgundiam traduxit exercitum.
Metuunt sibi, ne a rege bello petantur, quod videantur neutralitatem, ut vocant, per Helvetiorum legatos impetratam violasse.
Nam a Gallis Bollvylero Burgundiones non defuisse dicuntur.
Eam ob rem conscripta sunt Badam comitia Helvetica.
Sunt item ex pagis et urbibus Helveticis, quos pessime habet expeditio illa Bernensium et Friburgensium atque Valesiensium nuper contra Bollvylerum instituta.
"Cum
enim foederati simus", inquiunt, "annon oportuerat eius re  nos prius admonitos?" Indigne ferunt expeditionem esse factam neque quicquam interim ipsis fuisse indicatum.
Agetur ergo et de re ista et de aliis quibusdam etc.
De Galli exercitu et conatibus silent omnia.
Fama spargit tentari inter monarchas illos de pace.
Utinam solida coalesceret aliquando pax! Certum est Philippum nunc Belgicum tractum non ferendis onerare exactionibus, non dicam tributis.
Quotidie nova expectamus ex Anglia, ex Polonia, ex Gallia, unde legati nostri nondum redierunt, et ex Wormacia.
Si quid certi acceperimus, non ignorabis.
Liber Aegidii Tschudi hic non extat venalis.
Dudum Rhetia eius, Basileae opinor, edita est; quam si velis,
curabo ut Basilea huc ad me mittatur, si modo supersunt adhuc aliquot exempla.
Vehementer festinavi scribendo neque, cum inciperem, putabam me tam copiose scripturum.
Boni ergo consules.
Salutat te mea familia universa; salutant te viri boni.
Salutabis tu amicos nostros, inprimis optimum senem d.
Traversum, d.
Petrum Bergomatem et symmystam eius, qui nuper hic erat ac Ioannis paedagogus fuit.
Illud propemodum omiseram scribi ad me ex Berna magnam esse spem fore ut foedus rursus coalescat inter
Bernenses et Genevates atque adeo iam propemodum coiisse; faxit Christus, ut feliciter componant!
Vale aeternum.
Tiguri 25. novembris 1557.
Bullingerus tuus.
Clarissimo viro d.
Friderycho a Salice, Rheto Samadeni agenti, domino meo colendissimo et fratri charissimo.
An junckheren Fridrychen von Salis.
