<nr>5635</nr>
<ae>Bullinger an Henri Ier. de Bourbon, prince de Condé.</ae>
Zürich, 18. Juli 1574.
Zürich StA, E II 368, 668f. / Aut. Kopie (Entwurf).
Dominus Iesus Christus, unicus servator noster, benedicat
tibi, princeps
illustrissime et domine clementissime, et servet te tuosque
ab omni malo! Spero
literas nostras generoso viro d. Belovacensi creditas iam
tibi esse redditas.
Interea 10. iulii venit huc nobilissimus d. a Montaigü,
eques ordinis, qui inter
alia petebat, ut, si aliquid de rege Polonorum acciperem,
mature tibi, principi
meo perpetua observantia colendo, significarem. Ac potui hoc
commode per hunc
civem nostrum, qui ad te, domine clementissime, profecturus
erat, perficere.
Ergo tertia abhinc die recta Patavio veniunt studiosi
nobiles, viri certe
egregii, duo Rigenses ex Livonia, tertius Holsatus ex Dania,
redituri in
patriam. Qui cum salutandi gratia me convenissent et a me
rogarentur, indicarunt
regem Polonorum 11. iulii Venetiis expectari. Eo advenisse
ducem Ferrariensem,
qui ipsum Mediolanum usque comitetur, unde mox per Taurinum
festinet in Galliam;
deductum vero esse ab imperatore Maximiliano Vienna Austriae
Venetias usque. Addebant regem delusis
Polonis celeribus equis Viennam evasisse. Caeterum haec ea
fide, qua isti
narrarunt mihi, tibi domino clementissimo narro. Heri vero
duces militum
nonnulli Helvetici hac transierunt Salodurum ad Bellevreium,
regium legatum,
pecunias, ut ferunt, accepturi, quibus militem conducant,
quem intra paucos
dies, ad 6000, in Galliam abducant regi. Mature vero
amplissimae reipublicae
nostrae magistratus ad omnes Helvet[iorum] ordines eam misit
supplicationem, quam mittendam praeterita septimana
acceperat a d. Montaigü, nec
quod ego quidem sciam, quicquam adhuc responsi accepit. Qui
vero has clementiae
tuae affert, Georgius .......blius, civis est nostrae urbis
parentibus natus
honestissimis; avus eius ordinis senatorii et quondam
praefectus comitatus
Badensis Argoviae in bello nostro Capellano, quod respublica
nostra gessit
contra 5 Pagos, una cum aliis viris piissimis fortiter
occubuit. Ardet autem hic
iuvenis singulari erga religionem veram ac erga te principem
illustrissimum
studio tibique, si commodum sit, inservire ac in aulam tuam
recipi cupit. Hunc
ergo clementiae, quam possum diligenter et studiose,
commendo; iuvenis est
integer, non degenerans a suis maioribus, ut sperem ipsum
diligentem et fidelem
futurum in omnibus. Si ulla re tibi, princeps illustrissime
et domine
clementissime inservire possum, me promptum exhibebo in
omnibus.
Vale, domine clementissime, una cum tuis omnibus.
Tiguri  18. iulii anno salutis nostrae 1574.
Clementiae tuae deditissimus Heinrychus Bullingerus,
Tigurinae ecclesiae minister etc.
Illustrissimo principi ac domino domino Heinrycho Borbonio,
principi Condensi, domino suo clementissimo.
