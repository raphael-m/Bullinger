<nr>3307</nr>
<ae>Johannes Haller an Bullinger</ae>
<od>
Bern, 2. April 1560.
<vo>Zürich StA, E II 370, 266. / Orig.
(Aut.)
S. Exemplaria operis tui sanctissimi contra perniciosam anabaptistarum sectam aediti accepimus, colendissime domine compater, et agimus tibi ingentes gratias Musculus et ego.
Scripsisset ipsemet ad te quoque, sed propter occupationes illi hoc nunc non licet; scribet tamen propediem, ut spero, et vicissim tibi Locos suos transmittit.
Nunc vult, ut ego communes tibi utrinque nostrum nomine gratias agam.
Quod Abbatiscellensem cladem seu calamitatem attinet, indicavi eam nostris, qui plurimum
condolent et honorarium quoque, ut existimo, ad illos mittent.
Ex Gallia atque Geneva interea, dum priores scripsi (quas te interea accepisse spero), nihil certi accepimus.
Miramur valde, quomodo tumultus ille habeat et quis exitus sit futurus.
Postquam aliquid cognovero, faciam te eius sine mora certiorem.
De Naogeorgo nuper scripsi, quibus quod nunc addam, non habeo.
Richenwilensi ecclesię condoleo valde.
Dominus eam servet in puritate vera.
Augustae ubiquitarii mirum in modum tumultuantur.
Illi, qui prius nobiscum in ministerio illius ecclesiae erant coniuncti, ventres sunt et nebulones; contra testimonium conscientiae suę tacent, dissimulant, imo cum adversariis quoque se coniungunt et veritatem oppugnant.
Illis unus se opponit ludimagister quidam Mathias Schenckius Constantiensis, cuius eruditum contra ubiquitatem scriptum ad nos nuper missum est.
Ego Musculum nostrum frequenter urgeo, ut ecclesię et veritati illic laboranti privato et parvo aliquo Germanico scripto
succurrat; videtur enim mihi hoc deo, veritati et ecclesiae illi optime de se meritae debere.
Sed ipsum in arenam hanc protrudere non possum.
Velim itaque, ut t[u quoque] ei aurem vellicares, si tibi tale quid co[nduci]bile videretur.
De concilio novo Mediola[num] indicto si quid certi habes, fac, quaeso, cognoscamus; multus enim de eo sermo est inter nostros.
Salutant te nostri omnes, praesertim Musculus, Hallerus quaestor, Hagius, socer et mater mea.
Salutem dic tuis omnibus nostro nomine.
Bernae 2. aprilis 1560.
                                                         Hall[erus] tuus.
Clarissimo viro d.
Heinrycho Bullingero, Tigurinę ecclesiae pastori fidelissimo, domino et compatri suo observandissimo.
