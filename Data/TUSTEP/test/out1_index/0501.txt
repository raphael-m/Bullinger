<nr>0501</nr>
<ae>Johannes Birchman an Bullinger</ae>
<od>Strassburg, 8. Juli 1549</od>
<vo>Autograph: Zürich StA, E II 338,1481.
(Siegel...)</vo>
<dr> </dr>
<re> </re>
<tx>S. P. Gratissimae fuerunt mihi tuae dominationis literae, mi
D. Bullingere. Si unquam tibi vel tuis meo officio inservire
possum, habebis me paratum. Ostendam reverendissimo nostro
literas tuas offeramque illi quo nomine officium tuum. Literas
tuas ad D. Florianum, qui ante sex dies adhuc Franckfordiae
fuit, curabo; inveniam illum Coloniae deo favente. Loquutus sum
cum doctore Christophoro Mont, qui Argentinae habitat prope
Carmelitas de parandis libris; potes illi omnia committere; is,
ut est syncerus et probus, bona fide transmittet; est enim
commissarius et a secretis regis Angliae. Salutavit tuam
dominationem ante aliquot dies per D. Iohannem Botlerum Anglum,
qui Tiguri apud vos est; cupit tuam familiaritatem et notitiam.
Queso, mi D. Bullingere, tua dominatio velit indicare D.
Christophoro Foschovero, ut omnia paret, que necessaria sunt in
imprimenda Biblia, et ut nemini communicet se velle Biblia
imprimere, et si potest habere diligentem lectorem Anglum, ut
neque sumptus neque pecunia parcat, ut tandem ad dei gloriam
prodeat castigatissima. Tua dominatio apud D. Botlerum aliquid
potest, ut is sua diligentia et opera iuvet pro honore dei et
patriae amore. Salutat tuam dominationem doctor Christophorus
Mont et D. Botlerum. Salutabis meo nomine D. Pellicanum, D.
Gesnerum, D. Gualterum et tuum generum D. Zwinglium et D.
Froschoverum. D. Pellicani literas ad Gerardum Veltwichium
expectavi frustra. Commendo me vestris precibus ad dominum. Vale
in Christo cum omnibus tuis.
^$Tuus Iohannes Byrchmannus scripsit.
<lz>[Adresse .......]: Doctissimo multeque lectionis viro D.
Henrico Bullingero, domino plurimum colendo. Tiguri.
