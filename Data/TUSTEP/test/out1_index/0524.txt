<nr>0524</nr>
<ae>Ambrosius Blarer an Bullinger</ae>
<od>[Griessenberg], 31. Juli 1549</od>
<vo>Autograph: Zürich StA, E II 357, 239ff.
(Siegel...)</vo>
<dr>Bl. III, 49ff. RE.</dr>
<re> </re>
<tx>Nec ipse video, mi venerande charissimeque frater, cui
posthac tuto fidere possimus, postquam illi quoque fallunt,
quorum esse videbatur summa tum fides tum integritas. Ego magis
magisque adducor, ut minime vana esse putem, quę nobis
V[alentinus] F[ortmüllerus] hic magna constantia nuper
affirmabat. Egregius quidam vir quum ista proxime audiret,
dicebat se ante annos aliquot ab insigni quodam Sangallensi
senatore istęc accepisse: "O ir wisst nitt, was hinder dem mann
steckt; es ist kain bstendigkait hinder ime. Er erzürnt nieman,
da er sich besorgen muͦß, lasst sich gar lichtlich bereden,
unnd sonderlich wa man inn mitt guͦtt und gellt verehret,
vermag man in, warzuͦ man wyll. Das hab ich (dicebat) selb
mehr dann ain mal erfaren." Et est tamen huius viri tanta apud
me authoritas, tanta existimatio, ut, etiamsi oculis videam,
quę audio auribus, putem me praestigiis quibusdam ludificatum
potius quam revera sic se habere, quę oculis subiiciuntur. Misi
V[alentino] F[ortmüllero] tuas literas meis involutas, ut ne qua
esset apud illos suspitio neve alterutri vestrum hoc esse posset
fraudi. Es ist nieman in der wellt mehr zuͦ trauwen, non
frater a fratre tutus etc. und muͦß doch danecht getruwet
sein, wann gleich all tag (wie man spricht) ain mort bescheche.
Wie und was endtlich dem konig zuͦ Baden fuͤr antwurt worden
der pannyten halber, kan ich nitt vernemmen und hab von nieman
nichts noch erfaren können dann das wnig, so ir mir geschriben,
dann das man sagt, er habe ernstlich angehalten um antwurt,
scilicet das im die Aidgnossen die fisch in das gar jagten,
damitt sy, was er wellte, thain muͤsten.
^$Es sind yetzund alle usstrettnen usgesönt und vertragen byß an
minen lieben bruͦder, ouch vetter Conrat Zwicken; von denen
will man von yedem 1000 fl. haben; söllen sy in 14 tagen bar
erlegen, oder man welle das ir angreyffen, verkouffen etc.
Stattschreiber gibt 600 fl., soll aber die statt myden
ewigklich. Ulrich Hochrütiner von S[ant] Gallen gibt 400, soll
ouch nitt in die statt dorffen wandel haben, und wie man im
grossen schaden thon hat, alls die knecht dinnen gelegen, soll
er die mitt recht drum suͦchen, die im schaden zuͦgefuͤgt
haben.
^$Lude Hüruß gibt 600 fl., zunfftmaister Labhart 400 fl.,
zunfftmaister Bär 300 fl., Hainrich Hack von Frowenfeld von
fuͤrpitts wegen der Aidgnossen und landtvogts gibt gar nichts,
allso ouch, sagt man, der Hubentobler, der ouch ain Aidgnosß und
ratsherr gewesen. [Hierzu a. R.:]Diß all sollend allenthalb,
ouch in der statt, dörffen wandel haben und uss der kaiserlichen
und königklichen acht sein; sollen inen ire guͤter widerum
entschlagen werden; aber doch muͦssend sy all in den anlegen
sein wie ander burger in der statt.
^$Die absolution ausß der kaiserlichen acht soll dise tag gen
Costentz von dem von Lie[r] gebracht werden; allso tröst der
oberst die burger wol. Es sind wunderbarliche ding: die
kaiserischen und konigschen räth sind nitt aller ding ainß ob
Costentz; die kaiserischen hetten gern, was sy auff Costentz
aussbetten haben, eh die statt des konigs worden; so wills und
kans der konig nitt geben on groß der statt verderben; konnend
sich allso der sachen nitt vergleichen etc. Allso handelt yetz
ouch der andechtig abbt von Wingarten ouch zwuschen der statt
und dem bischoff; der hat ouch groß ansprach, um die inn nieman
zuͦfriden stellen will. Man kann das patrimonium Christi und
seinen rock nienen recht teilen.
^$Uff heut schribt mir min lieber schwager Peter Schär, bevilcht
mir under anderm, euch sein gar freuntlich, christlich dienst
mitt allem guͦtem zuͦzeschreiben. Er hat unß ain schrifft
abschreiben lassen ainer papistischen commission, ist gen
Stuͦtgart komen, wie er yetzund da gewesen, hats uns schicken
wellen, hat inn ainer von Blöningen darum gebetten; wells im den
andern tag by glouben wider geben. Daruff er sich verlassen;
aber seye im nitt gehalten uff den tag wie ime zuͦgesagt, des
er sehr ubel zuͦfriden. Doch schribt er, es seye ain
commission pontificis an drey namhafft cardinel; die sollen im
gantzen Germanien alle die, so von der schentlichen ketzerey
verfuͤrt sich widerum in gremium ecclesię begeben wellen,
aller ding absolvieren, mitt vyl anderm schelmenwerck; und
diewyl Germania so groß, das den dreyen ze uberlegen etc.,
gebend die drey cardinel nebentcomiss ainem yeden bischoff, in
seinem bischtumb söllichs ze thain. Steht nichts dar[in] vom
Interim, das man die leut dabey welle pleyben lassen etc. Es
melden auch dise drey, das sy bevelch haben, zuͦ
kai[serlicher] m[ajesta]t ze raissen und dahin vermögen, das er
zuͦ sölichem allem, was die commission innhalt, exequution und
volstreckung thuͤ etc.
^$In Wirtemberg an vyl orten steht es gantz ellend. Schier
allenthalb sind die prediger geurlobt. Yetzund bitt man sy inn
ettlichen emptern, sy wellind das volck und die jugend lehren,
nitt alls pfarrer und sollind den nammen nitt haben, sonder alls
catechisten etc.; das welle man nitt vergebens an sy begeren
etc. Allso windt und krümpt man sich wunderbarlich, wa [man]
nitt den rechten, geraden weg der warhait nach handelt. Der
allmechtig gott geb doch ainmal hertz und yfer, das man mitt
hellen ougen allain uff inn seche und mitt gnadenfuͤssen den
weg seines gefallens louffe.
^$Man hat all die geurlobt, die neben dem Interim nitt haben
predigen wellen; ettlich aber habends angenomen neben der mesß
und Interim ze predigen wie im Turgöw etc.
^$Man schreibt gemeldtem minem schwager uss Mympelgart 22. Julij,
das man sich um Cöln samle und seye etwas kriegs vorhanden; aber
nieman konne wissen, wa hinauß. Der monat Augustus soll dem
kaiser fataliter felix sein ze kriegen; maint man, er werd sich
aber regen und etwas ausszerichten understehn; grats, so gats
dann plus ultra, wie sein reym laut. Wolan, herrgott, mach unß
arme ainmal besser, das wir ouch bessere oberkait werdt werden!
Ach wie selig leut weren wir! Geb unß der herr ainmal andere
hertzen; dann wurden wir guͦt, so wurds alles guͦt. Ich sich
aber, es will und wirt nitt sein; es muͦsß alles zuͦ
trummern gon. Gott erhalte unß under den seinen!
^$Datum in grosser yl den 31. tag Julij 1549.
^$Wellt gygelegten brieff des Marcellen sun antwurten lassen, so
er noch zuͦ Zuͤrich; wa nitt, so lasst inn Hans Fryen bym
grafen von Ötingen geben; der kan inn wol in das Ror schaffen,
oder hetten ir sonst bottschafft dahin. Er kompt von minem
schwager Peter Schären.
<lz>[Adresse ...]: D. Heinricho Bullingero suo. Tiguri.

