<nr>2740</nr>
<ae>Thomas Lever an Bullinger</ae>
<od>
Aarau, 18. September 1557.
ZÃ¼rich StA, E II 348, 469.
Zur.lett.III, S. 165f.
Ep.Tig.III, S. 109f.
Iesus Christus nobiscum deus! S. plurimam in Christo Iesu!
Binas ego a dominatione tua nuper recepi literas, et librum tuum ad ecclesiam hic Anglorum, utilem sane et admodum gratum.
Veram paternam affectionem erga nos tuam in istis plane videmus, et condignas gratias nos non posse referre ingenue agnoscimus tibi, cui policemur quantum unquam poterimus praestare.
Et quoniam patris est gaudere, cum videat liberos suos suis institutionibus et beneficiis imbutos ad pietatem et felicitatem alacriter et feliciter contendere, sedulam certe navabimus operam ut
nos ex tuis ad nos scriptis id commodi, et tu ex eo nostro commodo id gaudii percipias.
Atque ut de me ipse seorsim tecum familiariter agam, credas velim admonitionem tuam de non contendendo circa res indifferentes gratissimam mihi fuisse.
Nam et antea ipse ita decreveram, et nunc tua authoritate confirmatus, multo constantius et alacrius perseverabo in sedula cautione evitandi offensiones et inutiles disceptationes, ut omnia ad pacem, concordiam, et aedificationem ecclesiae facilius et melius accommodentur.
Nam cum misi amicum meum d.
Ricardum Burcherum Bernam, consulturum d.
Ioannem Hallerum de ritibus utendis hic in nostra ecclesia, significavi rationes quae me impulerunt ut optarem fermentatum panem in administratione coenae dominicae: sed interim nec a magistratu quicquam petere, neque omnia quae mihi licerent ipse facere volui, sed ea sola quae eius iudicio et licere et etiam expedire viderentur.
Et sane rescripsit ille ad me illud ipsum quod accepi a te in tuis literis.
Quare libenter vestrum consilium sequar non solum in hac re, verum etiam in illis,
quaecunque vos pro vestra pietate et prudentia admonueritis aut consulueritis facienda aut declinanda: et te oro ut, quam primum vacaverit, ad me scribas, quid sentias faciendum.
Si aliquis vir vellet uxoris mortuae sororem in uxorem sibi sumere, aut si iam duxerit mortuae uxoris sororem, num retinere aut dimittere oporteat? Rogo etiam ut libellum hunc de ecclesiastica administratione Anglorum Genevae legas, ut iudicium tuum de illo ingenue intelligam.
Vides quam audacter fretus tua clementia et
benignitate compellar dominationem tuam, quam novi gravissimis et plurimis rebus semper occupatam.
Differas itaque liceat ista quae ego nunc peto, donec per otium oportuna occasio contigerit.
Omnes Angli qui hic sunt ex animo in Christo dominationem tuam salutant, et pro literis tuis atque libro ad eos maximas gratias debitas tibi agnoscimus omnes nos.
Salutes, quaeso, meo nomine ministros ecclesiae vestrae et familiam tuam omnem, pro quibus omnibus nunquam ego obliviscar orare deum, et pro te potissimum, ut diu vivas et valeas illustrare gloriam Christi in confusionem antichristi, ad consolationem nostram.
Vale.
Aroviae, 18 septembris.
Tuus, tibi in Christo maxime devinctus, Tho.
Leverus.
D. Henrico Bullingero, viro insigni eruditione atque pietate praedito, vigilantissimo ecclesiae Tigurinensis pastori, domino atque patri meo in Christo colendissimo.
 Tiguri.
