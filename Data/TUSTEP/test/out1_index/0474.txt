<nr>0474</nr>
<ae>Franciscus Dryander an Bullinger</ae>
<od>Cambridge, 5. Juni 1549</od>
<vo>Autograph: Zürich StA, E II 369,77. Zur. lett. III, S.
350f, Ep. Tig. III, S. 231f.
(Siegel...)</vo>
<dr> </dr>
<re> </re>
<tx>S. D. Scripsi nuper ad te, cum nondum esset evulgata
ecclesiarum reformatio. Jam ante mensem unum aut alterum editus
est liber, quem aequissimis animis acceperunt ecclesiae
Anglicanae. Ejus libri compendium Latine scriptum itto ad
dominum Vadianum ea lege ut tibi communicet. Videbis summam
doctrinae non esse reprehendendam, quamvis ceremoniae quaedam in
eo libro contineantur, quae videri possent inutiles, fortassis
etiam noxiae, nisi adhibeatur candida interpretatio. Sed ego in
causa religionis, quae omnium res maxima est in tota rerum
natura, statuo neque ambiguitate neque praestigiis verborum esse
ludendum. Erit etiam quod reprehendas in causa de coena Domini:
nam liber loquitur obscure, et quamvis coneris candide
interpretari, non poteris effugere magnam absurditatem. Ratio
est, quod episcopi inter se longo tempore convenire non
potuerunt in hoc articulo, ac multum diuque inter ipsos
disceptatum est, utrum esset stabilienda an repudianda
transsubstantiatio. Vides igitur certo argumento in istis
hominibus non esse vera et solida fundamenta doctrinae, qui in
rebus minutissimis atque adeo etiam absurdis multum laborant, et
ea negligunt, in quibus erat praecipue elaborandum. Sed hoc est
fatum ecclesiae, ut major pars vincat meliorem, et quamvis multa
perpoliantur, relinquantur tamen aliqua <gr>...</gr>. Speranda
nobis erunt meliora. Interim haec reformatio non est
contemnenda, praesertim in hoc regno, ubi antea erat in publica
forma doctrinae verus papismus sine nomine. Jam exoriuntur
Anabaptistae et alii phanatici spiritus, qui exercebunt
ecclesiam. Ita semper erimus in hac vita sub cruce et in
exercitatione permolesta. Bucerus et Paulus Fagius venerunt huc
incolumes. Sunt in hoc tempore in aula episcopi Cantuariensis,
venturi in hanc universitatem intra duos menses, ubi sacras
literas profitebuntur. Nuper scripsi ad dominum Bibliandrum et
Gesnerum, quos jam meo nomine salutabis diligenter, una cum
domino Pellicano et Frisio.
^$Bene vale.
^$Cantabrigiae, 5die Junii, 1549.
^$Tuus ex animo,
^$Franciscus Dryander.
<lz>[Adresse ...:] Clarissimo viro domino Henrico Bullingero,
ecclesiae Tigurinae ministro fidelissimo.

