<nr>1377</nr>
<ae>Ambrosius Blarer an Bullinger</ae>
(zu 26. März 1552.)
Zürich StA, E II 357, 388.
Bl. III,  S. 153f.
Ir sollt von mir min entliche confession wissen (daruff far
ich mitt verlihung gottlicher gnaden nechst zynstag 22.
martii mit miner armada durch des bischoffs zuͦ Basel
land,
verhoff, minen konig in wenig tagen personlich zuͦ
finden),
das mine gedancken nitt anderst dann zuͦ ufnung der ehren
gottes, siner h[eiligen] religion und um erholung verlorner
teutscher freyheiten gericht sind, und frag gar nitt nach
rach oder nach verlust mines zytlichen (es ficht mich auch
nitt an); daran will ich setzen minen lyb, leben und alles
jhenig, so mir noch in all miner substantz bevor ist. Ich
weysß und byn in miner gewissen frey, das es ein handlung
und anschaffung gottes ist, darob es mir nitt fälen, weder
so wol noch ubel gon wirt. Ich byn damitt wol zuͦfriden
und
achten mich nitt anderst dann ein instrument gottes, das er
mich wirt zuͦ sinem lob bruchen. Darum will ich one truren
und allen schrecken samt andern rittermessigen mennern, die
ich in disem werck in grosser anzal ze finden weysß, dapfer
zuͦsetzen, den schilt des heils fuͤr mich, den namen
gottes zuͦ mir nemmen; der wirt mich nach seinem willen
heyssen darin hauwen. Ir aber sampt andern frommen christen
bitten ersntlich um gnad und sig.
Neuwer zytung nichts, dann das ir bald den churfursten zuͦ
Sachsen sampt vast allen occidentalischen fursten werden an
der Thainow oder Augspurgerischen feld und unß andere onwyt
vom Ryn spuren, und das man schon an allen orten am anzug
und der keyser dermassen uberyllt ist, das er mitt
menschlicher hilff mines erachtens nitt wol wirdt widerston
können noch mögen etc. Datum den 20. martij 1552.
