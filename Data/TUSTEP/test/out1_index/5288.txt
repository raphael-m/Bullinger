<nr>5288</nr>
<ae>Johann Philipp von Hohensax an Bullinger.</ae>
Paris, 1. Juni 1572.
Zürich StA, E II 375, 866. / Orig. (Aut.)
S.  Mitto tibi, vir honorande, literas d. Cognetii ad te et
d. Gvaltherum
scriptas. Quae si tardius redduntur inopiae tabellariorum
tribues; citius enim
mittere non potui. Meas autem, quas ad te de rebus meis ante
complures dies
dedi, spero tibi redditas esse; itaque nihil habeo hoc
tempore, quod scribendum
magnopere esset. De repentina Belgii mutatione etiam vos iam
certiores factos
esse non dubito. Nos pro certo accepimus defecisse iam ad
Auranum principem
Valentiam, Montem, Duacum, addunt Bruxellas quoque; utinam
ea res optatum sortiatur exitum!
Rex Galliae, licet multi suorum ad hoc bellum
proficiscantur, hactenus quidem
aperte nihil hostiliter agere videtur; sed cum successus
consiliorum viderit
bonos, apertius forte se declarabit; nutu enim et voluntate
eius haec fieri dubium non est.
Nuptiae propter adversam valetudinem sponsi fortassis in
septembrem usque
protrahentur; sed certi de hac re nihil scribere possum.
Regina, mater eius, iam
per septimanas tres parvo cum comitatu in hac urbe est, nec
puto ante nuptias
filii discessuram. Delectavit me eius religio et pietas, cum
humi cum suis
omnibus procumbentem ad mense consecrationem aspicerem.
Galliae rex interim Aureliae et circumcirca venationibus
intentus est; expectamus tamen illum Mercurii die proxima.
De tumultu vestro Rhetico ex literis generosi domini
parentis mei intellexi;
miror profecto ingenia ista inquieta; sed dignam operibus
suis accipiunt mercedem; sapiant reliqui, si volunt.
Si d. Cognetio rescribis, quaeso, per occasionem me illi
commenda; spem namque
mihi fecit de obtinendis etiam in futurum illis 200 libris.
Salutem, rogo te, meo nomine dicere velis d. Gvalthero,
Wolfio, Cellario et
aliis, qui me norunt. Lasicius vos salvere iubet. Vale.
Lutetiae Parisiorum kalendis iunii anno 1572.
Iohannes Philippus liber baro ab Hoen Sax etc.,
tui amantissimus subscripsit.
Ad dominum parentem meum nihil scripsi, quia incertus sum,
an apud vos sit; si est, quaeso, haec illi significa.
[R]everendo clarissimoque viro d. [He]inrycho Bullingero
seniori, [Tig]urinae
ecclesiae ministro ........ i, d. amico et tanquam patri suo
observando.    Zürich.
