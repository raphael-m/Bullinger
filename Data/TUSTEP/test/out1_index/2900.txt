<nr>2900</nr>
<ae>John Burcher an Bullinger</ae>
<od>
Krakau, 16. Februar 1558.
Zürich StA, E II 375, 550.
Zur.lett.III, S. 689ff.
Ep.Tig.
III, S. 446ff.
Ep.Calv.2803(XVII, 42f) Exc.
Wotschke, S.74 R.
Gedr.
OC XVII. Nr. 2803.
Cracoviae 16. ffebruarii 1558.
S.P.D. Certo scio te, mi domine et amice colende, avide literas meas ex(s)pectare, per quas certior esse potes, quibus in locis versor, et ad quem finem negotia mea tendunt.
Ego hic Cracovie conor artem iis qui cervisiam/cerevisiam coquunt aperire, quorum ut minimum sunt quingenti.
Sed me impedivit adhuc privilegium, quod a Vilna indies ex(s)pecto.
Nam licet regia maiestas idem mihi concesserit, tamen non potuit me praesente regia sua manu subscribi et regni sigillo signari.
Sequenti enim die post
concessum privilegium discessit venatum; nec ante quadragesimam statuit reverti.
Michi consultius videbatur proficisci Cracoviam, atque quaenam futura spes artis isthic esset experiri, quam universum tempus hoc otio Vilnę consumere.
Itaque hic nonnullos reperio qui contradicant neque possibile ęstimant, nonnullos qui lubentes artis experientiam desiderant.
Solum impedimentum est mora privilegii.
Ex(s)pecto tamen idem indies: nam statim a discessu meo ad funus matri defunctae celebrandum
revertebatur maiestas regia, et meum negotium fideli perficiendum commisi; nempe d.
Ioanni Mantzinsky, nobili Polono et secretario d.
palatini Vilnensis.
Is se fideliter curaturum promisit, ut quum primum regia maiestas rediret, sua manu et regni sigillo signaretur et muniretur.
Is Mantzinskius anno 47 Tiguri operam dedit bonis literis, quod mihi spem dedit fidei et diligentiae eius.
D. Theodorum et humanitatem tuam probe novit: vobisque plurimam salutem impartit.
Atque haec de rebus meis
hactenus.
Verbum dei et evangelium Iesu Christi indies magisque radices profundiores dei benefitio agit.
Neque doctorum quenquam audio, qui errores Lutheranos non abhorreat.
D. Ioannes a Lasco vehementer in vinea domini laborat; neque quicquam magis inculcat quam puritatem cęnae dominicae.
Habent suos conventus et conciones sacras, sed in nobilium aedibus.
Nullum vidi templum expurgatum, quam in sola Pinshovia, ubi primos ortus habuit verbum dei.
Fortis enim heroes Pinshoviensis, Nicolaus Olyeßniczkius,
magnis laudibus certe dignus, se primus opposuit antichristo et papistis.
D. Palatinus Vilnensis in domo sua habet conciones sacras, baptismum et coenam dominicam, quo veniunt multi cives Vilnenses.
Solus inter principes Poloniae aestus et labores vineae dominicae portat.
Male tamen audit, quod patrocinetur Iudeis, a quibus se muneribus permittit corrumpi, ut aiunt.
Quod si verum fuerit, certe non parvum scandalum pariet verbo dei.
Utinam posset admoneri, ut sibi et evangelio Iesu Christi posset
consuli!
De gente Polonica et Lithuanica, eorum moribus et ritibus, multa essent scribenda, quae differo in reditum meum ad vos.
Hoc tamen de religionibus eorum placuit addere.
In Polonia Iudei, papistae, et evangelici sunt: in Lithuania praeter hos Armeni, Tartari, Russi, Turci, Moscovitae.
Tartari deum creatorem coeli et terrae agnoscunt, sed praeterea solem, lunam, et stellas adorant.
Turcarum fides et religio tibi nota existit.
Armeni, Russi, Moscovitae, Graecam habent religionem et fidem:
patriarcham Constantinopolitanum supremum agnoscunt, hoc papistis feliciores quod communionem sub utraque spetie et coniugium sacerdotum detinent.
Item nulla alia quam veteri Rutenorum lingua sacra sua peragunt.
Pictas, non sculptas imagines in templis admittunt; sed candelis praefixis aeque eas atque papistae venerantur et adorant.
Templum in tres partes dividitur, supremam, mediam, et infimam.
Supremam sanctum sanctorum, ut Iudei, vocant: isthic nemo quam sacerdos et diaconus ingreditur.
In
media parte plebs est, quae pura a coniugali munere sit: in infima parte sedent qui ea nocte carnali copula iuncti sunt, quibus non liceat ingredi medium templi priusquam sacerdos induxerit.
Stantes orant, atque ad instar monachorum capite usque ad terram ipsam declinantes: signant se in modum crucis, iis verbis replicatis, Gospodi pomiluynaß, quod est Kyrieleyson, affatimque se signant et incurvant.
Si quis eorum ritus deriserit, statim eiiciunt templo atque locum in quo steterit verrent et
mundant.
Mortuos suos cum magno clamore et eiaculatu sepeliunt, quos calceis et vestibus novis induunt; ad caput duo aut vini aut cer(e)visiae canthara ponunt; insuper literas a sacerdote et a suis medium grossum accipit; pecuniam et literas d.
Petro representat, ut confestim ianitor coeli portas ei patefaciat.
Nullam concionem, nullam doctrinam admittunt, suisque ritibus aeque haerent ac papistae mordacissime.
In Moscovia excitavit deus alterum Lutherum, aut potius Zvinglium.
Is admonuit eos errorum: atque propter veritatem captus debuit comburi, nisi magnus dominus Moschoviae impedivisset.
Nam quum accusationes eius ab episcopis suis ad eum deferrentur, non iudicavit eum morte dignum, precepitque ut carcere dimitteretur; qui dimissus una cum aliis sibi adiunctis monachis in Lithuaniam venit.
A palatino Vilnensi perhumaniter acceptus est.
Tandem a Rutenorum duce vocatus promovet in gentem illam
ipsissimam veritatem.
Confessionem suam aedidit, nostrae fidei in omnibus plane consonam.
Promisit quidam se eandem mihi missurum, quod si fecerit, tibi aut deferam aut mittam.
Summas debemus omnipotenti deo gratias, qui per spiritum suum sanctum, nulla mediante doctrina humana, etiam Graecis regnum filii sui et veritatis aperuit.
Nam iste Latinam linguam, atque omnem aliam in qua nostro tempore placuit deus revelare filium suum, penitus ignorat.
Nova haec sunt.
Russiam invaserunt Tartari iam ante paucos dies, atque ultra quingentos pagos et villas depraedarunt et depopularunt.
Captivos abduxerant cum infinita praeda ad numerum, ut fertur, triginta millium, virorum, mulierum, et infantium.
Redierunt illesi, neque quicquam haec gens ea re movetur.
Quarta die decembris praeterita in itinere nostro Vilnam versus vidi mirabilem solis aspectum et formam.
Neque id solus vidi, sed socii etiam itineris mei, d. Guilhelmus Barlo, et d. Georgius Niger, Francisci Nigri filius, una viderant. Eo die ante horas tres exivimus hospitium.
Inter equitandum, saepius iam versus austrum, iam versus occasum, iam versus septentrionem, ortus est splendor magnus ad formam orientis solis, idque ex nubibus: nam nubes obduxerant coelum.
Tandem, depulsis omnibus
nubibus, claro et sereno coelo adoritur sol, qui radios occidentem versus ad instar cometae miserat; utrinque apparuerat columna sub fusca, preterquam quod solem versus splendor aliquis eis in modum iridis inffulserat.
Occidentem versus desinebant in pyramidem, neque facile evanescebat iste aspectus; sed firmiter per tres integras horas duravit.
Haec me admonebat certe de adventu filii dei, quem certo propediem venturum spero.
Dominus concedat gratiam, ut resipiscamus atque cum fiducia eum
expectemus! Bene vale.
                                         Tuus Burcherus.
(Adr.
fehlt.)
