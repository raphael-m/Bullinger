<nr>4690</nr>
<ae>Bullinger an Tobias Egli</ae>
(Zürich), 14. November 1567.
Zürich StA, E II 342a, 498. / Orig. (Aut.)
Graub. III,  47f. R.
Gott mitt uns! Hie habend ir, was mir von Bernn zuͦkummen.
Wyter hab ich anderschwo har nüt. Vil reden gand hin und
har, daruf ich wenig setzt; ein yeder sagt das, das er gern
gesähe, das es beschähen, das darum nitt beschähen. Von
Basel uß der mäs bringend die unsern nüt dann ouch das
geschrey von schwartzen rütern. Item der ertzhertzog
Ferdinand sye xin imm Brißgöw zuͦ Fryburg, habe den armen
lüthen uffgelegt 10 donen goldts* zuͦ stüren. (*a.R. "Ander
sagend nun von 3 donen".) Alls sy sich hochlich beschwaret,
es sye nitt in irem vermögen, hat er gesagt, er habe es
daruff, das es ein rych land sye; so stellint sy sich alls
bättler. Und wie sy imm angebotten 5 donen goltz, hat er es
blyben lassen by 10, das der gmeind ein grosse beschwert. Er
ist in yl widerum geylt uff Ynßbrugg. Ein rycher pfaff hat
imm guͦts willes geschänckt 500 gl. Dorumb der fürst
gefraget, was er für ein herr sye, der imm so ein grosse
schäncke gäb; wie er gehört, das er von vile der pfründen
fast rych, hat er imm erbotten, das er imm noch 5000 gl.
gäbe, das er ouch thuͦn muͤssen. Das alles guͦt robeamisch
ist. Das sähend wir eydgnossen vor unser thüren, und bewegt
uns nüt. Die jungen Österrycher gyren wöltend gern über uns
und uns widerumb ynnemmen. Das sähend wir nitt, louffend
frömbden fürsten und herren nach, item der pension; achtend
nüt unsers landts und fryheit. Wenn wir denn by frömbden
herren unser krafft verlierend, denn/dann wirt es zyt sin,
das die gyren uns frässind und uns der hoffartig pfaw<f1>Pfauenschwanz als Symbol Österreichs (vgl. SI IX 1033f).<fe> uff
unsere köppff styge etc. Gott erbarme sich unser und näme
die sinen vorhin darvon, das wir das ellend nitt sähen
muͤssind; dann unser wäsen forderet ein grosse straaff; es
wölle sich dann gott nochmalen gnädig erzeigen ein zyt umb
siner ußerwelten willen; dorumb wir inn trüwlich bitten
wöllend.
Grad jetzund, wie ich das schrib, kummend mir brieff von
Augspurg, deren datum 1. novembris, darinn, das duca de Alba
uß dem Niderland schicke uff 1500 pfert und fuͦßvolck uff
4000. ir obrister der von Arnberg; dise ziehind dem könig
zuͦ wider den Conde. Der Türgg rüste 270 schiff; die
Venediger rüstind sich ouch etc. Gott mitt üch!
Gruͤssend mir mine herren burgermeister, hoptman Carlin
und Pontasellam, h[erren] Ganthnern und andere unser
liebe und guͦte fründ.
Datum  14. novembris 1567.
Der üwer allezyt.
Dem wolgelerten, frommen und getruwen herren Thobia Eglin,
pfarreren zuͦ sant Martin zuͦ Chur, minem günstigen, lieben
herren und bruͦdern.  Chur.
