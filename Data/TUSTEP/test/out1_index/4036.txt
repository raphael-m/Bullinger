<nr>4036</nr>
<ae>Theodor Beza an Bullinger</ae>
Genf, 20. Oktober (1563.)
Genf 108, 148. / Orig.
(Aut.)
Ep.Calv. 4038 (XX, 174ff.)
Accepi literas tuas, mi pater, una cum Germanica Defensionis
illius interpretatione, quam statim ad d.
amiralium misi, ut ei
vestrae quoque ecclesiae studium et diligentiam approbem.
Is,
quemadmodum postremis meis literis significavi, quum Guisianos
videret tanto cum apparatu in aulam venisse iustitiam, quam
vocant, a rege petituros, primum quidem per fratrem olim
cardinalem, nunc comitem Bellovacensem, obtulit sese ultro coram
omnibus non suspectis iudicibus compariturum quoties regiae
maiestati libuisset.
Quod si armis rem decerni mallent, sese una
cum duobus suis fratribus innocentia sua fretum vel seorsim vel
simul cum totidem Guisianis, si regiae maiestati placeret,
decertaturum.
Interea convocavit et ipse amicorum et cognatorum
copias, quos quidem certum est tam prompte accurrisse ut octo
dierum spatio ad duo equitum nobilium millia coegerit.
Rex vero
sua autoritate utrosque arma ponere et domum quemque reverti
iussit, addita etiam poena iis qui non paruissent.
Senatui
Parisiensi adempta est causae cognitio et datis ex magno quod
vocant concilio iudices.
Itaque optima spes est detectis et
fractis hostium consiliis Amiralium brevi penitus liberatum iri.
Rex tandem Lutetiam ingressus senatum et municipales magistratus
acerrime reprehendit.
Adempta sunt arma omnibus, detractae ex
compitis catenae, quarum infinitus est ibi numerus.
Inquiritur in
multos, et optima spes est fore ut seditiosorum principes iustas
poenas luant.
Nec dubitamus quin audita Parisiensium deditione
mox caeterae quoque civitates quietiores reddantur.
De rege
optima quaeque atque adeo incredibilia nobis nunciantur.
Et
certe, nisi corrumpatur, a tanta indole, quantam ego ipse in eo
animadverti, maxima quaeque possunt exspectari.
Caeterae
ecclesiae pacificae felicissime promoventur.
Sed plerisque locis
ea est pestis saevities ut maximam iam urbium partem
consumpserit.
Haec sunt domini flagella simul perdentis impios et
suos castigantis.
Utinam vero tandem peccatis nostris deletis nos
benignus respiciat et nos vicissim serio resipiscamus.
Quod ad nos privatim attinet; recte hic omnia dei beneficio, si
Calvini nostri perpetuos morbos excipias, quem utinam breve nobis
restituat dominus.
Dolet mihi quod de tuo catarrho scribis, quo
tamen spero te iam esse liberatum, et utinam bene sim ominatus.
Quid nobis responsuri sint Basilienses avide exspectamus.
Bene vale, mi plurimum observande pater.
Dominus Iesus te
incolumem servet, una cum fratribus et collegis omnibus, quos una
tecum salvere iubeo, et fortiter ad extremum usque in opere
domini perseverare cum totius ecclesiae fructu.
Genevae  20
octobris.
                                                            Tuus
Beza.
De Sabaudi morte iam pridem multi afferuntur nuncii.
Ego tamen
mortuum esse non arbitror.
Sed parvam in eo spem vitae esse vel
ex eo colligo quod  32 peditum signa iam non procul absint
Lugduno, quos magna suspicio est in Pedemontem transituros,
quamvis dicantur adversus tumultuantes adhuc Provinciales mitti.
Magna pars illorum est ex nostris, ita ut nihil sit ecclesiis
metuendum.
Eximio Christi servo d.
Henrico Bullingero, patri mihi plurimum
observando, Tigurinae ecclesiae vere fido pastori.
Tiguri.
