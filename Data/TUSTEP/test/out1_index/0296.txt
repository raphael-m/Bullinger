<nr>0296</nr>
<ae>Oswald Myconius an Bullinger</ae>
<od>(Basel), 22. November 1548</od>
<vo>Autograph: Zürich StA, E II 336a, 297</vo>
<dr> </dr>
<re> </re>
<tx>
S. Quid si conareris persuadere tuis, ut, postquam convenit inter ipsos legatos,
non literis, sed ore darent responsum Quinquepagicis. Literę exponuntur pro
libitu, sicut nosti; verba oris, si secus, quam sunt dicta quis interpretaretur,
adessent, quibus veritas posset exponi. Deinde res nostrę valerent fieri
notę etiam plebeis, qui alioqui nihil harum intelligunt et, quis scis, moneri
quoque, ut longe aliter de nobis sentirent deque Cęsaris animo, quam hodie
sentiant instructi a primoribus suis. Dixi nimirum de sermone, quem Augustanus
quidam senex hic in nundinis protulit ad hunc modum: "Rogatus Cęsar, cur
nudam fere pręsidiis reliquisset Svevicas civitates, quas tamen nosset ad
libertatem recuperandam plane respicere, respondit: nihil timendum; inter se
nanque invicem non confidunt. Idem fere dixit de nobis facilem esse victoriam,
quod dissideremus, et hoc dissidium ipse, quantum posset, foveret, usque dum
voti compos fieri posset." Hęc scienda sunt. Novem tonnas auri corrasit ab
una Antverpia, quod certum; de viginti aureis septem dare coacti sunt.
Illam pecuniam credo colligi contra nos, quicquid de ipso nobis persuadeamus.
Consultatio instituta est inter Argentinenses et episcopum de Interim recipiendo
sine offensione populi. Nescio tamen, actio sitne coepta annon. Vale et rem
nostram graviter agito.
^$Raptim, 22. Novembris anno 1548.
<un>Tuus Os[valdus] Myco[nius].
<lz>[Adresse:] D. Hheinricho Bullingero, in domino suo.
