<nr>0354</nr>
<ae>John Burcher an Bullinger</ae>
<od>Strassburg, 28. Januar 1549</od>
<vo>Autograph: Zürich StA, E II 343a, 408</vo>
<dr>Zur. lett. III, S. 644ff., Ep. Tig. III, S. 417ff.</dr>
<re> </re>
<tx>
Soli deo honor.
^$Argentinae 28. Ianuarii 1549.
^$S.P. Non possum satis admirari, Bullingere amice et domine charissime,
quorundam vestratium negligentiam, ne dicam an exosam segnitiam, qui in literis
dandis adeo sunt negligentes. Dedi filio senis Binderi ad familiarem amicum meum
Ioannem Hoperum literas: dedi item alias alicui manco manu altera civi vestro,
arte, ni fallor, vietor antehac, qui jam hic pepla divendidit, ad eundem
Hoperum; in quibus, quod otium non erat, inclusi literas Anglicas illinc mihi
missas, quas volui ut tecum communicaret. Hinc item ante dies sex Basileam
versus scripsi literas ad civem quendam Valentinum Nußboum, quibuscum adjunxi
meas ad tuam humanitatem scriptas, quas rogavi serio ut ad te tuto
transmitteret. Adjunxi item Anglicas tuis, quas tibi interpretandas commisi D.
Hopero. Si harum nulla ad vos pervenerit, infortunium erit, quod vindicabo
praesentibus: nam breviter attingam quaecunque illic contenta sunt.
^$Atque principio literae Anglica nostra scriptae, atque per mancum missae, haec
continent. rex noster ad mensem Septembrem vel Octobrem praeparatis aliquot
navibus in Scotiam misit, ut alimentum deferrent operariis et militibus, qui
castrum aliquod moliti sunt aedificare in praesidium portus alicujus (quod vi
nacti sint) ad hostes ab introitu arcendos. Milities et nautae posteaquam eo
pervenerant, egressi navibus civitatem aliquam proxime adjacentem conati sunt
expugnare, Dobar nomine.
Primo tamen impetu, cum de fuga cogitarent, ducum fortitudine revocati sunt;
caesi enimm sunt ad triginta nostratium, id quod fugam peperit. Secundo igitur
experti Martis aleam; dux civitatis interfectus est, caeterique tum cives tum
milites fugam dederunt relicta civitate vacua. Itaque nostri ea potiti sunt.
Verum quum eam non satis munitam cernerent, et Scotorum justum exercitum adesse
sequenti die explorassent, accepta spolia, moenia subverterunt civitatemque
incenderunt, proh dolor! Re itaque foeliciter gesta ad naves cum magna tum auri,
argenti, et supellectilis copia, tum maximo jumentorum, ovium, equorumque grege,
ad suos reliquos et naves reversi sunt incolumes. Hac clade accepta Scoti
legatis missis, ut creditur, coeperunt de pace agere.
^$Atque haec continebant primae: secundae de rebus religionis, qualiter triduo
disputatum sit a quatuor episcopis; nempe Cantuariensis et alterius doctor
Pfarher nominatus a parte evangelii, et Wurcestrensis et Westmonasteriensis a
parte papistarum. Nichilt tamen dum constitutum est, neque concionatur publice.
Caeterum quoniam spero te easdem accepturas, praetereo caetera. Verum hoc unum
et vere prudens juvenis nostri regis ad protectorem responsum non praetereundum
duxi. Disputatione peracta accessit protector mirabundus regem, inquiens;
"Episcopus Westmonasteriensis quam fefellit expectationem meam!" "Tuam," inquit,
"potuit fefellisse, at meam nunquam."
Quum protector causam investigaret diligentius, "Nunquam aliud," inquit rex, "ab
eo sperabam, quam ut Interim oleret, qui tam diu apud Caesarem legatum egit,
idque hoc saeculo." Dignum certe iuveni rege responsum, quod tacendum non
putabam.
^$Caeterum ut Richardum veniam, is orat, ut suam cunctationem boni consules, per
otium scripturus. Negotia impediebant adhuc et a Londino absentia. Nam primo
statim ingressu non ausus erat eo venire cum uxore et liberis propter pestem,
quae maxime saeviebat isthic, et iam in disponendis aedibus totus est. D. Hopero
et Butlero rogo ut quam diligentissime me commendatum habeas. Argentina nostr
hucusque manet ut antehac. Dominus concedat, ut diuturnum et perpetuum fiat!
Ioannes a Lasco fuit in Anglia; neque discessisse nec obiisse mortem a meis
quicquam accepi, quod omnino non tacuisset Richardus. Gabriell coriarius item
nihil simile audivisse se narrat. Bene vale.
</tx>
<un>Tuus I[oannes] B[urcherus].</tx>
<lz>[Adresse:] Dem ffürnemmen, wisen hern Heinrich Bullinger, predicanten,
wonhaft by dem Münster. Zurich.
