<nr>2779</nr>
<ae>Johannes Fabricius an Bullinger</ae>
<od>
Chur, 16. Oktober 1557.
<vo>Zürich StA, E II 375, 503. / Orig.(Aut.)
Graub.II, 31f.
S. Etsi, reverende in Christo pater, nihil habeo, quod tua scire magnopere referat, quia tamen vir egregie doctus, qui tibi has reddit literas, ad vos proficiscitur, eum sine meis literis ad te pervenire nolui, cum quod is commendatior veniret, tum quod, si quid novi ex Italia audire velles, ex eo ipso ceu viva epistola commodissime cognosceres.
Certe, quantum ego iudico, vir est eruditus et pius insuper, qui scilicet cum medicinae studio, cuius se profitetur doctorem, sacrarum literarum
lectionem christiane coniunxit, quod ego ex illius sermonibus, quos mecum super religionis negotio habuit, optime intellexi.
Quare eum omnino dignum iudico, cui eam humanitatem praestetis, quam a vobis viros pios et bonos expectare par est.
Mihi sane modestia viri supra modum placet, quae cum eruditione rara sit condita, mirabilem sui amorem excitat.
In summa: officium vestrum non estis apud indignum aut ingratum collocaturi.
Praeterea cum Coloniensis sit, quae te iuvenem aliquandiu fovit, de
eius quoque reipublicae statu procul dubio te erudire nonnulla poterit, quae vitae anteactae summam aliquam tibi in memoriam non sine voluptate revocent.
Haec hactenus.
Quod me tam humaniter et familiariter de rebus novis edoces, habeo tibi pro eo gratias maximas.
Audimus Calvinum scripto quodam amarulento colloquii rationem nonnihil interturbasse.
De eo an verum sit dubitamus.
Quae in mandatis a te habui ad viros clarissimos a Salice et Traversum, probe curavi.
Vale, vir clarissime, cum omni tua familia.
Salvere vos iubent nostri omnes.
Curiae 16. octobris 1557.
Ioannes Fabricius tui observantissimus.
Cum literas iam obsignassem, incidi in hospitio in virum nobilem, qui castra Caesaris  sequitur.
Is mihi retulit pacem cum Ferrariense adhuc nullam factam nec quicquam copiarum in Pedemontem adductum.
Er seit, er hette noch vor acht tagen oder 14 dem Ferrariensi helfen ein schloß und ettliche flecken ynnemen.
Haec ascribenda duxi.
Der Frölich sol noch in des hertzogen land syn.
Clarissimo viro d.
Heinrycho Bullingero, ecclesiae Tigurinae praesidi honoratissimo, patrono et mecoenati suo plurimum colendo.
^$Zürich.
Darunter von Bull.s Hd.: "Bellum Ferrariense."
