<nr>1768</nr>
<ae>Theodor Beza an Bullinger</ae>
<od>Lausanne, 23. November 1553</od>
<vo>ZÃ¼rich StA, E II 368, 116. / Orig.(Aut.)</vo>
<dr>Ep.Calv. 1856 (XIV, 672f)</dr>
<re>Regest</re>
<tx>S. et pacem a domino.
Ex quo d. Gvaltherus a nobis discessit, mi pater, neque a te
quicquam accepi literarum neque ego ad te quicquam scripsi,
quia nihil habui, quod scriberem; nunc oblata mihi occasione
nolui officio meo deesse. Qui has tibi literas reddit,
Lusarchius nomine, frater est eius nobilis adolescentis,
quem tibi hoc mense anno superiore commendavi. Is quum hic
constituisset hyemem transigere et sese apud nos non satis
tuto latere posse videret (ita enim poscunt ipsius rationes,
ut sine maximo suo incommodo nondum possit in ecclesia dei,
sicut valde cupit, palam versari), consilium novum coepit
visendae vestrae ecclesiae et inde in Italiam traiiciendi,
si commode fieri potest, ut illic haereat tantisper, donec
rebus suis prospexerit, inde ad nos reversurus. Caussam
vides dignam esse, cui faveas; sed hoc adiungo hominem ob
multas virtutes dignum etiam esse omnium bonorum amicitia.
Itaque vehementer a te peto, mi pater, ut, si eum isthic
retinuerit hyemis tempestas, de commodo aliquo hospitio illi
prospicias eumque vel propter mutuam nostram amicitiam et
coniunctionem omni studio et favore tuo complectare. Idem
quoque a d. Gvalthero et d. Gesnero vehementer peto, ad quos
eram scripturus, nisi hic Lusarchius noster admodum
<gr>aprosdokhtws</gr> discessisset. Sed de his hactenus;
neque enim longiore apud te commendatione opus esse puto.
De rebus nostris satis recte omnia. Dedit nobis dominus
novum praefectum de quo optima quaeque speramus. De Serveti
infelici morte existimo te audisse ex aliis. His diebus
tumultuati sunt rursus Genevenses nonnulli ut disciplinam
ecclesiasticam everterent, et quia d. Farellus serio illos
increparat, curarunt eum insigni quadam in optimum senem et
alterum ipsorum parentem iniuria Neocomo usque ad causam
dicendam evocari. Adfuit ille statim. Quid plura? Dissipavit
dominus factiosorum consilia, sed non sine magno seditionis
periculo, quum boni omnes sese palam illorum conatibus
opposuissent. Tandem melior pars vicit et illi victi
gravissima optimi viri oratione manus dederunt. Ita sunt
omnia per dei gratiam optime composita, adeo ut magna spes
sit, magnum ex hoc tumultu commodum ad eam ecclesiam
perventurum et brevi fore ut de caeteris quoque dissidiis
transigatur. Et haec quidem hactenus.
Ex Anglia nihil ad nos certi affertur. Ochinus Genevam
rediit, sed hominem nondum vidi. Rumor est conventum Angliae
sese opposuisse reginae conatibus, Cantuariae tumultum
excitatum, Hiberniam aperte a regina defecisse. Sed haec
omnia incertis tantum rumoribus nunciantur. In Gallia pergit
tyrannus tyrannum agere. Haec tantum habui, quae scriberem.
Superest, mi pater, ut me tuis precibus commendem. Tibi
caeterisque colendissimis fratribus totique tuae familiae
precor perpetuam domini dei nostri benedictionem. Bene vale,
mi pater. Lausanae  23. novembris.
<un>Th[eodorus] Beza, filius tibi addictissimus.
^$D. Viretus et nostri omnes valde te salutant cum tota
ecclesia.
<lz>[Adresse:] Eximio Christi servo d. Henrico Bullingero, fidelissimo
ecclesiae Tigurinae pastori.
                                     Tiguri.
