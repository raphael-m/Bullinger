<nr>2427</nr>
<ae>Guillaume Farel an Bullinger</ae>
<od>Neuenburg, 23. Juni 1556</od>
<vo>Autograph: Zürich ZB, Ms. F62, 242.
(Siegel...)</vo>
<dr>Ep. Calv. 2482 (XVI, 200) Exc.<dr>
<re> </re>
<tx>S. Est, si unquam fuit, tempus quam maxime et quam
ardentissime implorandi opem divinam, ut messi tam copiosę
manum admoveat, operarios quam plurimos emittat servetque, quos
iam emisit, ab iis, qui prohibent pios servos Christi loqui,
nisi domi quem expellere satagunt et expellunt. Mira sane
percepimus contigisse pio fratri, qui labores multos et pericula
pręsentissima sub iis, qui nihil non sibi arrogant sub eo, qui
solus sibi videtur sapere; non tantum privatus iniquissime fuit
ministerio, verum iussus quoque fuit solum mutare. Is, inquam,
sub iis, qui bone deus quid non egerunt contra evangelium,
aperte adnunciavit Christum; iussus tacere respondit quod
Petrus, et si constantia fuerit in viro non minor in plebe, quę
nullis neque iussionibus, minis et mandatis pelli potuit, ut vel
unus tantum flecteret genu Baal. Si quis unquam fuit in presenti
periculo, fuit hic et sancta plebs, et quamvis clementissimus
pater sese quam faventissimum contestatus sit, tamen iuxta ea,
quę videntur, nondum extra periculum locavit, ut ardentius
invocetur dominus suique discant a solo pendere patre, ut veros
decet filios; nam omnia, quę fiunt, miracula plena sunt et
supra humanam expectationem. Habet ille aliquot, qui non minore
periculo tenentur, quos omnes tibi tuisque precibus commendatos
opto; senties te non frustra orasse. Magnum est desyderium in
innumeris, qui petunt verbum et horrent pontificem, et quicquid
illius est; sed aperta non apparet confessio in omnibus per ea,
quę ecclesię palam profitentur Christum, ubi libertas est. Hic
pulsandus est dominus magnis precibus, ut servans apertos
confessores evangelii servet quoque abominationes pontificias
prorsus vitantes detque, [ut], quę fit inter paucos, coram
omnibus plena fiat confessio, tangatque corda eorum, qui pridem
pontifici valedixerunt et evangelium exceperunt, ut discant ex
postremis et verbum attentius, frequentius et maiore cum fructu
audire quam hactenus vitamque vivant christianam magis; nam, ut
audio, postremi omniummultum superant primos, et pręcipue
precemur pro pace et concordia omnium ecclesiarum, quam tibi ex
animo commendo, ut novi quam commendatissimam esse, optoque te
omnia tentare secundum dominum, quę ad pacem facere possunt;
eo, quo visum fuerit, medio dabit Christus pacem. Non possum te
non valde amare in domino ob tuum tam pium et sanctum opus, quod
vel maxime cicurare potest quantumcunque feros hostes. Tam clara
et pura aqua tam atrum incendium tam impune fumans extingui
potest et debet, non oleo crassiore et parum grato. Quod utinam
prohibere possimus, ne quis addat plus satis accenso igni.
Stupesco, dum video Satanam tantum posse, ut prohibere possit
veram coniunctionem fieri inter urbes, quę supra modum
coniuncte esse debent. Perdat dominus improbum Satanam. Quam sui
obliviscuntur mortales, ut videre non possint et cavere ea quę
sunt in ruinam ipsorum, sed magis appetere videantur. Christus
avertat id quod calamitosę contigit Constantię, faxitque ne
quis cum graviori nota et magno detrimento neget Genevę quod
aiunt Constantię negatum ab iis a quibus urbs supplex opem
implorabat. Hic etiam precibus est opus, teque oro, ne desistas
instare ut qui istic aliquid possunt apud Bernenses, studeant
adducere ad foedus vere itaque urbi ut honorificum, ita non
parum utile et multę ędificationis. magno astu geruntur res
passim, adeo ut bonis et cordatis sępius imponatur, quod si qui
sapiant, videantque meliora, pauci tamen sunt, vincitque
meliores maior numerus minorem. O si tam essent tam glorię dei
studiosi quam proprię sunt avidissimi, quid non fieret? Sed ita
solet qui dilectus erat, ubi incrassatus est et impinguatus
recalcitare ex donis dei contra dominum insurgere, ut ex auro et
argento domini sibi idola conflant. Mirum sane Satanam ita
occupasse plurimorum corda, ut obstinate pessimos tueantur in
evangelio, quos non rerrent in pontificis tyrannide, et pios
confictis non vereantur proscindere criminationibus. Gaudendum
sane piis, quod pro dei nomine hęc ferunt et dolendum miseros
tam horrendum sibi accersere iudicium. Samueli unus luctum
Saulus attulit; nobis quam, vereor, multi sunt hodie deplorandi?
Christus meliora det faxitque, ne regnum suum a nobis auferatur
deturque iis, qui fructum afferant quam vinea tam amara, que
pręter fel nihil profert. Anglia horrore nos concutere debet.
Cum coecitas prohibeat videre vastitatem Constantię, aperi,
domine, nobis oculos, fac, queso, ut, quę videntur apparere
gratię tuę signa, in expetendo recto tuo in tam multis et
passim perficiantur. Si quidem vera sunt, quę feruntur, non
tantum de Germania, verum etiam de aliis, det dominus, ut plura
et potiora cernamus. Vale bene, mi optime Bullingere/gestrichen;
dominus Iesus te servet diu suę ecclesię, in qua faciat te
magis et magis proficere fructumque ulteriorem proferre, et
tecum eos, qui ex animo student glorię Christi, et auferat
omnia offendicula! Cupio tuos collegas salvos. Meus tibi
foelicia omnia precatur. Pręfectus noster, cui cum tuo nomine
salutem dicerem, amantissime excepit, nunc dies aliquot
laboravit; quem tuis opto commendatum precibus, ut pios, qui
pręsunt istic, non pręterito Habio, domino commendamus.
^$Neocomi 23. iunii 1556.
^$Tuus Farellus.
<lz>[Adresse ...]: Prestantissimo Christi servo Henrico
Bullingero, pastori quam fidelissimo ecclesię Tigurinę, pacis
vere edificationis quam studiosissimo, fratri et symmystę
multum observando. Tiguri.
