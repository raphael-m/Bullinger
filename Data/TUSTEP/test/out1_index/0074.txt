<nr>0074</nr>
<ae>Ambrosius Blarer an Bullinger</ae>
<od>Konstanz, 13. April 1548</od>
<vo>Autograph: Zürich StA, E II 357, 265</vo>
<dr>Bl. II, 694f.</dr>
<re> </re>
<tx>
Furgeliepter herr und bruͦder, ich hab euch by dem Äscher geschriben des
Claudj halber, hoff, ir werden ain guͦter mittler sein, damit er um sein
armuͤtle dinnen nitt komme. Er sorget sehr, diewyl man im die statt verbotten
hab, so werdind ime seine creditores uber seine kromkörb brechen etc. und im
schaden zuͦfuͤgen, hat ettlich kunstschrifften der ertzney, so im zuͦ
Augspurg mitgetailt worden, und anders, ouch rechenbuͤcher oder rödel. Bitt
euch uffs fruntlichst, im davor ze sein, damitt ime nichts unbillich
zuͦgefuͤgt, er ouch nitt uberrechnet werde; dann diß ouch zuͦ lob und
preysß dienet ewer statt. Er ist uff Wyntertur zogen; da hat er ouch ain tail
seiner waren. Hat gesagt, er welle euch disen brieff gen Zuͤrich schicken und
ewers bschaids allda erwarten, ob er hinin dörfe in ewer statt oder nitt. Aber
ich byn des ungezwyffelten vertrauwens, ir habind so vyl von unser wegen
erlangt, das er hinein dörffe, diewyl er doch allain zuͦ rechnen und die leut
zefriden ze stellen hinein begert und demnach sein armuͤtle zuͦ seinen
handen ze nemmen; dann er mich sehr behertziget, diewyl ich waiß, das ain
grosser yfer in im ist. Den irrthumb will ich im (wills der lieb gott) wol, bald
er widerum kompt, usrüten. Bitt euch aber und aber, thaind wie byßher, damitt
das arm mennlin nitt veruntrüwet werde; dann er ist im offt seltzam gangen und
vyl verzuckt und verzogen worden usß seinem krom.
Er hette ain fuͤrschrifft von meinen herren genommen an ewere herren; aber min
bruͦder und vetter habend geacht, es seye gnuͦg, wann ich euch von unser
wegen schribe, wie ich dann uff zinstag by dem Äscher gethon hab. Wirt es aber
von nöten sein, so muͦß und wirt er noch die fuͤrschrifft meiner herren
ussbringen, allain das im der terminus erstreckt und er nitt verkurtzt werde.
^$Datum 13. Aprilis 1548.
^$Des Marcellen diener wirt morn, acht ich, hinein, schreib ich euch weyter, oder
uebermorn.
<un>Tuus Ambrosius Blaurer.
^$Claudius zögt an, das man im by euch zuͦ Zuͤrich ouch schuldig seye; wellt
um gottes willen, ouch unß zuͦ freuntlichem gefallen, verhelffen, damitt er
ouch bezalt und ains gegen dem andern abzogen oder ain schuld an die ander
gestossen werde, oder wie man in die sach kommen mocht. Ich helligen euch
treffenlich ungern mitt denen nichtigen geschefften; dann ir ewer zeyt wol vyl
baß anzelegen habend; so kenn ich aber nieman sonst by euch, dem ichs
zuͦmuͦten könne. Ich will mich aber sehr besseren und euch mitt sölichen
dingen nitt mehr uberlegen sein. Ir köndt etwan sonst ain guͦten gsellen
bitten, das er euch zuͦ gefallen hilfft erfarung ze haben, was Claudi und
wievyl er yedem schuldig und was man ime schuldig seye.
^$Was um ain ungrads ze thain wirt sein, do Claudius nitt on nachtail seiner
waren (er wellte sy dann um ain spott geben) zalung thain möcht, und es um ain
guldin 4 oder 5 ze thain, so lichts dar; will ich euch, bald ir mir berichten,
wievyl es ist, by erster bottschafft widerum zuͦschicken. Ich hett im yetzund
ettlich guldin geben; hab ich gesorgt, er keme darum oder vertrempelete das geld
sonst und machte danecht sein krom nitt ledig; dann sein weyb ist zuͦ
Frowenfeld; zuͦ deren kompt er yetz; die ist gar liederlich, will sich nitt
recht schicken, das sy ir armuͦt zuͦ nütz bringe.
^$Ich möcht sonst ouch gern wissen, warum man Claudio furnemlich statt und land
verbotten hette.
<lz>[Adresse:] Dem hochgelerten, christelichen herrn Hainrich Bullinger, meinem
insonder vertrauwten, lieben herren und bruͦder. Zuͤrich.
