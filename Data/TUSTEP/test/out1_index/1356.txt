<nr>1356</nr>
<ae>Antoine Morelet du Museau an Bullinger</ae>
Basel, 1. März 1552.
Zürich StA, E II 359, 2882. / Orig.(Aut.)
Accepi literas tuas, vir doctissime et integerrime, 10.
februarii scriptas, et quantum ad Saxonicum exercitum scias
non stare a partibus Cesaris neque astu et prudentia Cesaris
collectum, qui tamen accepta a Cesare et principibus pecunia
dissipatus est, et hoc non sine causa factum est; nam in eo
exercitu multi capitanei erant Cesariani, quos remittere
domum oportebat, ne, quid fieret, intelligerent, et ita
delusi episcopi putantes dissipato exercitu non opus habere
milite et equitatu suos aut maiorem partem ablegarunt, qui
illico novis capitaneis, qui non longe aberant, iurarunt.
Ita denuo in caput Cesaris magnus colligitur exercitus in
Saxonia et Hessia. Mauritius enim et Hessus fędus cum
Gallo inierunt, et certi alii principes, et ex utraque parte
dantur obsides. Iam pecuniae hic sunt, quas rex numerare
debet pro tribus mensibus cum obsidibus. Expectamus venturos
principes. Rex est in magno apparatu; convocavit enim totam
nobilitatem, et plerique principes illum comitantur iturum
brevi in Germaniam, cui se coniungere debet Saxonicus
exercitus, qui etiam maxime properat, ut pręstet, quod
promisit, ut ad me scripsit regius apud principes Germaniae
legatus. Vicegerentem reliquit reginam, cui dedit
consiliarios viros doctos et integerrimos, dixitque senatui
Parisiensi, ubi puplicam habuit orationem, ante decem menses
non reversurum et ut reginae tanquam ipsi obedirent, et quod
pro conservatione regni vellet illis dare Helvetios.
Puplicatum etiam est edictum in favorem Germanorum, qui
censentur esse ut cives et amici confederati regni Galliae,
ita ut possint acquirere in regno Galliae tamquam concives
neque opus sit illis obtinere alias literas, ut possint
etiam in sua vivere relligione etiam absque delectu
.......orum, modo non publice doceant. Id qui nollet
procurator regius publice legi, sed secreto describi in
senatus membranis, missi sunt a rege cardinales Lothoringus
et Castilionensis, qui apertis hostiis senatus fecerunt legi
et puplicari illud edictum. Puto etiam regem prima aprilis
ingressurum Lothoringiam, ut duas civitates imperiales
retineat, quod facile fiet, tum quod non sint munite, tum
etiam quod iam a multis annis earum susceperit protectionem,
quas tamen vult esse semper sub imperio. Postea recta
contendit ad Cesarem, si dominus permiserit et principes
prestent, quod promiserunt, quamvis nonnulli in Gallia
suspectam habent principum Germanorum fidem. Ideo non
libenter p.........  talem profectionem, precipue cum omnes
principes velint regem comitari. Cesar etiam colligit
exercitum, quem simulat in Hungariam mittere; sed puto
aliter rem habere et sibi timere; non potest enim non
aliquid rescire de talibus practicis, et vellemus illum iam
Auguste esse. Inter Saxones aliquos comites Cesareanos
ceperunt, ut, si aliqui ex nostris interciperentur, possimus
illos redimere et avertere vim et tyrannidem Cesaris. Quod
autem scribis de legato pontificis, qui ab aliquot mensibus
in Gallia est, certum est regem illi permisisse expeditionem
aliquarum Romanarum provisionum, quas vocant; sed addidit
questorem, qui pecunias reciperet, ita ut ne obolus quidem
in manus legati devenerit. Ille promiserat se effecturum, ut
Mirandula relinqueretur libera, quum . . . . . .  sit in
mora. Puto regem illum brevi remissurum Romam; ille enim
posset innumeros exploratores in Gallia retinere sub
pretextu legationis. De pace et concordia inter Cesarem et
regem nulla prorsus mentio neque spes, imo cruentissimum
bellum expecto ....... in Germania incepturum. Dominus sane
vertat ad laudem su  nominis. Ego sum maxime occupatus; nam
fere unoquoque die e Gallia nobiles ad me veniunt; nam rex
nihil in imperio avo inconsulto agi vult. Adsunt etiam hic
quidam Saxones apud me missi a principibus suis, qui non
sine periculo huc usque pervenerunt. Ego omnia, que
intellexero digna diligenter posthac scribam. Quidam
theologi Parisienses, qui concionati sunt contra senatum,
quod non satis atrociter evangelicos puniret, accusati sunt
et, ut audio, dabunt penas, deputatique sunt iudices, qui
illos in ius vocarent. Gaudeo librum tuum Gallicum esse
redditum; nos inveniemus viam, qua possit ad manus regis
devenire. Hoc unum tamen doleo in principe, quod fere
nunquam legat, sed satis erit, si velit audire. Ago gratias
de iis, que ad me scribis et quod tam diligenter admones, ut
nobis caveamus; nam cum potentissimo et cautissimo hoste est
nobis negocium. Misi schedam previllegii in aulam pro libro
de animalibus; exemplar eius apud me retinui; quam primum
aliquid resciero, rescribam. Tuas etiam novissimas  26.
februarii scriptas accepi. Bene vale. Basileae  1. martii
1552.
Tibi deditissimus Maurilius Musaeus.
Clarissimo et doctissimo viro d. Henricho Bullingero,
Tigurino ecclesiastae, amico charissimo.
                                             Tiguri.
Vermerk v. Bull.s Hd.:  "In martio 1552."
