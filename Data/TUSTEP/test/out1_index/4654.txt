<nr>4654</nr>
<ae>Bullinger an Johannes Pontisella</ae>
Zürich, 19. September 1567.
Zürich StA, E II 342a, 509. / Orig. (Aut.)
Graub. III,  29f. R.
S. D.  Literas tuas una cum Lentuli literis et duobus
coronatis accepi, tibi vero pro habitis curis et laboribus
insumptis maximas ago gratias relaturus, si per
oportunitatem potero. D. Tobiae, symmystae et fratri
dilecto, dices eius me literas  4. septembris ultimo
scriptas accepisse neque nunc habere, quod singulariter ipsi
scribam, nisi diligentissime curasse me literas d. consulis
a Cham missas a d. Friderycho a Salice; id si Friderycho
significarit, facere mihi rem gratissimam. Alioqui mihi nunc
otium non est scribendi ad ipsum. Utrumque valere iubeto et
salvere plurimum; sed et consequentia cum ipsis habebis
communia. Cardinalis a S. Cruce per Lugdunum a Roma festinat
in aulam regis persuasurus illi, imo reginae, a qua
dependent omnia, ut recipiat decreta Tridentini concilii.
Ibidem aiunt expectari ipsum Hispaniarum regem vel
splendidam eius legationem, quae hoc ipsum agat. Hispanus
enim certo velis et remis contendit, ut sedi subiiciat
omnes, cui ille paret libenter. Quodsi impetrarit hoc
pontifex, novas dedit Galliae turbas. Civile bellum intulit
in Galliam leg[atus] pont[ificis],
cardinalis Ferrariensis, anno 1562. Quid si cardinalis
Crucianus crucem inferat in Galliam et reparet bellum
intestinum? Orandus ergo dominus, ut pacis turbatores agat
praecipites et conservet pacem. Heri huc venere legati ducis
Sabaudiae et reipublicae Genevensis. Convenit inter eos, ut
6 arbitris controversiam suam cognoscendam proponant. Petent
ergo ex republica nostra consulem a Cham; petent praeterea a
Lucernatibus Pfifferum seniorem, ammanum Arnoldum Urianum et
Redingum Svytensem, duos praeterea a republica
Basilien[sium] et Schaffhusianorum. Bernates 3 praefecturas
praesentibus legatis Helvetiorum duci restituerunt.
Transacta sunt omnia pacifice. Utinam eventus respondeat
piorum votis! Legati 27 principum sunt Viennae et ab
imperatore petunt sibi dari liberum principem Saxonem
captivum. Expectamus, quid Francfordia scribatur, unde
nemodum rediit.
Optime vale. Saluta consules et capitaneum Carolum, imprimis
r[egiae]       m[aiestatis] legatum ad
Rhetos etc.
Tiguri  19. septembris anno 1567.
Bullingerus s[enior], tuus.
Integerrimo viro d. Ioanni Pontisellae, senatori Curiensi,
amico meo singulari et fratri dilectissimo.
Chur.
