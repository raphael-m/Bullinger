<nr>4568</nr>
<ae>Edmund Grindal an Bullinger</ae>
London, 8. Februar 1567.
ZÃ¼rich StA, E II 369, 153.
Ep.Tig. I, S. 108f.
Orig. (Aut.)
Sal[us] in Christo, clarissime d. Bullingere ac frater in
Christo charissime. Quod praeter communes illas literas
privatim etiam ad me scripsisti, gratias ago; sed non est,
cur tu mihi gratias ageres tam diligenter, quo saepius idque
non illibenter, honorificam tui mentionem faciam. Facio enim
hoc merito tuo, quum non sim nescius, quantum et ministerio
et scriptis ecclesiae profueris et adhuc prodesse non
desinis. Hoc etiam privatim tibi debeo, quod ante annos plus
minus viginti lectione libri tui  De origine erroris  primum
excitatus sum ad veram de coena domini sententiam
amplectendam, quum antea Luthero fuissem addictus; aequum
est igitur, ut illum colam, per quem profeci.
Haec volui paucis ad literas tuas respondere, quae mihi
erant gratissimae. In Scotia ecclesiae aliquanto meliore in
conditione sunt, quam quum proxime ad te scribebam; sed ipsa
Scotiae regina non mutat sententiam. Decembri elapso
baptizatus fuit filius illius primogenitus more papistico
per quendam mitratum pseudoepiscopum. Sed ex universa illius
regni nobilitate tantum duo reperti sunt, qui baptismo
interesse dignati sunt; ceteri euntem et redeuntem infantem
tantum ad valvas usque sacelli comitati sunt. Quid in
Brabantia et Flandria geratur, scio vos non ignorare; spero
illis coeleste auxilium non defuturum, postquam magna ex
parte humanis praesidiis destituti videantur, praesertim si
Hispaniarum rex cum exercitu, (quod timemus,) ad illos
opprimendos veniat.
Oro, ut dnum. Gvalterum et caeteros tuos collegas meo nomine
salutes. Dominus vos conservet!
Londini  8. februarii 1567.
Deditissimus tibi
in domino Edmundus Grindallus,
episcopus London .
Reverendo in Christo d. Henrico Bullingero, Tigurinae
ecclesiae ministro fidelissimo ac fratri in domino
charissimo.                                 Tiguri.
