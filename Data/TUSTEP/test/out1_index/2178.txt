<nr>2178</nr>
<ae>Jakob Rüeger an Bullinger</ae>
Schaffhausen, 8. Juni 1555.
Zürich StA, E II 335, 2283. / Orig.(Aut.)
Salve, clarissime vir et humanissime d. Bullingere. Velim
equidem libentissime pluribus ad te scribere, sed, quod
scribam, non est. Expectamus quotidie, quid sint allatura
comitia Augustana, item quid futurum inter Gallum et
Carolum, quod pacem attinet, quam ne optamus quidem, pacis
alias appetentes admodum. Quantum ad collectam Bernensium in
Locarnenses fratres collatam putaveramus nostrum senatum
aliorum vestigia citius insequuturum quam aliis
benefaciendis pauperibus Christi exulibus occasionem
daturum; nam simystae mei mihi aegroto retulerunt se senatum
nostrum salutasse Locarnensium gratia et multis argumentis
suasisse, ut (quia evangelium etiam profiteantur) exemplum
et vestrum et Bernensium erga homines istos Christi exules
immitari velint, quorum illi hospitio eos excipiant, hi vero
dona conferunt haud exigua. Quid inde sit futurum, ignoro;
aedes rarius adhuc egressus sum. Utinam permitterent nobis
colligendi potestatem; non dubito, quin vel aliquid essemus
effecturi. Sed si sponte nolint, cogendi mihi non videntur,
cum hilarem datorem dominus diligat etc. Caeterum mitto hic
epitaphia Iulii 3. pontificis, quae dudum misit Vergerius,
retinui tamen, donec convalescerem eaque describere possem,
id quod iam (deo sit laus) mihi contigit. Cogitabam enim te
ea forsan interim aliunde accepturum vel, si iam tandem ad
te deferrentur, nihil hac in re esse neglectum. Sed nolo
tibi, praestantissime vir, ulterius molestus esse; rogo, me
semper tuae humanitati commendatum habeas meoque nomine
salutes, qui de me percontantur, sive simystae sive
professores etc. Scaphusiae  8. iunii 1555.
Tuae humanitati deditissimus semper Iacobus Rüger.
Clarissimo, egregia doctrina, singulari virtute et pietate
praedito viro d. m. Heinrycho Bullingero, antistiti
ecclesiae Tigurinae vigilantissimo, d. ac fratri suo
plurimum suspiciendo.
                      Tiguri.
