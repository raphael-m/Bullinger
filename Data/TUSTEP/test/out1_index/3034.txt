<nr>3034</nr>
<ae>Edwin Sandys an Bullinger</ae>
<od>
Straßburg, 20. Dezember 1558.
Zürich StA, E II 375, 558.
Zur.lett.
I, S. 2f.
Salutem plurimam in Christo.
Tardius quidem ad te scribo, vir colendissime; sed iam primum occurrit certi aliquid quod scribam.
Superiori die accepimus literas ex Anglia, quibus mors Mariae, inauguratio Elezabetae, et obitus cardinalis Poli confirmantur.
Bonus ille cardinalis, ne turbas excitaret, aut cursum evangelii impediret, discessit e vita postridie quam Maria sua mortua est.
Tantus enim fuit inter illos amor ac animorum consensus, ut ne ipsa quidem mors illos disiungere potuisset. Nihil
ergo metuendum nobis est a Polo; mortui quippe non mordent.
Maria paulo ante mortem misit duos ex consiliariis suis ad sororem Elezabetam, quibus in mandatis dedit, primum ut significarent se velle dare illi coronam regiam et omnem illam dignitatem, quam iure hęreditario illa tum possidebat.
Et pro hoc tanto in illam collato beneficio tria ab illa petere: primum ut non mutaret consiliarios, secundum ut non mutaret religionem, tertium ut debita sua solveret et creditoribus satisfaceret.
Respondet Elezabeta, et inquit: Vehementer quidem doleo, quod regina vehementer aegrotat.
Quod autem mihi diadema regni dare velit, non est cur gratias agam; nam neque illa hoc mihi dare posset, neque hec dignitas ullo iure a me auferri debeat, ut quae mihi propria ac hereditaria est.
Quod ad consiliarios spectat, aeque liberum mihi esse puto, inquit, meos eligere, atque illi fuit eligere suos.
De religione illud vero affirmo, me illam non mutaturam, modo ex verbo dei,  quod nunicum fundamentum
et regula religionis mee erit, probari possit.
Quod denique debita sua persolvenda petit, aequum petere mihi videtur: ego autem ut solvantur, quantum in me est, curabo.
Et cum hac responsione dimissi sunt nuntii.
Regina Elezabeta proximo ab inauguratione sua dominico fecit evangelium praedicari ad celebrem divi Pauli crucem; quod quidem cum maximo populi applausu fiebat.
At dominico sequente episcopus Cecestrensis, nomine Christoforsonus, (qui olim salutavit te in aedibus tuis in transcursu suo in Italiam, est enim egregius papista,) eundem locum occupabat, et in concione sua strenue et magna cum libertate (ut satis semper audaces sunt papistae) refutabat omnia quae prius dicebantur, clamans fortiter, ne
credatis huic novę doctrinae; non est evangelium, sed novorum hominum et haereticorum novum inventum, etc.
Ad istum modum bonus ille papista sua confirmare et evangelii veritatem tollere contendebat.
De qua re cum primum regina audivisset, bonum illum episcopum ad se accerciri curavit, et de concione examinatum in carceres coniici iussit.
Muavit fere regina omnes consiliarios suos, et pro papistis bonos christianos sibi assumpsit.
Et spes quidem magna est, quod totis viribus evangelium promovebit, et regnum Christi amplificabit.
Quod ut faciat, ab omnibus piis rogandus est deus.
Philippus misit ad illam celebrem et magnificam legationem; quid autem sit, quod velit, ignoramus.
At si cogitet id quod tua prudentia metuebat, operam perdet, nec hilum quidem proficiet.
D. Wrottius, d.
Cocus, et alii nobiles hodie primum ingressi sunt
iter.
Cras ego favente domino sequar.
Cum in Angliam venero, quomodo res ibi gerantur, diligenter ad te perscribam.
Interim roga tu deum pro statu ecclesiae Anglicanae, et pro nobis miseris verbi ministris, quibus grave et difficile onus incumbit.
Nos vicissim pro vestra ecclesia et pro vobis deum vehementer precabimur.
Iam media nox est, et cras mane mihi discedendum est.
Tu igitur bene vale, vir colendissime.
Turbulente.
Argentorati decembris 20, vel si mavis 21, 1558.
                          Tui studiosissimus Edwinus Sandus, Anglus.
Colendissimo viro domino Bullingero, ecclesiae Tigurinae pastori vigilantissimo, dno suo plurimum observando.
^$Tiguri.
