<nr>2538</nr>
<ae>Johannes Travers an Bullinger</ae>
<od>Zug, 13. Januar 1557</od>
<vo>Autograph: Zürich StA, E II 365, 627f.
(Siegel...)</vo>
<dr>Gr. I, S. 461f.<dr>
<re> </re>
<tx>S. D. Lectis tuis litteris, humanissime frater, per
cognatum meum allatis reperio te semper sui similem, qui non
desistis stimulo monere fratres, ut ministerii, cui presunt,
memores pergant in vinea Domini laborare fideliter. Spero
profecto Concium nostrum officio suo non defuturum; ego
pariter pro etatis condicione, quantulam potuero operam
communi bono impendere, sum facturus.
^$Ceterum novi te, amicissime Bullingere, omnium amicorum
adversitatibus condolere nec me a ceteris fratribus exclusum.
Idcirco currentibus lachrimis casum meum significare cogor:
ultima Decembris volente filio meo maiore natu a Zuzio Curiam
equitare, ecce, proh dolorŁ in iugo montis Albule, quod
transcendere oportebat, eruptione nivium suffocatus fuit.
Quibus telis et doloribus penetratum fuerit cor meum simul ac
omnium meorum, tu ipse iudicato. Verum collectis spiritus
viribus vix datum fuit fatale hoc malum, secundum carnem
inquam, competenti patiencia tollerare; tamen me ipsum
colligendo decreto ac providencie divinis non reperio me
opponere debere. Adeo si bona de manu Domini suscepimus,
adversa cur plus ęquo deplorare vellemus? Oro igitur sine
intermissione Dominum, ut in me spiritum patiencie confirmet
et augeat, et ut tu mea causa id facias, te ex corde deprecor.
^$Ex alio Fridericus Saliceus, presentium lator, gener meus,
consulto filium suum nepotemque meum, quem apprime cum primis
ama[m]us, pro institucione indolis sue Tigurum duxit. Quem
affectamus alicubi penes aliquem alumnum virum bonum, qui
potens sit filiolum nostrum alimentare pro necessitate et item
in moribus et litterarum doctrina censorem agere; verum
reperies iuvenem satis bene compositum, honestum et veridicum.
Plures ex nostratibus precibus meis amplexus es, promocionis
etiam plurimum in tales cum eorum compendio contulisti, quo
fit, ut hunc charissimum nepotem in tuam protectionem
suscipias, ex affectu te precor, utque deligas virum virtutum
amatorem, penes quem collocandus sit. Si tu operam tuam
prestas, non est, quo aliquid de filio iuvando sit reliquum.
Parce, mi frater, quod non desisto te in tuis studiis et
negociis variis molestare; tua humanitas mihi ad id animum
fecit. Si aliquo tibi possem inservire, facerem id ex animo.
^$Vale. Sym[m]istas omnes cum familia tua meo verbo salutabis.
^$Ex Zuzs, idibus Ianuariis 1557.
^$Tibi ex corde amicus Ioannes Traversus.
<lz>[Adresse ...]: Vigillantissimo pastori iuxta ac
humanissimo domino Henricho Bullingero, [doc]to ac pio
Tigurinorum ecclesia[ste, ami]co et fratri meo
observandissimo.
