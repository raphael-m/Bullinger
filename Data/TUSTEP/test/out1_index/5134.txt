<nr>5134</nr>
<ae>Bullinger an Tobias Egli.</ae>
(Zürich), 27. Juli 1571.
Zürich StA, E II 342a, 626. / Orig. (Aut.)
Graub. III, 257f. R.
S. D.   Binas accepi a te, dilectissime frater. Ad priores
haec paucis respondeo: Ganthneri protervia et ferotia
videtur mihi auxilio et opera s[acri?] magistratus
confringenda, Marii quoque, si pergit is sui esse similis.
Talia enim ingenia nisi compescantur, aliquando malum magnum
ecclesiae dabunt. Nolim te solicitum esse aut sumptus ullos
facere propter meum balneum; te amo et tua benevolentia, qua
in me affectus es, plane satisfecit mihi. Perge, quod facis,
me amare, et res bene habent. Dissident Schaffhusiani cum 8
Veteribus Cantonibus propter coenobium Parendys nuncupatum.
Quod cum hucusque possederunt Schaffhusiani, contendunt 8
Cantones pertinere illud ad dominium comitatus
Frovenfeldensis vel Durgeensis. Iure egerunt; nunc de iudice
contenditur. Basilienses, Friburgenses, Salodorenses et
Aptcellani sequestres se interposuere; sed hactenus nihil
effecerunt. Repetentur comitia ad ferias Omnium Sanctorum
etc. Camulius et eius similes indigni sunt, quos terra
ferat, non iam dico, Rheti tolerent. Ad corvos! Remitto,
sicuti petebas, exemplum privilegii pontificis. In republica
Christiana et quae non vult perire, non feruntur huiusmodi
privilegia, et si privilegiati vivere velint suis
privilegiis, minus sunt ferendi. Papa sic spargit inter vos
pulverem tormentarium. Maledicat ei dominus! Remitto etiam
capita foederis contra Turcam et ago tibi gratias, quas
possum maximas. Admonet me haec confoederatio eius, quae
apud Ieremiam extat Zendechiae et sociorum etc. Genevenses
non sunt recepti Badae, quod petiverunt, in foedus
Helveticum. Quid porro futurum sit, ignoro. Geneva scribit
ad me Beza in Gallia pro certo haberi bellum saevissimum
futurum inter Gallum et Hispanum. Dicitur Gallus in
societatem attraxisse Anglos et Germanos. Non certo dixerim,
an haec certa; si quid accepero certius, significabo.
Interim vale aeternum una cum tuis omnibus. Salutant te
nostri omnes; saluta tu d.d. consules, d. Gregorium,
Campellum* (*a.R. stenograph. Bemerkung.), Pontisellam,
amicos ordine omnes et Bonetum. Postremas tuas literas non
satis intelligo neque puto unquam futurum, ut respublica
nostra intercludat forum frumentarium Rhetis. Vale
aeternum.
Iulii 27. 1571.
Bullingerus tuus.
Eximio Christi Iesu servo d. Tobiae Eglio, Curiensis
ecclesiae ministro fideli, domino meo honorando et fratri
charissimo.                          Chur.
