<nr>0530</nr>
<ae>Baldassare Altieri an Bullinger</ae>
<od>Puschlav, 3. August 1549</od>
<vo>Autograph: Zürich StA, E II 365, 475.
(Siegel...)</vo>
<dr>Gr. I, S. 475.<dr>
<re> </re>
<tx>Pręstantissime Bul[l]ingere, Dominus servet te in tuo
ministerio absque querela.
^$Scripseram ad te paucis ante diebus, quid omnes fideles
mirifice cupiant agi per te ad salutem et consolationem primum
ecclesię Claven[n]ensis, quę multis ac magnis discordiis pene
dissipata est; id autem est, ut per sinodum Curiensem ii duo
removeantur facta causę cognitione, Augustinus scilicet,
minister Claven[n]ę, et Camillus, anabaptistarum patronus.
Quodsi tu ad ministros Curienses scripseris ea de re, non tam
mihi, qui te unice observo, sed episcopo Vergerio, immo omnibus
fidelibus, qui sunt in hisce partibus, gratissimum feceris et
clorię Christi, quę nunc eo pacto periclitatur, rectissime
prospicies. Dabis igitur operam, ut in hac tam gravi causa te
eum esse sentiamus, qualem semper existimavimus, id est
ecclesię Christi summum patronum et curatorem.
^$Cęterum hunc fratrem tibi valde commendo; dignus est opera
tua. Monachatum cum missa deseruit, et cum non posset in Italia
tutus manere nec alibi victum querere, coactus est venire ad
vos, a nobis ita persuasus, ut vel ibi vel Basileę aliquo modo
de victu et vestitu sibi prospiciatur et inservire alicui
vocationi, dummodo sibi tantum ocii relinquatur, quod satis sit
ad discendum aliquid. Paratus est omnia quantumvis dura sufferre
prius quam ad illam monachorum et missarum abominationem
reverti; vestrum igitur erit iuvare quoquo modo ipsius laudabile
institutum. Quicquid huic feceris, scias te primum Christo, ut
scis, deinde multis fidelibus et mihi ipsi contulisse.
^$Ego Postclavium veni una cum episcopo Vergerio. Is habet omnia
parata contra Antichristum fulmina, quę iaculaturus contra
illam bestiam. Dicit se hic hyematurum, ut opus suum perficiat.
De me vero nihil pene spei pollicetur ista nimis insolens
persecutio Venetorum. Literę illę commendatitię nihil
proderunt.
^$Vale in Domino. Reliquam ecclesiam salutabis meo nomine meque
ames.
^$Datum Postclavii, die 3. augusti 1549
^$Tuus ex animo Balthasar Alterius.
<lz>[Adresse ...]:Integerrimo et eruditissimo ministro ecclesię
Tigurinę, domino Henryco Bul[l]ingero, meo semper colendo.
Tigurum.
