<nr>0808</nr>
<ae>Johannes Blasius an Bullinger</ae>
Chur, 6. Juni 1550.
Zürich StA, E II 365, 74.
Gr. I, S.168.
Ioannes Blasius d. Bullingero suo S.
Salve, colendissime vir. Cum in presenciarum ad te nihil
scitu dignum haberem,
nolui tamen reverendissimum d[ominum] Vergerium te sine meis
literis
convenire, quibus eum apud nostrates syncere, pie et
fortiter magnoque cum
fructu ges[s]isse testarer. Est enim (quantum ego iudicare
possum, testantibus
eius moribus) vir magne erudicionis et pietatis verę ac
dignus, ut suo
proposito ab omnibus piis promoveatur. Rhecia enim nostra
merito eum observat
atque colit non tantum propter eius pietatem, verum propter
lingue eiusdem miram
facundiam, qua solet non tantum docere, verum et
contradicentes convincere ac
confutare. Quid vero cum episcopo nostro egerit, ipse coram
ener[r]abit etc.
Postremo de rebus nostris perplexis nihil habeo, quod
scribam. Exspectamus Trium
Fęderum legatos ad proximam hebdomadam; quid vero acturi
sint, ignoramus.
Scies vero, quamprimum nactus fuero nunccium. Multi multa
sibi de his comiciis
promittunt. Nonnulli urbi nostrę minantur etc. D[ominus]
deus
conservat ecclesiam suam. Vale per dominum. Raptim, Curie,
6. iunii, anno 1550.
Ora dominum pro nobis.
Idem tuus ex animo.
Prudencia, erudicione ac vera pietate ornatissimo viro d.
Bullingero, ecclesię
Tigurine antistiti constantissimo, d[omino] et fratri suo
colendissimo.
