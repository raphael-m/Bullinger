<nr>1105</nr>
<ae>Johannes Gast an Bullinger</ae>
Basel, 25. Mai 1551.
Zürich StA, E II 366, 135. / Orig.(Aut.)
S. in domino. Heus tu, in quem angulum se proripuit
quęstor aerarius* (*a.R.: Gabr. Arnold?): Saxoniam petit,
fortassis inserviturus est Mauritio quemadmodum et dominus
de Heideck. Quales homines hactenus in Helvetiis habuimus,
quibus hospitia dedimus commoda ac defensionem cum nostrorum
periculo? Evangelium multos nebulones vestit pulchra specie.
Quibus putas fidendum esse ? Quis non intelligit practicas,
quo nobis incommodet tale genus hominum?
Magdeburgum graviter esse obsessum a magna caterva militum
ab omni parte certissimum est, et expectant graviorem
obsidionem. Quis illos bonos viros liberabit, deusne sua
potenti manu an Turca, servus dei? Et prodigia quędam visa
sunt in Saxonia, puto/puta, quinque soles visi per tres
dies, noctu vero tres lunas. Turca absque dubio dilatabit
cornu suum et lunam tandem claudet superveniente extremo
die. Et Philippus Melanchton scripsit quędam de hoc
prodigio. Terrent me etiam multa, quę sentio. Bellum
Gallicum gliscit, nec poterimus nostros retinere in offitio;
animi illorum tumultuantur et aurum sitiunt; pauperes sunt
ob convivia assidua peracta et adhuc in singulos dies
continuata, nihili curantes, qui pecuniam contractam solvat.
Populus fere est sine deo, etsi contiones perpetuae sonent;
multi audiunt verbum dei, sed nihilominus meliores sunt,
quod mirum est apud me. Durę cervicis est populus et
digna
plaga magna. Orbis christianus concutitur variis plagis et
tenebris densissimis obruitur et in singulos dies novis
morbis et inauditis inficimur, annona premimur, bulimia
vexamur et ab omni parte impetimur, sed nullam penitentiam
agimus, imo peiores et deteriores efficimur, o deum
immortalem!  Vale. Basileę  25. amii 1551.
Galliae regis legatus heri ad nos rediit; quidam aiunt
onustum venisse coronatis milites conducturus ad lanienamque
rapturus. D. Theodorum meo nomine salutabis cum uxore tua
charissima.
T[uus] Gastius ex animo.
Integerrimo viro d. Heinrycho Bullingero, Tigurinae
ecclesiae pastori vigilantissimo, ad manus.
                                     Zurich.
