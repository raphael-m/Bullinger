<nr>1294</nr>
<ae>Ambrosius Blarer an Bullinger</ae>
(Winterthur, Frühjahr 1551.)
Zürich StA, E II 357a, 750. / Orig.(Aut.)
Bl. III,  S. 856.
Es ist verruckter tag ain neapolitanischer grauff zuͦ
Frouwenfeld durchzogen; hat der landtvogt by ime gessen. Dem
hat er anzögt, das er den nechsten vom Kaiser komme; der
seye yetz wol uff, und stand die sach lybs gsunthait halber
uff guͦten wegen. Am andern, das kai[serliche] m[ajesta]t
gedenck diß jar frid und ruͦ ze haben, und ob sich wol deß
Turcken und Italien halber etwas erregt und auffgeblätert,
hab er doch guͦt weg und mittel, dasselbig on krieg ze
stillen; dann er ye willen, diß jar nitt ze kriegen.
Des conciliums halber hat diser grauff gesagt, er hab
gentzlich darfuͤr, es werde nichts darusß; die grossen
pfaffen seyen selbs unainig und glich so wol kain nütz alls
die welltlichen potentaten; man möge und konne iren pracht
und hochmuͦt nitt erliden. Hat ouch zum landvogt gesagt,
er
solls gwisslich darfuͤr haben, das die nüw lehr, wie man
die nenne, in Italien treffeliche motte, desglichen an
andern orten, das mans nitt lichtlich löschen werde.
Dis hat der landtvogt selbs zuͦ ainem guͦten man gesagt,
der
mirs anzögt hat. Der truw gott schicks mitt gnaden zuͦm
besten.
[Datum, Unterschr. u. Adr. fehlen].
