<nr>0227</nr>
<ae>Oswald Myconius an Bullinger</ae>
<od>Basel, 13. September 1548</od>
<vo>Autograph: Zürich StA, E II 336a, 294</vo>
<dr> </dr>
<re> </re>
<tx>
S. De Argentinensibus multa feruntur absurda, quę lubens praetereo. Legi
literas 6. Septembris datas, in quibus hęc inerant: concionatores nihil sui
officii praetermittere atque sic perstituros; deinde adhuc spem esse, eo quod
adhuc semel referenda sit res ad concilium magnum; Cęsarem quoque vix
permissurum, quę ab ipsis petantur; tum ergo cognitum iri, quid sit in animo;
pręterea eundem properare praeter expectationem omnium in Belgas, sive quod
advenerit filius, sive quod aliquid motum sit illic. Qua de re spargitur
nonnihil, sed incertum.
^$Tria rumor circum fert: 1) esse civitatem Burgundicam in confiniis regni
Francici; eo missos inquisitores, et qui inventi sint Lutherani, male tractatos;
concurrisse itaque cives et occidisse omnes sacerdotes Baales, papales dico, et
sese devovisse Gall. 2) Bis milites adversarios duce comite a Mansfelden fusos;
reginam Ungarię sic turbatam, ut fugientem in quoddam monasterium mors sit
sequuta. 3) Gandavum receptum a suis idque hoc pacto; Gubernator, qui fuit in
arce nova extructa ab imperatore, mortem obiit. Convenit ingens civium multitudo
ad funus atque, dum arx fuit aperta, cives irruperunt et occuparunt literis
protinus scriptis ad Gallum, ut facinus tueatur. His igitur tam diu fruaris, dum
alia supervenient, quibus certius instrueris.
^$Es hand die Cölnischen schifflüt geseyt, si habint dem kaiser gfuͤrt büchsen
etc. nünmal hundert tusig centner. Serium est, quod virum urget, quicquid sit.
^$Gastius se misisse ait, quę toties petisti. Vale fortis in domino, qui solus
fortes efficit ac constantes.
^$Basileę 13. Septembris anno 1548.
^$Salvi sint Theodorus, Pellicanus, Gvaltherus, Otto in Christo Iesu.
<un>Tuus Os[valdus] Myc[onius].
<lz>[Adresse:] D. Heinricho Bullingero, ministro Christi fortissimo, domino in
Christo suo. Zürich.
