<nr>1249</nr>
<ae>Johannes Haller an Bullinger</ae>
Bern, 13. November 1551.
Zürich StA, E II 370, 154.
S.  Accepi tuas et eas, quas ad Calvinum direxisti, curavi
et ago tibi magnas gratias pro utroque tuo libello ad me
misso. Mitto vicissim translationem eorum, quae Vergerius
Latino sermone de fugiendo concilio Tridentino collecta
aediderat. Voluit, ut ego transferrem, quo Germani etiam
haec cognoscerent; parui ergo. Tu poteris dare alicui
amicorum, qui Latina non intelligit. Caeterum cum alia modo
mihi non succurrat scribendi materia nec quicquam habeam
novi, volui et hunc meum libellum, in quo sacras aliquot
preces ex Psalmis collegi, ne nihil agerem, tibi mittere, ut
ipsum inspiceres tuumque super hoc mihi iudicium
significares. Collegi ipsum superiori anno, cum liber essem
a negociis consistorialibus et collegeram in meum usum
privatum, ut possem ipsius domini dei verbis cum ipso domino
deo loqui. Viderunt autem eum apud me fratres, qui vellent
eum publicari, et cum fructum illius apud me cognoscerem
certe non exiguum, sperarem ipsum aliis quoque simplicibus
christianis, praesertim hoc afflictissimo sęculo, usui
esse posse et consolationi. Materiam nemo culpare poterit;
nihil sunt nisi verba scripturae ex libro Psalmorum hincinde
collecta et variis casibus accommodata. In ordine facile
desiderari poterit aliquid. Volui ergo, ut tu prius eum
inspiceres, et si tibi videretur publicatione non indignus,
prelo ipsum committerem. Ne autem ordo turbet, observabis
registrum in fine positum, secundum quod putarem omnia illa
in 3 libros dividenda, quorum unus preces, alter ea, quae
consolatoria sunt, tertius laudes et gratiarum actiones
contineret. Cuius ordinis atque etiam aliarum [.....]rum,
quas hic secutus sum, rationem per praefationem dare potero.
Tu facile videbis, quo studio et quo labore haec collegerim,
videbis, quid numerus marginalis sibi velit, ex quoto
scilicet Psalmo quislibet versus sit desumptus. Ne ergo
dedigneris, obsecro, inspicere et libere iudicare,
reprehendere, mutare, delere, quae tibi videbuntur. Scio te
aliis occupatum; sed cum labor sit paucarum horarum, impende
te mihi, obsecro, et si videretur aedendus, vellem eum
Tiguri imprimi vel apud Froschouerum aut Wißenbachium;
Apiarius valde rogat, ut ipsi dem excudendum; sed cum, ut
ipse sordidus est, ita literam quoque habet obscuram et
typos, mallem illic cudi. Titulum et praefationem addere
nolui, donec, quod tuum sit super eo iudicium, cognovero.
Papistis simul et nostris usui esse poterit, cum nihil nisi
pura habeat scripturae verba; nostros poterit confirmare,
illos ad veram pietatem attrahere. Sed de hic nihil dicam;
si usus eius in ecclesia aliquis sit futurus, ipse cognosces
ex inspectione facile. Nec poterit aliquis obiicere, quod
laceremus scripturas, cum hic solidus et unicus earum sit
usus, ut eas nostris applicemus et accommodemus
necessitatibus. Vale cum tuis omnibus, quos ex me et meis
salutabis. Salutant vos Musculus et reliqui. Bernae  13.
novembris 1551.
Tuus Ioannes Hallerus.
Clarissimo viro d. Heinrycho Bullingero, Tigurinae
ecclesię fidelissimo pastori, domino et compatri suo
unice colendo.                                 Zürich.
Bemerkung von Bullingers Hand: "Empfangen 16. novembris."
