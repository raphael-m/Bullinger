<nr>2507</nr>
<ae>Johannes Haller an Bullinger</ae>
<od>Bern, 28. November 1556</od>
<vo>Autograph: Zürich StA, E II 370, 230.
(Siegel...)</vo>
<dr> <dr>
<re> </re>
<tx>S. D. Tuas in Apocalypsim conciones accepi, honorande mi
domine ac compater, et in illis nunc perlegendis versor; tres
nunc absolvi partes, quarta restat. Musculus me legendo
sequitur. Postquam perlegerimus, scribemus ad te. Ago vero
domino graias, quum quod praeter alia benevicia, quae multivaria
quottidie ecclesiae suę praestat, hoc etiam addidit, ut miranda
illa et fatalia mysteria ipsi revelare dignetur, tum etiam quod
per te hoc facere dignatur tantaque in te contulit dona, ut haec
obscura alias, et quę magnis viris plurimum fecerunt negocii,
tanta facilitate, claritate et perspicuitate tractare potueris.
Immensum certe vulnus hoc opere ecclesię antichristianę
inflixeris. Caeterum de typographo nescio quid scribam: vult et
non vult; metuit nescio quę, et Froschoverus videtur multis
suas res agere, quod tam diligenter urget, ne sub suo vel
Tigurinę urbis nomine excudatur. Non dubito, quin aegerrime
omnes pontificii hoc scriptum laturi sint; ringent se mirum in
modum. Videbunt enim in hoc speculo suas sordes. Sed et Romani
imperii descriptio multos mordebit. Interea tamen non potest
taceri aut supprimi veritas. Sive ergo hic sive Tiguri aedatur,
parum refert; modo cum promotione veritatis. interea, si quis
subesset dolus, nollem nostris eo pari aliquam molestiam; mihi
enim, sat scio, apud nostros hoc totum esset exedendum. Tu ergo
de eo dispicies. Placet alias, ut nostris dedices. Ad
scholarchas si scribere velis, potes, quoniam ipsis lib[rorum]
lectio commissa est. Caeterum est, quod submoneam [te] in numero
concionum esse nonnihil abs te neg[lectum], quod tamen per se
nullius est momenti et facile corrigetur; prima enim pars
continet conciones XXII, secunda incipit a XXIII. et finit a L;
tertia nunc incipit a LII. et ita numerus unus intermissus est,
et sequentes numeri ad hunc modum erunt corrigendi. Haec tantum
admonere volui, quoniam scribis numerum concionum futurum 100
aut 101, ut possis pro tuo placido dividere in numerum 99. aut
centesimum, si ita videretur, complere.
^$Caeterum literas comitis Wirt[enbergensis] remitto; agent illi
cum Sultzero, et metuo, ne is, Buceri discipulus, novum tandem
ecclesiis inducat Buceranismum. Cavendum ergo in tempore et
prudenter agendum. Dicunt multa de conventu eruditiorum; sed
nisi omnia prius bene agitata fuerint, nihil efficietur. novi
ego Lutheranorum pertinaciam, utpote inter quos etiam versatus
sim. Dominus succurrat ecclesię suę et servet nos a malo! Novi
nihil habemus.
^$Nostri te salutant. Literas alteras, quas misisti, curabo
Genevam deferri.
^$Bernę 28. novembris 1556.
^$Hallerus tuus.
<lz>[Adresse ...]: Clarissimo viro d. Heinrycho Bullingero,
Tigurinae ecclesiae pastori fidelissimo, domino et compatri suo
charissimo colendissimoque. Zürich. M. Heinrych Bullingeren.
(Zw. d. lat. u. d. deutschen Adresse ist von Bull. Hd. notiert:
"28. novembris 1556.")
