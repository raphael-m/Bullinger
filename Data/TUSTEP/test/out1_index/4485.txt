<nr>4485</nr>
<ae>William Turner an Bullinger</ae>
.......,  23. Juli 1566.
Ep. Tig. II, S. 73f.
S. D.  Quemadmodum de Christo filio dei, cum hic in terris inter mortales degeret, magna fuit inter Iudaeos opiniomum
varietas; ita ex occasione resonsionis tuae ad fratres nostros, quam Latine et Anglice, te inconsulto, superintendentes
nostri, ut putamus, in lucem ediderunt, multae de te, eius iurato et fideli discipulo et ministro, inter eos qui
repurgatiorem religionem apud nos profitentur, opiniones nuper exortae sunt, et de te varii varie sentiunt. Faxit deus,
ut tu mullam iustam de te sinistre suspicandi ansam volens nostratibus porrexisti, ita ut omnes responsionem tuam eo
animo interpretentur quo eam scripsisti. Utcunque alii de te sentiunt, hoc mihi persuasissimum habeo, si humano more in
errorem aliquem imprudens incidisses, modo amice et humaniter esses admonitus, te errorem tuum haud gravatim velle
agnoscere, et eius occasionem velle libenter confiteri. Sed quo te melius et plenius defendere possis ab iis quae tibi
impinguntur, consueto et omnibus notissimo candore fretus, pergam nostrorum hominum de te opiniones breviter referre.
Non desunt qui putant Samaritanos nostros utroque genu claudicantes (nam tales multo plures habemus quam sinceros
evangelicos) multa tibi secus atque veritas habet suggessisse; atque adeo tibi auctores aut saltem suasores fuisse, ut
omnia tua tela in nostros misellos concionatores torqueres, primariorum nostrorum ministrorum et aliorum vitiis
dissimulatis, qui ob asini prospectum tot doctos et pios pastores dignitatibus omnibus exutos in carceres coniecerunt,
et gregem Christi lupis, Papistis, Lutheranis, Sadducaeis, et Herodianis inermes exposuerunt. Sunt nonnulli qui audacter
affirment, in responsione tua multa esse, quae non solum cum tuis ipsius antea editis libris, sed cum scriptis omnium
evangelicorum pastorum, manifeste pugnent. Reperiuntur etiam quidem e nostris qui de te, in tota Europa doctissimo et de
universa doctrina christiana optime sentiente, idem sentiunt, quod de Philippo Melancthone praeceptore suo Saxonici
concionatores senserunt; qui, cum Carolus quintus interimisticas et adiaphoristicas impietates omnibus reformatis in
Germania ecclesiis obtrudere tentaret, cum magna libertatis christianae et veritatis iactura non vulgari (ut ipsi
scriptis editis testantur) ad interimistas et adiaphoristas defecit, posteaque omni metu deposito ad meliorem mentem
rediit.
Qui de te etiam praeclarissime sentiunt ita te propugnant. Dicunt te nihil minus cogitasse quam ut responsio tua Latine
et Anglice excusa in vulgus spargeretur; illam non definiendi animo aut dogmata statuendi, sed exercitii literarii
causa, ad fratres nostros doctissimos viros esse missam. Sed quum extra omnem controversiam sit, per illam iam evulgatam
multos non malos viros graviter esse offensos, consilium esse iudico, tam ad scandala tollenda quam ad veritatem, quam
in tot libris editis fortiter, pie et diligenter tutatus esses, asserendam, et a falsitatis suspicione vindicandam, ut
libello aliquo excuso ingenue et clare, omni metu excusso, testificeris, num sentias principes aut praelatos
ecclesiasticos, quos tu vocas primarios ministros, vestes quasdam praescriptas et similes ceremonias, sive a paganis
mutuo sumptas, sive a levitica lege translatas, aut a papa inventas sive approbatas, et ad idololatriam fovendam
destinatas et usitatas, citra libertatis christianae offensionem et manifestam ecclesiae iniuriam, pastoribus
ecclesiarum sub poena deprivationis et carceris invitis posse obtrudere.
Haec ideo ad te audacius scripsi, qui animum in te meum exploratiorem habeas, dum nominis tui famam salvam et integram
esse velim, et doctrinam tuam ab omni erroris suspicione liberam.
23  iulii, 1566.
Vale.                                          Tuus Gulielmus Turnerus, medicus,
a divinarum literarum lectione non abhorrens.
Eruditione et pietate clarissimo viro d. Henrico Bullingero, amico suo non vulgari.
