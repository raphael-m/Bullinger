<nr>0829</nr>
<ae>John Hooper an Bullinger</ae>
London, 29. Juni 1550.
. . . . . . . . . .
Zur.lett. III, S. 86ff.
Ep.Tig. III, S. 55ff.
Orig. (Aut.)
S. D.   Quas ad me dedisti literas 13 martii, Londini accepi
ultimo aprilis, ex
quibus pristinum ac paternum tuum erga me amorem probe
intellexi. Partim, quod
vos vestraque ecclesia pristinam valetudinem et gloriam
cosequimini, gaudio
afficiebar; quod literę nostrę, tam crebro et
diligenter conscriptę, in
itinere periere, dolenter fero; posthac diligentius nuncii
probitatem perquiram.
D. Butlerus tam raras ex me accepisse literas etiam admirari
nequeo satis. De
sororio suo scripsi saepius, qui ut iam honestum locum in
aula regis nostri
occupat, ita et Christi caussam honestissime in aula
propugnat; nec est eo hac
in caussa ferventior, nec qui aliis verbum dei ardentius
impertit. Est unus ex
quatuor oeconomis regię familię. Uxor eius defuncta
ante annum ad coelos
migraverit, quę erat soror d. Butleri; et iam nupsit
alteri pię et
religiosę virgini, honesto loco et parentibus natę. Is
officiose d. Butlerum
iubet salvere, et ei se totum pollicetur, si qua in re eo
uti voluerit.
Haec d. Butlero significabis. Iam redeam ad cursum et
tenorem prioris tuę
epistolę, ut per partes singulis respondeam. Primo de me
et meis sic accipito
: prospera valetudine valemus omnes. In feriis pentecostes
facta est mihi
facultas invisendi patriam ac parentes ad 14 dies. Patrem
inveni superstitem, et
si non amicum, tamen non hostem evangelii reperi: avunculum
praeterea faventem
inveni, patriam, si multitudinem spectes, promptam ac
docilem. Rogandus est
deus, ut oper[ar]ios extrudat in messem suam. Reversus
Londinum ad diem decimum
quartum, regio mandato cras vel perendie in Cantiam et
Essexiam proficiscor ad
d. Cancel[l]arium regni, qui iam varias ob causas ruri agit.
Ea pars maxime
totius nostri regni anabaptistico furore molestatur. Adsit
dominus ut bonam
operam ibi navemus. A paschate finitis concionibus, quas d.
Punetus die Veneris
et ego die Marcurii coram rege cum conciliariis quadragesima
habuimus, placuit
regię maiestati et concilio, ut episcopatum Rof[f]ensem
Puneto, Goscestrensem
mihi, detuleri[n]t. Meum multis rationibus impulsus
detrectabam, tum propter
iuramenti foedam et impiam formam, quam singuli qui
episcopalis muneris
functionem subire voluerint, admittere coguntur, tum propter
A[a]ronicas illas
vestes, quibus adhuc in ea vocatione utuntur non tantum in
sacramentorum usu,
sed etiam in publicis precibus uti solent. Haec omnia ad
aures regis
pervenerunt, et scire voluit, cur in tam pia et sancta
vocatione deo inservire
renuerem. Intellexit causas, quas hactenus scripsi, me
omnino ab ea abducere.
Die ascentionis proxime lapso fui vocatus, ut coram toto
concilio rationem
redderem, an iuste et legitime regium munus declinarem. Res
quaestionibus serio
agitabatur. Tandem (propter dei gloriam) exitus quem ego et
pii omnes optabamus
disputationi nostre contigit, sed non per me solum, sed per
dei gratiam et
conciliariorum animi promptitudinem et amorem erga deum et
nascentis ecclesiae
puritatem et candorem. Sed dices, exitum adhuc non habeo
co[g]nitum. Talis erat,
quod liberum me servabunt ab omni superstitionis labe et
iuramenti impostura.
Hac conditione iniunctam mihi operam in me recipiebam.
Succurrite mihi misero
vestris precibus, ut dei gloriam sedulo et vere quaeram, ne
pereat grex ille
pusillus, pro quo Christus mortuus est. De me non multa
inpraesentiarum exarabo,
nisi ut intelligat tua praestantia, me iam versari in decimo
capite d. Ioannis
pro lectione in novo testamento, et in 4^#'o capite
Zacharię pro lectione in
veteri testamento. Danielem absolvi, Ionam praeterea et suum
interpretem Naum.
Sic pergam, ut possim: possum quidem omnia per Christum, qui
me confortat. Nisi
adfuisset mihi illius clementia, retrospexissem saepius ex
quo inceperim ab
aratro. Minime cogitassem tantis ac tam duris molestiis
obnoxium fuisse
concionandi munus. Consensionem Calvini et vestram de coena,
literas quibus
strena ad filiolam tuam Rachelem, sic illam voco (nam tui et
tuę mei sunt)
fuit inclusa, accepi et ad singulas respondi. Librum tuum
regię maiestati
destinatum una cum tuis literis me praesente obtulit marquio
de Northampton, vir
strenuus in caussa Christi. Egomet obtulissem, nisi nostris
legibus esset
cautum, ne quis vel literas vel quid aliud, quod ex
peregrinis deferatur, regi
afferat, nisi prius conciliarii fiant conscii; et has leges
nemo violare audeat,
donec rex ad constantis aetatis gravitatem pervenerit. Sed
quod literas et
librum tuum attinet, gratissimo et humanissimo animo
acceperit, nec sine
ingentibus gratiis: nam et de tua humanitate et incolumitate
ecclesiae vestrę
diligentissime est percontatus; praeterea iussit d.
marquionem in argumentum
gratitudinis regium munus tibi destinari. Cum hoc
intellexeram, rogavi
marquionem, ut illius maiestati tuo nomine gratias ageret,
et quod satis
argumenti illius gratitudinis haberes, si ipse rex strenue
ac pie in vinea
Christi operam suam navaret; praeterea te nunquam solere
quicquam muneris a
quoquam accipere: postremo sancitum esse vestris legibus
municipalibus munera
et principum et aliorum omnium recusare: sed si quid per
literas suas vel per
meas placeret commendare, hoc vobis esse gratissimum. Tunc
rex iussit, ut
omnibus nominibus te illius nomine salutarem et gratias
agerem, deprecans ut
illius memores sitis in vestris precibus et ipsum et regnum
suum deo
commendaretis. Eodem animo et d. Coxus tua acceperit, quem
per multas
hebdoma[da]s, aliis seriis negotiis impeditus, invisere non
potui. Comites et
marquiones omnes tuo nomine iussi officiose salutare
resalutant omnes. Comes de
Warwyck iam diu aegrotavit, sed convaluit gratia dei, et
aderit in concilio die
Marcurii proxime sequenti. Anglia non potest eo carere, ut
verum fatear:
sanctissimum organum et audacissimum est verbi dei. Dominus
confortet illum.
Multos alios optimos conciliarios habemus, ducem
Somersedę, marquionem de
Northampton et de Dorcestria. Cantuariensis multum (an totum
nescio) Luteranismi
remisit, infirmior quam optarem, nec audet suam sententiam,
metuo, in omnibus
asserere. Quod consulis in proximis tuis literis, ut
episcopos mihi amicos
facerem; nisi omnibus modis id tentarem, modo id fiat salva
et integra
conscientia, graviter peccarem, et, ut verum fatear, sunt
sex vel septem qui
omnino cupiunt et optant gloriam dei promovere. Illos
veneror et colo ex animo.
Iam ut postulationibus meis pię concesseris, obnixe te
oro. Si a d.
Froschophero omnia opera Zvinglii, tui, d. Bibliandri, d.
Pellicani, d.
Gvalteri, d. Oecolampadii, d. Gvasneri<f1>Gessner?<fe> in Bibliotheca sua et
de Avibus, de
quibus iam scribit (ut fama refert), mihi possis comparare
typographico precio,
hoc est, eo precio quo vendit bibliopolis in albis, faceres
mihi rem valde
gratam, et ubi animum illius intellexero, curabo ut habeat
pecuniam in nundinis
Franckfordiensibus proximis, nec libros petam nisi prius
soluto precio. Peto
etiam, ut meo nomine d. Coelium [Secundum]* (*a.R.: 2m)
salutes officiose, cuius
perpetuo, ex quo huc migraveram, memor fuerim, quamvis hoc
ei per literas non
significaverim; et per proximas tuas literas mihi scriberes,
qualemnam
conditionem Basileae habeat: hominem scio profundo doctum,
quem mihi lubenter
adiungerem, ubi episcopatus mei conditionem probe
intellexerim. Cum huius
conditionis bona ad edificationem ecclesiae et puerorum
educationem contulit
antiquitus, utrumque restitutum per me optarem, quod fieri
nulla ratione
poterit, nisi piorum ac doctorum virorum praesidio fuero
adiutus. De hac re
lubenter audirem et obtemperarem tuo consilio. Ideo
quamprimum fieri potest per
literas tuas postulata mea remittas; nam scio te sapientem
et mei amantem,
praeterea multum in posterum prospicientem. Non dubito quin
olim pannum ad d.
consulem et ad d. Butlerum ad vos pervenisse. Rogo ut quam
cito describantur
mihi memorialia tua in Esaiam, in libros Regum, et ab initio
13 capitis
epistolę ad Romanos ad finem. Satisfaciam manuario, nec
humanitatis d.
Hal[l]eri futurus sum immemor, quod antea tot labores in
Esa[iam] pro me
sustinuerit. Habes hic quomodo dedices librum tuum marquioni
de Dorcestria: ubi
rediero post 14 dies a d. cancel[l]ario, mittam stilum d.
comitis de Warwyck et
marquionis de Northhampton; tunc plura et certiora accipies.
Interim rogo
dominum, ut te cum tota tua familia et ecclesia prospere
vivat: et gratulor
tibi ac filiabus tuis tam felix ac sanctum, spero,
coniugium. Uxor mea et Rachel
omnia leta vobis omnibus in Christo precantur. Excusabis me
apud d. Butlerum, d.
Bibliandrum, dominum Pellicanum, d. Gvalterum, quod nihil
iam ad illos scribo.
Hic fidus nuntius caussas graves reddet. Tu, colendissime
domine et compater
amantissime, aequi bonique consulas, quae properanti calamo
iam scripsi. Intra
paucos dies plura scribam. Literas tuas optatissimas
dulcissimasque ex 17 maii
scriptas accepi iunii 25, quibus proximis meis literis
respondebo. Vive et vale
in Christro diu et sancte. Londini, 29. iunii, 1550.
Tę pietatis studiosissimus, Ioannes Hoperus.
Insigni pietate et doctrina viro d. Heinrico Bullingero,
pientissimae ecclesiae
Tigurinę antistiti, domino ac compatri suo longe
charissimo.
