<nr>1572</nr>
<ae>Charles Du Moulin an Bullinger</ae>
Genf, 2. April 1553.
ZÃ¼rich StA, E II 356, 123. / Orig.(Aut.)
Ep. Calv. 1721 (XIV, 511.)
S. P.  Clarissime doctor mihi patris loco semper venerande.
Die 12. martii visitans insignem illum evangelii
propugnatorem dominum Gulielmum Pharellum Noviocomi (quo
etiam adfuit postridie dominus Ioannes Calvinus) tuas ad
eundem Pharellum vidi literas, quibus te mense novembri a
gravi infirmitate non sine reliquiis doloris liberatum
significabas. Gratias egi deo plenam et vividam tibi
sanitatem rogans. Dominus quidem Pharellus ad extrema
perductus revaluit, sed aegre, semper magis esse desyderans
cum Christo. Iam ad te pervenisse puto literas meas hac manu
sat prolixe die 16. ianuarii e Geneva scriptas, quo fere
tempore libri sancti etiam evangeliorum per Guysium ducem,
Henrici 2. locum tenentem, Metis (quo Henricus 2. curiam
parlamentiam erigere satagit, quo magis eam {quae urbs
imperialis est} suam faciat) palam per carnificem publicum
exusti sunt. Exinde fervere persecutionem in Gallia, unde
mihi craebrae venerunt literae, ut exeam Genevam, ni uxorem
et liberos tyrannorum crudelitati subiici velim. Sed
nihilominus poenam domini hic percipere volui, ne . . . . .
. . . ecclesiae privatis affectibus praeferre viderer. Mox
mihi migrandum Noviocomum, quo a dominis loci (qui Galli
sunt et consilio meo et industria uti volunt) vocor. Sed
quia Gallicum in abusus paparum librum excudendum trado et
acerbiora in papistas molior, brevi dominis dicti loci
odiosus ero; cives vero rudes et indocti me despiciunt. In
mentem venit christianissimum principem d. Christophorum,
ducem Wirtembergensem, comitem Montbelliard, esse in sancto
illo conventu principum ad evangelium (sublato Interim)
propagandum. Si tibi familiaritas est cum dicto duce vel
alio, que eundem commonefacere possit, rem te dignam et
ecclesiae usui futuram feceris, si (ut tamen tibi opportunum
sit) mones, ut mihi impensis meis hospitium detur apud
Montembelliardum; hic enim facile familiam educerem et
deinceps facilius liberos meos maturarem. Vale, preceptor
amantissime. Dominus te servet sospitem cunctosque ecclesiae
tuae, quibus (ut in postremis literis, commendari rursus
cupio. Genevae die paschae ex tempore.
Obsequentissimus tuus Carolus Molinaeus p.
[Adresse fehlt.]
