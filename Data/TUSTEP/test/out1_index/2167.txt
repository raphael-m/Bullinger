<nr>2167</nr>
<ae>Bartholomaeus Bertlinus an Bullinger</ae>
Memmingen, 22. Mai 1555.
Zürich StA, E II 345, 418. / Orig.(Aut.)
Ep.Calv. 1208 (XV, 620f)
S. D.  et se commendat. Habes, quem tantopere a me petiisti,
libellum, clarissime et michi charissime Bullingere. Tardus
ad me Campidona rediit, tum tardi sese offerunt nuntii certi
et fideles: alioqui pridem accepisses. Westphalicum illud
iudicium, per omnem Germaniam et Westphaliam ipsam abolitum
et obliteratum, instaurare nobis adeoque postliminio
restituere carnalibus ac cruentis suis scriptis visus est
nobis velle Westphalus ille. Nam importuni quidam stentores,
seu rixosos sophistas dixeris, certe convitiatores potius
dicendi quam concionatores, ex Saxonia prodeuntes, huius
scriptis inbuti, vel magis infecti et inflati, deus bone,
quas nobis turbas movent, ecclesias perturbant pacataque
dissipant. Testis est Augusta ipsa cum Campidona et
Ravenspurgo. Speramus tamen tranquilliora, cum videamus
quosdam nonnichil mitiores aequanimioresque redditos scripto
pio modesto et solido d. Calvini, viri pii docti modesti et
solidi, quod multi pii ministri et alii sinceri et
constantes in linguam Germanicam versum cupiunt vehementer,
cum videant Westphalicos a Nurenbergensi quodam ministro in
Germanicam translatos. Rogo igitur, humanissime Bullingere,
ut in hac quoque re fatribus piis, imo ecclesiis sanctis
inservire velis, et in hoc incumbere, ut simplicem de
eucharistia veritatem, olim Christi verbis institutione et
spiritu doctam, nunc testatam ac adsertam audiant et
confirmentur. De tragoedia Ravenspurgi per clamosum et
damnosum concionatorem, quem potius convitiatorem dixero,
excitata credo aut ex Willingi ipso aut ex eius literis iam
acceperis; sin minus, ex literis percipies, modo volueris,
quas ad maecenatem meum summum Iohannem Functium, virum
pietatis, prudentię et humanitatis summę, de hac re et
aliis dedi longissim s, de doctore item Ludovico Rabus, nunc
Argentoratensis ecclesię pastore, ut ferunt, primario,
quid is apud nos egerit et de coena nobiscum contulerit,
demum et de hominibus aliquot apud nos Arriana labe
horrendum infectis. Hec et alia, si quando vacat garrire, ut
inquit ille, ad focum a coena, audies abunde et ad nauseam
usque.
Vale et vive, pristinis recuperatis dei bonitate viribus,
cum tuis omnibus foeliciter,
et cura ut Calvinus nobis Germanis loquatur. Ex Meminga  11.
kalendis iunii anno Christi 1555.
Tuae humanitatis deditissimus
Bartholomaeus Bertlinus.
Viro humanissimo eruditione et pietate insigni d. Heinricho
Bullingero, ecclesie Tigurinę antistiti fideli et
prudenti domino et amico suo reverenter observando.
Zürch.
