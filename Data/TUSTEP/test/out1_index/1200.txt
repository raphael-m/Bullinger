<nr>1200</nr>
<ae>Johannes Gast an Bullinger</ae>
Basel, 22. September 1551.
Orig. (Aut.)
S. in domino. Curavi literas ad Blorerum diligentissime,
etsi vix potuerim nancisci fidelem hominem et piscatoribus
nihil est fidendum ob ebrietatem, qua perpetuo laborant.
Verum hac de re scripsi Blaurero, qui fortassis colloquetur
cum piscatore aliquo, ut libenter in se recipiat, si quid
mittatur aut a vobis aut ab aliis. Duo ex Augustanis
concionatoribus apud nos hęrent. Ad quos scriptum est
Norebergenses tribus ex fratribus Augustanis dedisse 150
taleros in viaticum; liberalitas non contemnenda, et indicat
hec adhuc christiana apud illos vigere pectora, qui
fratribus libenter aliquid benignitatis collaturi sunt, qui
constantes sunt in evangelio Christi asserendo. Furit Caesar
cum suis; scholae abrogatę sunt Augustę, eiecti
magistri
et inhibitum est illis, ne quem deinceps doceant evangelii
doctrinam; horreo dicere. Proscribuntur quotidie multi.
Hę
sunt fructus concilii Tridentini. Quid putas acturos
Helvetios nostros in istis comitiis? Metuo nostram
pusillanimitatem, qui non audemus illorum consiliis frivolis
contraire aut nos opponere, qui veritatem habemus. Admonendi
sunt consules, senatores et plebs, ne facile minis
terreantur Cęsareanis. Practicam excogitarunt
fallacissimam; verum si constantes erimus, nihil efficient,
et dominus illorum consilia dissipabit. Obtrudent nobis
concilii praescripta; quęnam putas esse? Dominus nostri
misereatur et det nobis veram sui cognitionem in corda
nostra, ne vacillemus more quorundam. Augustani
concionatores omnes imperterriti responderunt adversariis,
adeo erecti sunt; ludimagistri quidam ad vomitum redierunt.<f1>Vgl. Spr 26, 11; 2Petr 2, 22.<fe>
Xystus noster ad papistas concessit, sed altera die
recantavit; quid cum illo agent, adhuc ignoramus. Tempora
instant tribulationis et tentationis. Exurge itaque, domine,
et dissipentur inmici nostri, quo videant te solum deum
esse, et quem misisti Iesum Christum. Amen.  Vale.
Basileę  22. septembris 1551.
T[uus] Gastius ex animo.
Ago tibi gratias pro libello misso, neque opus, ut sis
sollicitus de libellis transmissis; bene computabo, si alios
misero, nempe Polyaenum, cum reliquis. Si commode poteris,
mitte homiliam Zeni martyris in epistolam ad Corinthios;
alias noli emere.
Expecto ab Argentinensibus literas de Saxonicis rebus a
domino Marpachio.
D. Heinrycho Bullingero, pastori ecclesiae Tigurinae.
          Zurich.
