<nr>4040</nr>
<ae>Adolf von Baars an Bullinger</ae>
Wesel, 25 . [? oder 2 ??] Oktober 1563.
Zürich StA, E II 377, 2405. / Orig.
(Aut.)
S.P.  Clarissime ac venerande domine Bullingere, preteritis
nundinis quadragesimalibus recepi literas t[uae] h[umanitatis],
una cum duobus libellis, quos opposuit tua humanitas Iohanni
Brentio, ex quibus unum concionatori nostro Nicolao Rollio
tradidi.
Ego perlegi tuae humanitatis scriptum ac laudo
modestiam.
Haberet tua humanitas certe plurimas occasiones, ut
calumniis illi Brentio respondere, si non magis, que ad rem
faciunt, respiceres ac iam dudum optime tuae humanitati cognitum
esset conviciis negotium non posse placare, verum potius
exacerbare.Tua humanitas profecto bene audit apud nostros hic et
quam pluirmos doctos viros propter singularem suam modestiam, que
magis hic estimatur ac laudatur quam omnia sua Brentii iniusta
scommata.
Utinam, quod intus crederet, foris confiteretur ac suis
affectibus disceret imperare, quem sequitur et Heshusius,
concionator olim apud Bremenses, qui iam nobiscum hic vivit suis
redditibus, sed amplius concionatorem non agit.
Utinam et ille
desisteret a suis convitiis, quod aes nostrum, cum daret operam
literis Wyttenberge singulis annis non meritus est erga ipsum
impendere.
Videant illi omnes arrogantia sua ne huic seculo ita
studeant placere ac aliquibus hominibus, ne futurum seculum
amittant.
Preteritis hisce diebus attulit et Paulus Knebius,
quidam tabellio Flandrus alias literas a tua humanitate, cui et
hasce meas tradere iussi.
Ago enim gratias, mi amantissime domine
Bullingere, quod digneris aliquando me calamo tuo salutare; scio
enim aliis in rebus seriis tuam humanitatem ac tot scriptis esse
occupatum, ut vix licere queat.
Ego pergo esse tuus; me ama,
queso, ac separatim tuis precibus intercede dominum pro me nec
non in publicis precibus ecclesiasticis vestris orate, queso,
dominum, qui iam incipio quadragesimum annum attingere, ut
timentem dominum coniugem ac piam uxorem velit mihi contribuere,
cum qua queam salutariter vivere ac nomen suum et filii sui
domini Iesu Christi omnibus diebus vite mee benedicere.
Obtestor
enim tuam humanitatem, amantissime d.
Bullingere, ne demittas
dominum tuis precibus, quin exaudiat te pro me.
Ego una cum
ceteris etiam illis invocabimus, si nos non velit audire, ut
tandem tuam humanitatem cum suis exaudiat.
Porro de negotio
duorum illorum nobilium in casu matrimoniali tua humanitas
cognito, unus illorum nempe A. primus, qui fidem dederat absque
amplexu coniugali, iam ante aliquot menses migravit innuptus ad
superos, secundus C. superest adhuc et puella B. Cuperet et ille
C. adhuc maxime coniugi puelle; verum videntes ambo difficile
esse, ut obtineatur apud principem patrie et inprimis deum non
offendentes, unus ad minus illorum (si non ambo) alio connubio se
addicent, quamvis C. nobili durum erit aggredere.
Itaque rursus
oro atque obtestor tuam humanitatem, ut horum etiam non immemor
esse velit in suis privatis precatiunculis, ut pater celestis
propter aspectum filii sui Iesu Christi illorum velit miserere ac
illos intuere, regere ac gubernare suo sancto spiritu, ut
impetrato dono, qualicunque prescripto a domino queant inherere
ac ipsum dominum sine intermissione semper laudare et benedicere,
cui laus et honor in secula seculorum. Amen.
Iterum vale et me
uti ego tuam humanitatem amare perge.
Obiter Wesalię  25. octobris anno 63.
                              T[uae] h[umanitati] ad quevis
paratissimus
                                                Adolphus a Bars.
Doctissimo et venerando viro domino Henrico Bullingero, verbi dei
apud Tygurinos ministro, domino et amico suo observando.
Tyguri ad manus proprias.
(Bem.v.Bull.s Hd.:  "Adolphus a Baars.")
