<nr>1770</nr>
<ae>Johannes Calvin an die Zürcher Prediger</ae>
Genf, 26. November 1553.
Zürich StA, E II 337, 515.
Orig. (v. Joinv. geschr.)
Ep.Calv. 1858 (XIV, 674ff.); englische Übersetzung: Letters of Calvin II 424-428, Nr. CCCXXXIII
S.   Me quidem valde pudet, optimi et ex animo colendi
fratres, quod cum nuper vobis in Serveti causa molestus
fuerit senatus noster, novum iam rursus negocium exhibet.
Est tamen aliqua eius rei iusta excusatio. Nam cum se
ferocius iactet quorundam improbitas, quam ut ad resistendum
pares sint qui recte pieque sentiunt, subsidium a vobis
petere coguntur. Ego vero ut maxime  vobis parcere cupiam,
cessandum tamen in tanta necessitate non putavi. Ex quo ad
hanc ecclesiam reversus sum, disciplinae forma si non
perfecta et qualis optanda foret, saltem tolerabilis viguit.
Institutum enim erat consistorium, quod regendis moribus
praeesset. Nulla in eo civilis iurisdictio, sed tantum
reprehensiones ex verbo domini: ultima vero poena,
excommunicatio. Inter alia certamina, quae nobis subinde per
continuum triennium moverunt Satanae ministri, hoc nos
violenter exercuit, quod quidam perditae impudentiae nebulo,
contra ecclesiae iudicium ad sacram mensam prorumpere
conatus, ubi nos constanter furori suo resistere vidit,
urbem implevit magno tumultu. Nec vero difficile hoc illi
fuit, cum ab impiorum factione ad hanc fabulam agendam
delectus foret. Et quia non modo eosdem habebat patrones,
quod Serveti causam clamose tueri non puduit, sed etiam
socios et authores, summa contentione adeoque intemperie ab
illis effectum est ut maior senatus receptum et hactenus
servatum ecclesiae ordinem repente convelleret. Nos iterum
restitimus. Qui errore lapsi fuerant, decernunt petendum
esse ab Helveticis ecclesiis consilium. Quanquam autem ad
vos non scribitur, quia tamen certum est, clarissimi senatus
vestri responsum nonnisi ex sententia vestra fore, ego vero
vos in tempore monendos ac rogandos censui. Et optimus vir,
ac in primis cordatus, mihique unice dilectus frater d.
Ioannes Budaeus profectionem hanc adverso anni tempore,
laboris et molestiae plenam, libenter suscepit ecclesiae
nomine. Primum igitur vos per Christi nomen obtestor, ut
cogitetis non vulgare aliquod negocium vobis tractandum esse
: sed de toto huius ecclesiae statu consultationem haberi.
Ego enim quod perfidae ignaviae esse arbitror, quandiu hanc
personam sustineo, non acriter ad extremum usque pugnare pro
sancta et legitima disciplina, centies e vita potius, nedum
ex hoc loco migrare statui, quam ut patiar impie labefactari
quod ex dei verbo sumptum esse probe cognosco. De
excommunicatione non omnes hodie idem sentiunt. Nec me latet
pios et doctos esse homines, quibus sub christianis
principibus non videtur necessaria esse excommunicatio.
Atqui neminem fore confido sanae mentis rectique studii qui
eius usum improbet. Mihi certe non obscura est Christi
doctrina. Sicubi a plebe impetrari non potest ut hoc Christi
iugum suscipiat, postquam strenue eo incubuerint pastores,
alia est eorum ratio quam nostra. Nimis enim turpe esset,
aedificium quod nobis tuendum Christus commisit, vivis et
videntibus nobis dirui ac everti. Nec vereor, ut pertinacius
damnetis meum studium, ubi perspecta fuerit quam hactenus
sequuti sumus ratio, et quam nobis impii eripere moliuntur.
Quod si vobis liquebit nihil in ea contineri, nisi purae
Christi doctrinae consentaneum, obsecro date operam, ut idem
testetur clarissimus senatus vester. Hoc enim praecipuum
est, ut intelligant nostri homines novitatem quam affectant
se non posse consequi, quin discedant a Christi regula, vel,
si hoc durius videtur, quin deflectant. Superest ut d.
Budaeus quod literis complecti non expedit coram vobis
exponat. Dominus mihi et collegis meis e coelo testis erit,
nihil ab annis quatuor omissum fuisse ab improbis hominibus,
quo paulatim mediocrem huius ecclesiae statum pessundarent.
Clandestinas eorum machinationes ab initio perspexi. Verum,
non habeo quid dicam, nisi quod dominus flagella parabat
coram oculis nostris, ut timorem incutiens nos ad se
revocaret.Quia vero surdi et coeci eramus, remedio locus non
fuit. A biennio autem non alia fuit nostra conditio, quam si
inter professos evangelii hostes versandum nobis foret. Nunc
extremus actus agitur. Multis enim victoriis potiti
evangelii hostes, magnificum de Christo eiusque doctrina et
ministris, denique membris omnibus, triumphum agere
cogitant. Quam inhumaniter, contumeliose et barbare
vexaverint Christi exules, quos in fidem suam receperant,
dicere supersedeo. Quam placide, modeste, et patienter omnes
indignitates devoraverint, quibus asylum in promptu erat, ne
ipsi quidem iniuriarum authores negare poterunt. Nunc ad
summum pervenit nequitia, ut omni pudore excusso templum
domini in lupanar convertere obstinate cupiant. Atque ut
sciatis, quam foeda sit deformitas, cum hic nuper esset
frater noster Farellus, cui se totos debent, ut satis
nostis, et pro iure suo eos libere moneret, tantus in eum
furor exarsit, ut capitale iudicium in eum intentare non
sint veriti. Scio equidem non debere novum videri, si
reperiantur in urbe libera factiosi homines qui turbas
concitent. Sed deploranda est senatus nostri coecitas, quod
libertatis suae patrem et patrem huius ecclesiae sibi reum
causae capitalis mitti a Neocomensibus poposcit. Dedecus
huius urbis proferre cogor, quod sanguine meo delere
cuperem. Venit Farellus: antequam urbem ingressus esset,
denunciavit domi meę apparitor senatus, ne suggestum
conscenderet. Reliqua non persequor: quia satis est eius
ingratitudinis gustum dedisse, quae bonis omnibus et
ingenuis merito stomachum movebit. Sed quoniam me complures
causae impediunt, ne mala nostra aperte deplorem, sic
breviter habete: nisi per vos cohibeatur Satan, habenas ei
laxatum iri. Perinde ergo satagere vos decet, ac si in manu
vestra esset huius ecclesiae status. Nec morositate nostra
fiet, ut loco potius cedamus quam sententia. Omnes enim boni
norunt, ut turbis obviam iremus, hactenus nos fuisse plus
satis flexibiles: cum tamen minime dubium foret, patientiam
nostram ab improbis tentari. Hanc autem victoriam illis
tradere non licet, quin scientes et volentes totum ius
ecclesiae prodamus: non modo quia pessum ibit ministerii
nostri authoritas, sed quia foedissimis quibusque probris
subiectum erit Christi nomen, effrenis malorum omnium
licentia magis ac magis insolescet, piorum conditio non modo
iniuriis quibusque obnoxia sed prorsus afflicta misere
iacebit. Quo certius confido vobis curae fore, ut suffragio
vestro sublevati qui hic sunt fideles, deum pauo quietius
colant. Valete, optimi et vere mihi colendi fratres. Dominus
vobis adsit, vos regat prudentiamque suppeditet; quae non
tuendae modo vestrae ecclesiae sufficiat, sed aliis quoque
fulciendis. Valete, eximii viri et vere colendi fratres;
dominus vobis semper adsit, vos regat et tueatur. Genevae
26. novemb. 1553. Collegae mei vos diligenter salutant, et
commendant quam possunt studiosissime hanc ecclesiam vestrae
fidei et prudentiae.
Ioannes Calvinus tuus.
Has literas supprimi expediet, saltem ne ad nostros emanet
rumor.
[Adr. f. 518]: Ornatissimis viris et eximiis Christi
ministris pastoribus et doctoribus ecclesiae Tigurinae,
fratribus et symmystis.
