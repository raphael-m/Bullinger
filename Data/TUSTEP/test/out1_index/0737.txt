<nr>0737</nr>
<ae>Bullinger an Oswald Myconius</ae>
Zürich, 9. März 1550.
Zürich StA, E II 342, 239. / Orig.(Aut.)
S. D.   Tandem vides, quid in causa fuerit, quod praeterita
aestate scripserim
rarius, Myconi, venerande domine et frater colendissime;
mitto sermones nostros,
non multos quidem, sed quos multo cum labore scripsi, maxime
propter alia
negotia, quibus divexor sine intermissione. Hos veluti
succisivis horis scripsi;
iudicium tuum expecto. Tractavi locos scripturae
praestantissimos, leges,
peccatum, gratiam vel evangelium et poenitentiam. Quamquam
vero alii eosdem olim
tractaverint docte et pie, puto tamen hanc meam tractationem
aliquid
perspicuitatis habere et fortassis plus simplicitatis, minus
peregrinarum
disputationum. Cęremonialia solus hac aetate tracto.
Summa autem cum voluptate
id feci, quia Christum redemptorem nostrum tam clare
proponunt et fidem in ipsum
docent, ut videar mihi beneficium studiosis dedisse, imo
ipsum dominum hoc suis
praestitisse per me. In 4. Decade sequuntur loci deus unus
trinus, cultus
adoratio, invocatio dei, religio, superstitio; Christus deus
et homo, rex,
sacerdos, salvator; spiritus sanctus, boni spiritus, mali
vel cacodaemones;
anima hominis et certa salus hominis.  5. Decas habebit
etiam suos locos. Ora
dominum, ut spiritu suo mihi adsit, quo multa cum lectorum
utilitate scribam.
Hodie, quod novum apud te videbitur, allectus est in numerum
concionatorum
urbis, nempe in locum d. Halleri, d. Ludevychus Lavaterus,
iuvenis doctus et
valde pius; nam multis precibus impetrarunt Bernenses, ut
senatus eis Hallerum
dederit ministrum. Ex Anglia scribit Petrus Martyr omnia
recte habere, se valde
decertasse contra sophistas et gratia dei vicisse sententiam
de coena, quam
hactenus tutati sumus, esse tamen, qui publicis scriptis
conentur tueri
corporalem praesentiam etc. His respondebitur. Protector,
regis avunculus,
carcere et omni molestia est liberatus, 5. vel 6. februarii
restitutus est suo
ducatui. Missi abierunt in Galliam legati de pace acturi.
Venerunt in Angliam
legati Galli. Dominus spiritum concordiae inspiret regibus
illis. Ego aliquid a
te audire cupio de Caesare, putrido cadavere.
Vale aeternum.
Tiguri  9. martii anno 1550.
Bullingerus tuus.
Iulius III. appellatus novus antichristus; id habeo ex
Bononia et Venetiis. Is
fuit Ioannes Maria de Monte episcopus Praenestinus, Aretinus
patria. Acerrimus
est oppugnator libertatis ecclesiasticae (pfäffischer
buͤbery und der
geistlichen muͦtwill). Praesedit concilio Tridentino,
appellavit Bononiam. Ist
me franzos(?) dan imperij. Der tüfel reych den vasel allen
Froschoverus veniet post 8 dies Basileam; cum eo agat
parochus in Louffen.
Salvus sit d. Gastius, cui mittes exemplum per hunc
studiosum.
Praestantissimo viro d. Osvaldo Myconio, domino et fratri
venerabili et
charissimo.
                     Basel.
