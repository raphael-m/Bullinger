<nr>2741</nr>
<ae>Johannes Haller an Bullinger</ae>
<od>
Bern, 20. September 1557.
<vo>Zürich StA, E II 359, 2967.   Orig.
(Aut.)
S. Rarius, cum rariores contingunt nuncii, scribo, nunc, cum frequentiores habeam, frequentius etiam scribo; tu boni semper meam consules importunitatem.
Quid Farellus et hic frater afferant, audies ex ipsis; senatus noster bene affectus est hac in re, et si vestri volent, non gravabuntur nostri, quantum suspicor, denuo legationem mittere.
Cognoscam tamen ex te, quid vestris videatur.
Hic, qui has affert, voluit, ut senatus promitteret legatum; sed nostri sine reliquis urbibus nihil agent.
Gribaldus hodie erroribus suis abrenunciavit et confessioni  nostrae subscripsit; eam sua manu describet et hic relinquet.
Scribetur hoc etiam ad principem Wirtembergensem.
Hoc ubi factum fuerit, relegabitur etiam extra fines ditionis huius.
Haec de ill.. Decades Apiarius imprimere cepit.
Ego exemplum, quod iam diu non habui mecum, relego prius, ut emendatius exeat; offendo quaedam, in quibus me iuvare non gravaberis, oro.
Sermone 9. mox post initium in testimonio Cypriani scribitur: "Ne autem
in illis quidem vocabulis, ubi de divinitate fidei ordinatur" etc.
Sic habet exemplar Pari(si)ense atque etiam Basiliense, tuque sic quoque descripsisse videris, cum tamen contextum legenti omnino hae duę voces "ne autem" abundare videntur, et sic contextus erit planus.
Idem videtur Musculo; volo tamen ex te quoque audire, quid sentias.
Haec nunc festinanter; ubi plura invenero, scribam, ut me expedias.
Vale cum tuis omnibus.
Bernae 20 septembris 1557.
Hallerus tuus.
Clarissimo viro d.
Heinrycho Bullingero, Tigurinae ecclesię pastori fidelissimo, domino et compatri suo charissimo colendissimoque.
