<nr>5455</nr>
<ae>Johannes Hug an Bullinger.</ae>
Glarus, 25. Februar 1573.
Zürich StA, E II 378, 1903. / Orig. (Aut.)
S.   Accepi, vir clarissime et compater honorande, literas
tuas gratissimas una
cum rebus illis novis, quae ex diverisis locis ad te missa
sunt. Pro quibus et
ego et omnes illi, quos me tuo nomine comiter salutare et
illa etiam communicare
iussisti, gratias agunt maxime et apprime gratulantur, quod
tandem vel aliquid
perceperint, quod pro salute ecclesiae Christi futurum
existimant. Deus faxit,
ut posthac semper talia et foeliciora quoque percipiamus,
ipsumque rogamus, ut
eos omnes, qui sub cruce gemunt et obsidionibus gravissimis
cincti sunt,
benigniter eximere et liberare dignetur. Videmus enim
dominum magis per suam
virtutem et divinam potentiam quam per vires humanas bellum
gerere et speramus
ipsum tandem per exiguum quendam manipulum maximos exercitus
confusurum et
prostraturum esse, ut, quicquid eximii perficitur, non
nostris viribus, sed
omnino divinae potestati ascribere discamus.
Quod tibi nuper de repulsione domini Tobiae in Chur
scribebam, falsum esse puto;
acceperamus enim haec a d. Samuele Schwizero Bernense, qui
hincinde vagatur et
ubique ecclesiis et ecclesiae ministris molestissimus est;
hunc enim etiam in
aliis rebus vanum et mendacissimum esse deprehendimus etc.
Te, mi d. compater, rogamus, ut semper talis erga nos esse
pergas, qualem te
hucusque praetitisti, et ut non cessare velis ea nobis
communicare, quae aliunde
minime percipere possumus. Resalutant te cum tuis omnibus
officiosissime omnes
illi, quibus tu salutem dixisti, imprimis vero nostri
symmystae et fratres d.
Iacobus Franck in Schwanden et d. I[oannes] Iacobus Ruͤger
in Mullis
et reliqui. Salvum te quoque cupit uxor mea etc.
Raptim.  Glaronae  25. februarii anno 1573.
Tui amantissimus I[oannes] Hugo.
Clarissimo doctissimoque viro domino Heinrycho Bullingero
seniori, ecclesiae
Tigurinae ministro fidelissimo, domino et compatri meo
colendissimo et charissimo.
An m. Heinrychen Bullingern zuͦ Zürich.
