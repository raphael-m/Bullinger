<nr>1674</nr>
<ae>Philipp Gallicius an Bullinger</ae>
Chur, 19. August 1553.
Zürich StA, E II 365a, 509f.
Gr. I,  S. 311ff.
S.  Literas tuas una cum his, quas ad Vergerium scripsisti,
accepimus; mittam illi, quam primum fuero nactus nuncium.
Rediens a duce Wirtenbergensi multa bona nobis illinc
narravit,  imprimis vero, quomodo nomen tuum minus invisum
fecerit concionatoribus, qui in eo sunt ducatu; mirum enim,
quam abhorreant ab omnium scriptis, qui Christi carnem in
coelis/caelis esse affirmant, non hic in terris vere. Dicit
se bene sperare. Vidimus insuper literas ducis sigillo
manuque roboratas testantes ipsum a duce receptum pro
consiliario suo. Sed non dubito, quin te omnium cerciorem
reddiderit, etiamsi rediens istac non transierit. Principis
iam sui fidem et confessionem missam ad Tridentinum olim
concilium, a Brencio conscriptam, in Italicam vertit;
insuper et alios quosdam libellos Italice a se scriptos
edidit impressos nunc Tubingae. Legi ego illorum bonam
partem. Laudo vera eum scripsisse; vellem tamen, ut plus
doceret quam exclamaret et dicendi figura uteretur
mitificiore. D[ominus] Baionensis nunc Vergerium,
patrem Comandrum et me bis convivio excepit pascens nos non
minus eruditis sermonibus quam ferculis. Multa nobis dixit
de Europae viris doctioribus, quos omnes fere vidit et est
alloquutus praeter vos istic. Vix credis, quam omnia teneat
prompteque proferat. Utinam contingeret te semel colloqui
cum ipso, audires virum plurima denarrantem de omnibus fere
rebus Europae. Libenter, scio, auscultares;  inde
colligeres, quae magno essent usui futura. Omnibus conciliis
et disputacionibus publicis, quae in Germania ab annis iam
aliquot fuerunt, interfuit legatus. Is ergo super coenam
inter alia amicissime cum Vergerio colloquuta eidem nobis
audientibus dixit: "Reverende Vergeri, ego hodie et heri
avidissime devoravi tuos nunc in Germania impressos
libellos. Sed ut libere dicam, quod decet liberum et amicum
virum: tua pace omnia mihi videris vi atque impetu quodam
effundere et ad permovendos tantum* (*a.R: tm) plebis animos
contra istos, qui sint religiosi; consilium autem do, ut
tibi ipsi posthac adtendas memorque p[ro]priae dignitatis ea
scribere cures, quae et doceant possintque doctis eciam
gravibusque viris aliquid conferre." Attamen animadvertimus
Vergerium magni ab eo fieri. Cur haec scribam? Ante quatuor
dies (ni fallor) misit d[ominus] Baionensis ad me suum
scribam petens, ut cito tibi mitterem literas rerum novarum,
quas mihi legendas exhibuit, una cum epistolio ad te
composito; mitterem eciam ad te, quomodo ipse in literis,
quas mihi ostendebat, Clavenam ad amicum quendam scriptis
moneret Italos omnes et Vergerium, ut a maledicencia sibi
temperarent atque agerent, quae viderentur, modestius.
Respondi me eodem die nullum habiturum nuncium Tigurum nec
invenire posse ante diem Martis, ut scis. Deinde pecii, ut
sua manu scriba verba Baionensis mihi ex epistola illa
describeret, ne quid plus minusve ego dicerem. Fecit; vides
in schedula hac. Quo animo id faciat, non scio; certe
Calvinum subinde insimulat vehemenciae nimię
praecipitancięque. Nova percipio ipsum omnia ad te
misisse
non expectata die hac. Illis addo hoc: qui ex regione
Athesina veniunt ad nos, affirmate contendunt regem
Ferdinandum permotum esse contra fratrem suum Carolum et iam
consultari de vi Caroli reprimenda. Libellum confessionis
illius nostrae tibi descriptum mittam, quum fidum fuero
nactus nuncium. Verbosior, etiamsi invitus, sum; sed quoniam
alia non sunt, quae scriberem, scripsi haec. Vale, vir
clarissime, et nos redamare perge. Salutant te Comander,
Heimius, prorsus senio confectus, Tschernerus, Pontisella.
Datum Curiae, die  19. augusti anni 1553.
Tuae humanitatis totus Philippus Gallicius.
[Adr. fehlt.]
