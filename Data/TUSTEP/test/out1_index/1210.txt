<nr>1210</nr>
<ae>Johannes Gast an Bullinger</ae>
(Basel), 7. Oktober 1551.
Orig. (Aut.)
Deutsche Teilübersetzung: Horning, S. 42f.
S. in domino. Fasciculum literarum in vase Oporini inclusum
nondum accepi; alias, quę ex Saxonia fratres scriberent,
tibi communicarem.
Quo in statu sint Magdeburgenses, a Theodoro nostro petes.
Utinam sint liberati prostratis hostibus impiis, ut nunquam
revertantur. Quid Turca nunc agat, vos scire non dubito.
Bresburgum oppidum munitissimum cum arce cępit et iam
habet tutissimum aditum in Austriam et Bavariam, sicque
orbis christianus evertetur brevi ab hostibus fidei; imo
hostes evangelii deus per hanc virgam humiliabit, si digni
sunt favore domini; nam non credo illos ad dominum
reversuros post multas plagas.
Episcopi duo, Moguntinus et Treverensis, excepti prandio ab
episcopo Argentoratensi et inter prandendum varia locuti
sunt de concilio. Argentoratensis dixit: "Quid, si papales
nullam admittent ecclesiae reformationem, imo vix
confirmabunt Interim Caesareanum?" Respondit Moguntinus:
"Si non volunt ecclesiam reformare, in alium ordinem tam
preces quam cantica redigere, tunc ego mox abiturus.
Lutherani non veniant, quum a Caesare proscribantur passim
in Germania. Ante annum consultarunt de eiiciendis
concionatoribus; sed illud non sunt ausi exequi."
Treverensis interrupit sermonem dicens: "Frustra insumimus
magnos sumptus, et nihil fiet. Turca disputabit cum Caesare,
quem Gallus armavit " etc.
Ioachimus Camerarius electus a Mauricio, cui confessio fidei
nova data est a doctis omnibus in Saxonia, Dania, Bressia et
ab aliis civitatibus maritimis subscripta; nolunt enim se
committere pontificiis. De iis fusius fortassis tu nosti.
Scripsi tibi, ne mihi mittas Annotationes Petri Martyris in
epistolam ad Corinthios, quum minoris possim* (* a.R.:
possüm) Basileę emere; verum si emisti, mitte ac
rescribe,
quos tu velis libros a me emptos, et diligenter id curabo.
Brevi indicem librorum mittam novorum.
Qui fit, quod vestri noluerunt comitia Badena adire? Sitis
fortes, obsecro vos per Christum, ac ne detis bello
occasionem; nam pseudoevangelicis non est fidendum, et
populi mores ita corrupti sunt, ut nihil sani sit sperandum
ab illis. Vale.  7. octobris 1551.  Rescribe.
Tuus Gastius.
Dem eherwürdigen herren meyster Heinrich Bullinger,
lütpriester zuͦ Zurich, mynem günstigen herren zuͦ
handen.                                             Zurich.
