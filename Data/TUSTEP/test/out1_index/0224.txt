<nr>0224</nr>
<ae>Joachim Vadian an Bullinger</ae>
<od>St. Gallen, 10. September 1548</od>
<vo>Autograph: Zürich StA, E II 351, 82</vo>
<dr>St. G. Mitt. 30, S. 750f.</dr>
<re> </re>
<tx>
S. Ex Musculo coram multa accipies, de Laeto praesertim, quem
ordines illi foeneratorum novi, qui Caesare favente rerum nunc Augustae
potiuntur, uno pietatis nomine ferre non potuerunt. Abit autem cum Musculo
nostro Tigurum archigrammateus Lindaviensis, vir prudens et pius, quem et ipsum
pepulere homines quidam Caesaris quam pietatis amantiores. Sed propediem
honorifice excipietur; nemo enim habet quicquam, quod ei criminis ullius nomine
possit obtrudi. Magnus esse in Caesaris aula potuisset sed noluit. Eum tibi
multis modis commendo. Quod ad nostram communem caussam attinet, Bullingere,
percuperem, ut, quoniam in eo loco agis, qui et authoritate et potentia primas
tenet apud nos, diu noctuque cum tuis vigilares, ne quid <gr>...</gr> inter tuos
et in tua quidem urbe seminarent <gr>...</gr> quidam, qui ad ollas Aegypti<f1>Vgl. Ex 16, 3.<fe>
respicere non desinunt et, ut rumor est, ita favent Sylvae, ut nihil magis
cuperent quam sylvestrem, hoc est papisticam religionem si non in totum, saltem
aliqua ex parte urbi vestrae indulgeri. Mire simulavit plusculis annis vulgus
Constantiense et magistratui longe maxime imposuit. Vide ergo, ne et isthic
sint, qui sui commodi gratia longe alia cogitent, quam facie et ore
profiteantur. Vellem equidem occasionem omnem quaeri amicitiae cum Pagis, sed
integra tamen religionis lege et corruptelis reiectis, quas illi immodica
aviditate et prope nulla fronte non admittunt modo, sed etiam sectantur, quibus
equidem lupata iniici cuperem, nisi forte quaedam in praesentia ferenda esse
arbitramur ac dissimulanda potius, quam ut concordiam alioqui satis superque
fuctuantem novis studiis conturbemus. Gelt nemen wil die hellischen plag haben.
Gott well gnad verlychen, das üns dess vatterlands teure und schwarlich erlangte
freyhait lieber und wrder imm hertzen seyge dan das schnöd gelt. Vale et
Musculum fove. Cupio salvos tuos meosque omnes in domino.
^$Sangalli Xo die Septembris anno MDXLVIIIo.
<un>Ioachimus Vadianus.
<lz>[Adresse:] Praestantissimo viro D. Henrycho Bullingero,
celeberrimae ecclesiae Tigurinae episcopo, domino et amico
spectatissimo.
