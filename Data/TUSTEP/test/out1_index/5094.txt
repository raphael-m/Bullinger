<nr>5094</nr>
<ae>Johannes Haller an Bullinger.</ae>
Bern, 12. Februar 1571.
Zürich StA, E II 370a, 437. / Orig. (Aut.)
S.  Scriberem frequentius; sed plane nihil te dignum habeo;
praeterea, quę minoris momenti sunt, ad fratrem scribo,
ut
is ex iis, qui videntur isti, tibi communicet. Silent omnia
alto silentio. Genevenses etiam nihil scribunt. Omnibus nunc
negotium est cum caritate illa et rerum inopia inconsueta,
quamvis, si cum aliis res nostras conferamus, videamus esse
prae caeteris beati. Mercatores Augustani, qui hac
transeunt, mira nobis referunt de locorum illorum
calamitate. Haec tamen merentur peccata nostra; dominus
misereatur suorum inopum! Varii interea sunt rumores de
conscriptione militum, quae passim fiat per Germaniam, cum
nemo adhuc sciat, in quem finem aut in cuius usus ista
cedant. In Burgundia vicina timemus aliquid mali; nam istius
provincię gubernator ab officio motus est, et augentur
subsidia Hispanorum. Albanus vicinos bonis verbis demollit,
ut nihil suspicentur mali. Sed haec videntur certissima
turbarum esse initia. Bizantini, qui hactenus libertate
imperii adhuc usi sunt, sibi valde metuunt, ne et libertate
consueta priventur et inquisitionis summum malum ipsis
obtrudatur. Iam poenitet nostrum Gerardum a Wattenwyl, quod
contempta patria, domo et religione et dominio insigni, quod
habebat in comitatu Neocomensi in Burgundiam res suas
transferre maluerit. Sed iustum hoc est dei iudicium; is
solet per eos ipsos ita nos punire, propter quos a bono et a
veritate recedimus et quorum amicitiam et dilectionem amori
dei praeferimus. Privata mediocriter habent. Vidi
instructionem legatis vestris Basilaeam missis datam, in qua
quid corrigi velim, si usus ferat, ad fratrem scripsi.
Interea avidissime expecto, quid factum sit; audivi quidem,
quomodo legati dimissi, sed quid postea factum, hoc adhuc
ignoro. Utinam Nägelinus illic aliquis esset, qui ulcus hoc
non leniret modo, sed evelleret prorsus! Dolet mihi, quod
audiam te calculi doloribus subinde vexari; quam enim acuti
sint illi, meo male saepe quoque expertus sum, quamvis nunc
a biennio multo in hac parte melius habeam quam antea. Sic
dominus illis lapillis nos lapidare vult; quid enim refert,
quibus occidamur tandem, modo id fiat in domino.
Bene vale. Salutant te consules ambo et quęstores,
Hagenbergius et socer, tum etiam Iosua Witenbachius et
Schöpfius medicus. Salutem precor familiaribus tuis et
fratribus illic omnibus.
Bernę  12. februarii 1571.
Iohan[nes] Hallerus tuus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
