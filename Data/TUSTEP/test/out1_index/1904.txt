<nr>1904</nr>
<ae>Taddeo Duno an Bullinger</ae>
Locarno, 28. März (1554).
Zürich StA, E II 365, 55. / Orig.(Aut.)
Gratia et pax domini nostri Iesu Christi v/nobiscum. Amen.
Quoniam hoc tempore apud nos sicut et alibi evangelicae
veritatis osores (humanissimi piissimique viri) nihil
intentatum relinquunt, ut evangelii splendorem (si fieri
posset) extinguant, iccirco visum est ecclesiae nostrae
Locarnensi certiores facere illustrissimos optimosque
dominos nostros Tigurinos, Bernenses, Basilienses et
Schaffhusianos earum rerum, qui Locarni tum annis iam
elapsis tum hoc pręsenti, imo pręsenti mense
acciderunt,
ut hinc intellegant, quanti nos faciamus verbum domini
quantique ipsosmet dominos, quibus etiam sumus subditi.
Aeque enim supradictis dominis subditi sumus ac caeteris;
proinde notum illis esse cupimus, quod alii nostri
illustrissimi domini faciunt, ne quando de nobis
conquerantur, quod non communicaverimus, quae hic in causa
religionis fiunt. Mittimus ideo inter caetera edictum
nuperrime nomine illustrissimorum dominorum nostrorum Septem
Angulorum proclamatum, cui obedire ecclesia nostra multis de
causis renuit: primum quod sit contra evangelium Christi,
deinde quia non est proclamatum nomine Duodecim Angulorum;
nos enim duodecim, non septem tantum dominos agnoscimus;
postremo, quia nos omnes, qui plurimi sumus, nullo modo
consensimus literis illis sive instrumento, quod aliqui ex
civibus nostris condiderunt. Quapropter agite, piissimi
viri, quantum in vobis est, evangelicam doctrinam strenue
defendite. Nos quidem deo potius quam hominibus obedientes
alicunde accersitis ministris et cenam domini in aedibus
nostris celebramus et infantulos nostros christiano more
baptizamus et evangelium annuntiamus, licet adversarii
nostri saepissime turbent ac persequantur et ministros et
ecclesiam. Fidimus deo, qui nobiscum est in consummatione
seculi. Obsecramus vos in domino, ut mentionem ecclesiae
nostrae facere dignemini in praecibus vestris valete.
Locarni  5. calendas aprilis.
Thaddaeus Dunus medicus.
E II 364, 564. (Beilage):  Mittimus hasce literas nostras
existimantes illustrissimos dominos quatuor rerumpublicarum
isthic congregatos esse, ut accepimus. Quodsi aliter se res
habuerit, significate illis, oramus, quaecunque scripsimus.
Orate pro nobis, sicuti et nos oramus pro dominis nostris.
E II 365, 56b.  Domino Heinrycho Bullingero caeterisque
ecclesiae Tigurinae ministris, viris piissimis.
                                                 Tiguri.
