<nr>1950</nr>
<ae>Girolamo Zanchi an Bullinger</ae>
<od>Straßburg, 10. Juni 1554</od>
<vo>Zürich StA, E II 356, 745. / Orig. (Aut.)</vo>
<dr>Druck?</dr>
<re>Regest</re>
<tx>S. D.  Faciam igitur, ut consulis, ornatissime et doctissime
B[ullingere], scribam sępius, sed breviter et tantum
necessaria; hoc etiam exigit confirmata inter nos in Christo
amicitia et, quam profitemur, christiana pietas, quę rebus
magis ipsis quam multis verbis fovetur et conservatur. Miror
sane inter professores evangelii, quibus piissimus ille
tuus, simul et eruditissimus De gratia dei libellus non
probetur, inveniri; sed quid ..... .* (* a.R.: efficit?)
Huiusce ingenii est mundus, mihi semper colendissime
Bull[ingere] (id quod nemo est, qui nesciat), ut probanda
improbet et improbanda probet. Hic certe (quod ego sciam)
nemo est doctus, qui non etiam reliqua tua fere omnia
probet, quandoquidem aperte dei verbo res ipsę
comprobantur. Quod me ames meamque erga te observantiam non
parvifacias, gratias ago; ista est tua humanitas et pietas.
Filius tuus mihi est longe charissimus, et quacunque in re
potero illi prodesse, non deero. lectionibus tam theologicis
quam philosophicis et d. d. Petri et meis semper video
interesse, audio nec inutiliter; periculum tamen illius mihi
adhuc facere non licuit. Bene audit. Sępius me obtuli, et
scit me sibi semper fore praesto. Quod petis eam, quam
habui, tractationem de cohercendis hęreticis vel imprimi
vel eius saltem exemplum ad te mitti, post actas a me tibi
gratias, qui tanti reculas meas facias, sic habeto nihil
fere novi pręter methodum, quę non omnibus sepe est
eadem, allatum fuisse a me, quod cum ab aliis tum a te, d.
Bullingere, et a piissimo d. Calvino antea dictum non
fuerit. Mittam tamen exemplum, morem tibi ut geram, ubi eam
absolvero; absolvi quidem in schola, sed interim expecto
librum quendam hoc anno a nescio quo ęditum et impressum
de non occidendis hęreticis, ut, si qua ibi fortasse nova
argumenta contra sanam doctrinam inveniantur, illa
dissolvam, tum mittam ad te, ut, si quid iudicaveris vel
corrigendum vel explicandum vel addendum vel detrahendum,
corrigas, explices, addas, detrahas. Tum vero, si et tu et
alii docti viri iudicaveritis fore eam utilem ecclesię
Christi, curabo, quod primo loco hortaris, ut imprimatur;
nihil enim rerum mearum inconsultis viris doctis et piis, te
pręsertim et d. Calvino et d. P. Martyre, dari in lucem
volo ac omnia tandem in gloriam domini et utilitatem
ec[c]lesię Christi fiant. Uxor mea ingentes tibi agit
gratias precaturque perpetuam salutem. Vale, doctissime
Bullingere, et me, ut facis, ama.
Argentina  10. iunii 1554.
<un>Zanchus tui studiosissimus.
<lz>[Adresse fehlt.]
