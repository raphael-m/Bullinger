<nr>4576</nr>
<ae>Johann Konrad Ulmer an Bullinger</ae>
(Schaffhausen), 25. Februar 1567.
Zürich StA, E II 377, 2428f.
S. D.  Et pudet et piget me, venerande in Christo pater et
domine summa reverentia colende, quod rarius scribo, quam
equidem decebat. Quia vero tuam humanitatem semper infinitis
negotiis occupatissimam esse scio, mihi autem tua
amplitudine dignum nihil hactenus oblatum est, ideo satis
iustam morae apud te meae excusationem habere arbitror.
Pro scripto Scotico et libellis ad me missis et donatis
summas ago gratias. Cursim perlegi statim libellum utrunque,
et uterque permaxime placet. Nomen eruditissimi et
acutissimi viri, qui de coena scripsit, fictitium esse
iudico; optarim ipsum authoris nomen, si fas sit,
cognoscere. Multa obscure perstringit, ut subinde
praestantes viri faciunt, quae simplicius et crassius
explicata malim; non enim nobis cum praefractis tantum
pugnandum est, sed multo potius instruendi et in viam
revocandi, qui adhuc dociles, et extricandi ex labyrinthis,
qui propter imperitiam et simplicitatem in erroribus instar
ovium adhuc versantur.
De translatione dialecti in confessione nostra, quam
institueram, sententiam tuam accepi. At fecit lues, quae
omnes hoc tempore domus meae parietes circumsederat,
quominus institutum absolverim. Dominus tamen benignissime
totam servavit familiam, quae mecum solo psalmi 91 praesidio
hactenus usa est.
Ut autem aliud tibi negotium faciam, mitto ad te loca et
sententias patrum de veritate carnis Christi. Vidisti, ut ex
te Tiguri cognovi, praefationem libello praefixam.
Tradideram eo, quem libellus continet, anno publicandum, si
placeret, d. Oporino. Atqui nostri Basilienses, quod admodum
miror, cum infinitas alioquin nugas edant, concedere id d.
Oporino, quantum quidem ex eius amicissime ad me datis
literis suspicor, noluerunt. Repetii igitur nuper ab ipso
libellum. Permoverat ad hoc institutum pius quidam zelus
animum meum idque in medio hostium acerrimorum domus dei,
cum quidem in mei solius et aliquot collegarum usum tales
sententias collegissem nec dubitassem in ipsa Francia
orientali summa propter eius libelli sententiam subire
pericula. Ediderant Westphalus, Amsterodamus, Rulandus et
alii de immensitate corporis Christi et manducatione
indignorum ex patribus sententias et doctor Unicornius<f1>Ein Unicornius (Einhorn) 1560 in Heidelberg als Hofprediger entlassen; s. Erast an HB, 8.10.1560. Hierzu ev. Zürich StA, E II 350, 11-20 "Ex disputatione Unicornu(?)".<fe> miris
modis in horum vesanam sententiam torquebat scriptum
Melanthonis ad electorem Palatinum de eucharistia, quae
omnia ita sauciabant animum meum, ut tacere non potuerim. Re
ipsa vero experiebar apud multos pios doctores, quantam vim
tot doctorum ecclesiae Christi consensus haberet, et in
multis congressibus evidenter saepe cognoveram sese omnes
etiam suo iudicio doctissimos turpissime dare, qui his
testimoniis refragarentur. Tu vero longe melius me nosti
sublata ista execratissima de corporis Christi vel
ubiquitate vel multilocalitate opinione omnia simul illorum
fundamenta funditus subrui et everti, qui crassam illam suam
et idolatricam carnis Christi in coena praesentiam
propugnant. Et quidem bene dimidiam huius libelli partem in
linguam transtuleram Germanicam idque summa, quam potui,
fide et diligentia, ut simul et Germanis communicaretur. Ad
te vero nunc mitto, ut de meo instituto, quod optimum sit,
iudices et, si tibi luce dignus videatur liber, idem in eo
facere ut velis, quod in scripto reverendi Erbii, amici tui,
te fecisse profiteris. Nomen meum propter excetras in Graeca
vocabula transformaram utilitatem simplicium tantum
spectans, propter quam et nomen meum in universum obliterari
cupio. Sed de his satis superque.
De Belgis, Hispano, imperatore et obsidione arcis Gothae,
quae commemoras, etiam ex Franconia ad me perferuntur.
Ubique principes conscribunt exercitum et comitia ad mensem
martium Regensburgum indicta esse ad nos scribitur. Versatur
ob oculos totius imperii inevitabilis ruina. Germania ubique
exhausta est, religio apud omnes fere ludibrio habetur,
veritas immensi eorum ipsorum odio laborat, qui summi
ecclesiae patroni haberi volunt, tanta populi licentia,
tantae rapacitates, blasphemiae, iniuriae, luxus, fastus,
libidines et petulantia ubique terrarum regnant, ut
correctioni paternae locus nullus supersit, extremo tantum
dei furore expianda et evertenda sint omnia. Dominus
misereatur nostri et liberet, qui sunt sui idque potius
glorioso suo adventu quam alia ulla ratione. Amen.
Salutant te reverenter, quos salutare iussisti. Salutabis
summa reverentia sigillatim meo et symmystarum nomine omnes
fratres. Vale.
Datum  25. februarii anno 1567.
Tuae humanitatis colendissimus Iohannes
Conradus Ulmerus.
Clarissimo viro et reverendissimo in Christo patri d.
Heinricho Bullingero, Tigurinae ecclesiae antistiti
vigilantissimo, amico et domino suo summa reverentia
colendo.
Zürich.
