<nr>0242</nr>
<ae>Oswald Myconius an Bullinger</ae>
<od>Basel, 27. September 1548</od>
<vo>Autograph: Zürich StA, E II 336a, 295</vo>
<dr> </dr>
<re> </re>
<tx>
S. Zvinglius pro more studiosorum, dum ipsum vices requisierant, declamavit.
Declamatio, quamvis minime tumultuosa excitavit nescio quam trageodiam inter
ipsum et Svevos, ut et hi scripserint carmina Germanolatina, ut ita dicam, non
sine contumelia Zvinglii et omnium nostrum, quę puto iam abs te visa. Res
venit ad senatum academicum; inclinat ad Svevos is. Postquam authorum carminum
ille non potest indicare, tantum non minatur innocenti et velut gratias iubet
agere, quod non punierit; prohibet, ne adeat concionatores, ut conqueratur, ne
item tribuno declamationem translatam ostendat. Summa: observet eum magistratum,
cui sit iuratus, ni velit deleri ex matricula. Svevi clam interea minantur
vindictam et male dicunt Helvetiis in ipsa Helvetia. Academici tuentur eos,
forte ne carere discipulis cogantur.
Negocium omne copiose invenies apud Gvaltherum, cui, ut aqudio, Zvinglius omnia
scripsit. Petit consilium, quidnam sibi sit faciendum. Equidem consulere non
audeo, quod me pro osore proclamant academię; interim tamen dolet Svevos sic
velut dominari, nostros autem vilipendi ac iacere. Si quid vos movet negocium,
consilium quęritote, tacendum sit an aliquid agendum, postquam minis isti
agunt. Cavebis autem, ne quid de his literis cuipiam dicas, ni velis et me
periculo, non mediocri, expositum. Tutius igitur fuerit lectas igni committere
vel ad me remittere, si forte re cognita usum aliquem prębere valeant.
^$Illud addere libet: si senatus, quod actum est, nosset, ęquo animo haud
ferret. Hinc puto tam anxie prohibuerunt, ne cui quid ille dicat. Sic ludimus
nos securi tempestate hac infelicissima.
^$Vale in domino fortis et constans cum tuis, Gvalthero, Ottone, omnibus. De
comitiis si quid habes, communicato.
^$Basileę 27. Septembris anno 1548. Nova audies ex mercatoribus.
<un>Tuus O[svaldus] M[yconius]
<lz>[Adresse:] M. Heinricho Bullingero, antistiti Tigurino, domino in Christo
venerando suo.
