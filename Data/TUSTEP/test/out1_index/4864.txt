<nr>4864</nr>
<ae>Christopher Mont an Bullinger.</ae>
Stra√üburg, 26. Dezember 1568 (?).
Ep. Tig. II, S. 102f.
Binas nuper ex te accepi literas, alteras scriptas 13
decembris, alteras 16, quas ad me pertulit d. Antonius
Franciscus; cui tum ob eruditionem, tum ob pietatem libenter
gratificatus fuissem, si qua ratione potuissem. Literas
quaestoris vestri filio eius inscriptas, quandoquidem citius
mittere non potui, dedi d. Antonio perferendas, qui cras
hinc Heidelbergam iter ingredietur. Ex Gallia nihil certi ad
dominationem tuam adscribere possum: tam enim omnia istinc
ad nos incerta adferuntur, ut paucis admodum narratis fidere
audeamus. Hoc unum indicium rerum Hugenottorum nondum
desperatarum habemus, quod regii alioqui vani et
inflatissimi novitatum suarum amplificatores tacent, et
moderatiores facti sunt. Credo Italos probe et pro merito
exceptos non temere in Galliam decursuros. Hispanorum
crudelitas et impia tyrannis Turcarum armis ultricibus
retaliabitur.
Scripsit ad me episcopus Londinensis 10 octobris, quas
literas ad vicesimam decembris tandem accepi. Cum enim
destituti modo simus commoditate Belgica in transferendis
literis, et mare Germanicum modo clausum sit, facilitate et
transmittendi et accipiendi invicem orbati sumus. Episcopus
in suis literis voluit ut dominationem tuam suis verbis
salutarem. Equidem quae illinc accepi, tibi ut fautori et
cupido rerum Anglicarum communicanda iudicavi. Norfolciae
dux, qui hactenus obedienter et pacifice in Anglia, prout
nobilem virum decuit, se gessit, is tumidis et ambitiosis
promissis inflatus, infelicissimas nuptias contrahere in
animum induxit cum Medea parricida et sanguisuga, et hac
deliberatione inflammatus se ab aula subduxit in avita
praedia. Hac eius praesumptione comperta, per caduceatorem
in aulam citatus fuit, qua vocatione neglecta in paternis
agris substitit. Regina, his principiis obstandum<f1>^#/+Ovid,^#/- Remedium amoris 91 (Otto 287, Nr. 1470).<fe> pro sua
prudentia intelligens, praefectum stipatorum regiorum cum
una centuria misit ad eum adducendum; quod is intelligens
ultro ad aulam iter ingressus est, in quo itinere substitit
mandato reginae, neque ei copia facta est accedendi ad
aulam. Post tridui moram Londinum in arcem abductus est, ubi
asservatur. Duo alii comites iussi sunt se intra suas domus
continere, qui ut eius consilii conscii suspicionibus
gravati sunt. Duce capto et aliis in ordinem redactis totum
regnum quietum et tranquillum est. Nisi illa serpens sublata
fuerit, suis gentilitiis artibus et dolis plurimam perniciem
parturiet, ut illa quae ardentem facem sibi gignere visa
est. Haec serenissima regina hactenus sine ullius sanguinis
effusione pacifice regnum administravit; qua felicitate ut
porro fruatur deus det et concedat.
Nuper legatus quidam a rege Hispaniae ad serenissimam
Angliae reginam missus est, qui regis nomine petiit
commeatum pro tribus legionibus vel regimentis Belgarum
peditum in Hispaniam transfretandorum, ut eorum opera rex
utatur contra rebellos Mauros. Reginam ex tempore
respondisse fertur, tantorum militum secundum Angliae litora
navigare multitudinem periculosum posse esse; nam cum venti
mutabiles et instabiles sint, et navigantibus multa evenire
possint secus quam putarent, si hic miles, necessitate
aliqua oborta, in Angliae portus appellere cogatur, tantorum
militum adventum sine maleficio fieri non posse, adeoque
opus fore ut regina litora et portus suos praesidiario
milite armet et muniat: quod si rex hos sumptus ferre velit,
et obsides dare quod non in alium usum Germanici militis
opera uti quam contra Mauros velit, se regi gratificaturam.
Sed considerandum est haereticis non esse fidem, et si
[violandum est] iusiurandum, regni causa violandum. Iulius
papa dictitare solebat, mercatores fide obstringi, non
principes.
Ex Saxonia nihil audimus. Auraicus adhucdum apud Saxonem
moratur. Elector ipse adfuturus nuptiis filiae suae dicitur,
quae adducetur Heidelbergam, ubi nuptiae peragentur ad
quintum diem februarii. De militibus in Galliam adducendis
nihildum apud nos constat: exiguae copiae penetrare non
possunt: magnae maximi constabunt, et pietatis ergo sumptus
facere et discrimina subire Sampsonis opus est. Ego mea
officia dominationi tuae defero.
Argentinae,  7 cal. ian. anno 69.
Instantis anni ut feliciores successus divina clementia
consequamur comprecandum est. Rogo ut Anglicos titulos in
literarum inscriptionibus omittas.
Qui sapit, in tacito gaudeat ille sinu.
C. M.
Clarissimo d. Bullingero, patrono colendissimo.     Zeuric.
