<nr>1680</nr>
<ae>Bullinger an Johannes Calvin</ae>
ZÃ¼rich, 26. August 1553.
Genf,  114, 79.  Orig.
Ep.Calv. 1778 (XIV, 597f)
S. D. Paulus ille Italus<f1>Gadius/Gaddi.<fe>, quo de scribis, Calvine
colendissime domine et frater carissime, literas sane dedit
tibi mittendas. Putavi autem non meliori nec certiori nuncio
credi posse, quam ei, cui credidi, baptizato Iudaeo multis
optimorum virorum testimoniis ornato et commendato mihi.
Alui illum diebus aliquot in aedibus meis, deinde viaticum
dedi et dimisi. Prae se ferebat ille, recta se ad d.
Robertum profecturum, ad quem ipsi literas credidit noster
Pellicanus. Si ergo fefellit, me opinor excusatum habebis.
Nam si vel suspicari potuissem tantillum in homine fraudis
esse minime tuas illi tradidissem. Tibi enim prae aliis
gratificari et inservire cupio.
Nobilis ille, de quo scribebas, quo rex utitur internuncio
etc., morbo correptus decumbit adhuc Badenae. Spes tamen
est, illum brevi revaliturum. Dominus enim Gesnerus
medicandi gratia ad ipsum est profectus ac bene sperabat is
de hominis valetudine recuperanda.
Habui ex Anglia literas infaustissimae rei nuncias. Rex ille
sanctissimus 6. iulii migravit ad dominum, ac felicissime
quidem sancta cum confessione migravit. Mense maio sua
autoritate libellum hunc edidit, quem hic mitto. Ex hoc
liquet, quantum thesaurum amiserit ecclesia Christi. Mortuus
est non sine veneni suspicione. De autore sceleris acres
fiunt quaestiones. Fuerat quidem Ioanna filia Heinrychi
Graii olim Dorcestriae marchionis, iam ducis Suffolciae
declarata regina, nec ita pridem desponsata fuerat Gilfordo
ducis Northumbriae, olim comitis Warvici filio. Sed Maria
Eduardi 6 soror ex Catharina Hispana, amita Caesaris,
deiectis Northumbrianis partibus ipsa regnum invasit. Capti
ergo in vinculis tenentur 5 filii Northumbriae ducis, et
ipse pater cum filia, episcopus Londinensis, marchio
Northamptonus, d. Checus et multi alii. Atque utinam non
plures his coniungantur et vocetur Reginaldus Polus
reformator ex Roma, id quod Caesar meditari dicitur. Orandus
est dominus ut suorum electorum misereatur. Londinensis
ecclesia peregrinorum habet plus minus 15000. Quo profugient
miseri, si papa vicerit? Orandus est ergo dominus. Germania
multis nominibus misera est, de qua re dolor plura non
sinit.  Vale.  Tiguri 26. augusti 1553. Saluta fratres
omnes, inprimis Farellum et Gallasium etc.
Bullingerus tuus.
Clarissimo viro d. Ioanni Calvino, Genevensis ecclesiae fido
pastori, domino et fratri colendissimo et carissimo suo.
