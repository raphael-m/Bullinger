<nr>2963</nr>
<ae>Bullinger an Johannes Fabricius</ae>
 Zürich, 8. Juli 1558.
<vo>Zürich StA, E II 373, 53f.
/ Orig. (Aut.)
Gr. II, 89 R.
Hoch - und wolgelerten, insonders günstigen, lieben herren und brüdern, min willig dienst und alles guͦts sye üch bevoran von mir alle zyt bereit.
Üwer ernstlich schryben und betüren hab ich sins ynhallts geläsen und verstanden und wäre gar willig in dem und der glychen händlen zuͦ radten und zuͦ hälffen, ja so es mir möglich were.
Ir dingend so vil an und wöllend, das man üch ein so gelerten, ernsthafften, langgeüpten und bewärten zuͦschicke, das ich warlich nitt weyß, wie oder wo man ein
sömlichen finden könde.
Ich hab nun me in die 35 jar der kylchen Christi gedienet; das ich mich aber für ein sömlichen uußgebe, das thuͦn ich nitt, kan aber mitthinzuͦ wol erckennen, was der selig apostel von den dienern forderet 1. Timotheon 3., und das wir alls menschen praesthafft sind.
Ich hallt es üch ouch zuͦ guͦtem, das ir so sorgfeltig sind für die fromme kylch und eerenlüt uff Dafas, die ir gern wölltind wol und fürus wol versähen; ich acht aber, ir lassind üch danocht ouch eins
zymlichen, gebürlichen vernügen in ansähen, das man ye zuͦ den zyten thuͦn muͦß, wie man mag, und gott immerdar gnad gipt sinen dienern, das ettwan die, so rings ansähens sind, by den kylchen mee nutzes schaffend, dann die man für hochgelert und weyß ich worfür hat.
Das kan ich üch, lieben brüdern in der warheit berichten, wie ir, lieber herr gevatter, wol wüssend, das, ob wir glych hie ein guͦte schuͦl habend, doch uns ouch müssend mitt lüten vernügen lassen, wie uns ye gott und die zyt
gipt.
So habend wir hie sid dem herpst in die 16 stend versähen und erst diser tagen predicanten gen Alltstetten in das Rhyntaal, gen Zurzach ^&xFür Zurzach wurde am 29. Juni 1558 Bernhard Bertschi gewählt; s. Zürich StA, G I 179, f. 37v. - Zuvor hatte Jakob Bindschedler die Stelle, die er am 15. Juni 1558 für Bülach verlassen hatte; aaO, f. 37r. 99r.^&x{ und an andere ort mee geschickt, das wir diser zyt nitt die vile der personen habend.
Ir redent wol thüwr und hoch und vermanend, wie man üch mitt lüten versähen sölle, ja wo mans hätte oder so min herren zuͦ iren so grosser landtschafft nitt selbs vil bedörfftend, da sy mitt träff lichen kosten lüt uffziehend und denocht schier nitt so vil, alls
nodtwendig were, gehaben mögend.
Dorumb müssend ir ouch bescheydenheit hallten und uns nitt zuͦ vil zuͦmuͦten; das wöllend von mir in allem guͦten verstan.
H. Rodolff Hüßli versicht Zollikon, hat vil kinden; h.
Josue Finßler versicht Ottelfingen und in der graffschafft Baden Würenloß; h.
Glast ist kummen in die grossen gmeind Sulgen ins Durgöw etc.
Damitt ir aber sähind, das ich gern den eerenlüten uff Dafaas und ouch üch, minen eerenden, lieben brüdern, gern dienen wöllte, hab ich vermögen
minen lieben gevattern h.
Samuelen Kolmarn, der hie miner herren stipendiarius ist, geexaminiert und im predigampt ist, vermögen, das er zuͦ üch hinuff reyset, die kylch uff Dafaas besähen und sich da sähen und hören lassen wil.
Er ist ein frommer, redlicher, trüwer man, hatt vor jaren in Toggenburg geprediget, da inn [imm?] der meßpfaff uffgesetzt und inn davon triben hat.
Ir wüssend vilicht, wie und was min herren darinn gehandlet, doch wenig schaffen mögen.
Er embüt sich, so er üch und den
biderben lüten gefallen möchte, das er erbar läben, sin bests thuͦn, redlich studieren und sich trüwlich hallten wil.
Ob im aber begegnete, das imm zuͦ schwerr, oder die biderben lüt nitt gefallens an imm hättend, so mag er widerumb heimm an sinen stand ziehen.
Doch bitten ich üch früntlich, ir wöllind an den eerenlüten vermögen, das imm an sin müy, arbeit, kosten oder zeerung denocht ein zymlichs werde, diewyl er doch in irem dienst dise reyß fürgenommen und gethan hat.
Hiemitt verstand min
schryben im besten; dann ich alle zyt der üwer bin und lieben üch im herren, bin üch zuͦ dienen alle zyt bereit.
Sind alle zyt trüw; dann unsere sach vor gott uffrächt ist und wil, das wir uffrächt handlind.
Bittend alle zyt den herren für mich.
Ich hätte gern mee geschriben, hab ich nitt vor gschäfften gemögen.
Gott mitt üch.
Datum Zürych 8. iulii 1558.
                                                  Heinrych Bullinger, üwer bruͦder.
[Adr.
fehlt.]
