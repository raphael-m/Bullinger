<nr>0731</nr>
<ae>Gabriel Arnold an Bullinger</ae>
Basel, 28. Februar 1550.
Zürich StA, E II 336, 47. / Orig.(Aut.)
Gunstiger und vertrauter, lieber her und frundt. Ich
bedangkh mich eurs
schreibens und will eurn bevelh bey Jorgen Frölich
außrichten, ime auch euren
brief, den mir Gastius uberantwort hat, zuesenden. Man wart
uff new zeitung aus
Franngkhreich und sunderlich vom Niderlannd, was der
k[önig]* (*a.R.:
oder k[aiser]?) mit margraf Albrechten, graf Josen,
Jheronimen Cötzlin
und anndern haubtleuten hanndeln laßen wirdet, versich ich
mich, zu erfaren und
euch mundtlichen bericht zu geben. Ich hab von glaubwirdigen
personen, die nit
weit von Brunschwig anheim sind, beschaid von vilen dingen,
nemlich wie die stat
hat sollen durch ain apt verraten werden und wer neben dem
abt als ain edelman
von h. Heinrichen* (*a.R.: h[ertzog]?) gesandt, dasselb
angericht und
wie sich der hanndel mit radprechen und in annder weg
geendet hat, allen
beschaid. Item was h[ertzog] Augustus mit seinem brueder
h[ertzog] Moritzen hanndelt und wie ders[elb] Augustus von
des
alten churfursten land nichts haben will und in was sorgen
h[ertzog]
Moritz stet, item das all von Interim nichts hören, lieber
leib, leben und gut
verlieren wöllen, item das sy auch die chormentel anzulegen
wider fechten und
sagen, das allein Pomeranus und sunst niemand darein
gewilligt hab, das wird ich euch auch mundtlich enntdegkhen.
Mit hohem und fruntlichem vleis bit ich üch, ir wellet
meinen herrn
burgermeister pitlich vermögen,  m. Dietrichen und sein
hausfrawen mit der
haubtsumma nit zu eilen. Ich wais weg, das sy zuͦ gellt
kumen mügen; ich wird
der frawen raten mit verkauffung irer gueter zu Schwatz
lenger nit zu verziehen.
Tue mich euch bevelhen. Datum B[asel] den  28. feb[ruarij]
anno 50.
G[abriel] Ar[nold].
Meinem gunstigen und vertrauten lieben herren und frundt
maister Henrichen
Bullingeren zu aigen hannden.
          Zurich.
