<nr>1776</nr>
<ae>James Haddon an Bulliner</ae>
London, 30.November 1553.
ZÃ¼rich StA, E II 335, 2196f. / Orig.(Aut.)
Zur.lett. III,  S. 290f.
Ep.Tig. III,  S. 191f.
S. in domino  P.  Permulta mihi scribenda essent ad tuam
humanitatem, si animi mei sententiae indulgerem; verum
propter multiplicia negotia, quibus impraesentiarum obruor,
vix quicquam possum, neque sane ea omnia literis recte
mandari possent, isteque Ioannes Smutzius multo melius
sermone referet. O summam acceptam a nostris cladem, o veram
pietatem repudiatam, o divini numinis in nos iuste commotam
iracundiam! Non audeo amplius; reliqua intellige. Non tam
summa fuimus in spe verae religionis restituendae,  quam
sumus iam in metu impiae et nefariae idololatriae
revocandae. Funde, quaeso, preces pro me meique similes.
Pauci eiusmodi homunciones cogimur testificari de vera
pietate et religione; duces nostri omnes ista sunt obruti
clade et in carceres coniecti; de espicopis sentio et
eiusmodi. Adsit nobis deus! Nos quoque inaniter sermonem
habemus; nam quid fiet, (nisi deus aliter mutet),
constitutum est. Tantum ut profiteamur, in quem credimus
quamque tenemus religionem, a nobis est oblata conditio
suscepta resistendi adversariis; qualis erit finis, deus
novit, et ultimum an* (* a.R.: ....... ..... .... ... ) hoc
sit, quod ad tuam humanitatem scribam necne. Valde doleo non
potuisse me tam plene Smutzio tuo providere per Suffol[ciae]
ducem, quam vellem et sperassem, nisi hoc ita cecidisset,
quod non possum sine lacrymis commemorare. Condones igitur
mihi, quod de eo non plura scribam; non dubito, quin ad te
perlata est totius tragoediae quasi series. Ipse dux retinet
suum verum deum et, spero, retinebit suam sententiam plene
de vera religione (adiuvante deo) maxime invito diabolo et
summe elaborantibus suis membris in transversum agere eius
dominationem. Quod ut melius faciat, commendo eius
dominationem tuis precibus et meipsum commendo et mei
similes. Quaeso, salutem mihi dicas d. Bibliandro. Deus
adsit vobis suo spiritu ad finem et per vos suum illustret
nomen semper, quomodo hactenus fecit.
Londini  30. novembris 1553.
Tui studiosissimus Iacobus Haddonus.
Observandissimo in Christo patri d. Bullingero.
