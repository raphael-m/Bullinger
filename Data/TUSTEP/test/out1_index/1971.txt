<nr>1971</nr>
<ae>Jakob Rüeger an Bullinger</ae>
Schaffhausen, 17. Juli 1554.
Zürich StA, E II 343, 462. / Orig.(Aut.)
Petieras equidem in proximis tuis ad me literis, vir
praestantissime, ut vel aliquid tibi significarem de rebus
Germanicis. Quia vero tum nihil haberem dignum, de quo tuam
humanitatem certiorem redderem, et d. Peyerus nondum
redierat, a quo me auditurum omnia sperabam, hucusque
distuli respondere tibi, vir doctissime.
Porro, cum revertisset, ego de omnibus inquirebam,
quo de iis ad te scribere liceret; statim respondit d. de
Font...... Gallum ad te de omnibus, quae narraverat,
perscripturum, unde ego  . . . . .  in hisce describendis et
narrandis destiti, id quod non fecissem, nisi percepissem a
d. Peyero te nihil illarum rerum fugiturum. Caeterum, quod
iam, quid novi scribam, nihil habeo, nam de miserabili clade
et perditione Schvinfurtensium quam intulerunt ipsis
Norinbergenses et episcopi Bambergensis et Herbipolensis
etc., sancti scilicet patres, ex aliorum dudum intellexisti
literis. Deinde de exercitu et milite proxime conscripto in
Wingarthen collecto quid dicam vel scribam, non habeo, quo
vel contra quem ire illos oporteat, carent pecunia et
stipendiis, nemo est, qui solvat vel obulum; diffluxerunt
ergo iam landtsknechtii, redit quivis vel ad sua vel, si
potest modo, ad Gallum.          De Caesare nihil certi
habetur.            Milites nostri per literas significarunt
statum Picardicum, sperant belli finem instare etc. Sed et
de his non dubito te per alios certiorem factum.     Quid
scribam porro, non habeo. Tuam rogo humanitatem, si quid
habueris de Anglicis vel aliis rebus, imo etiam Germaniae,
mihi significare velis meque et alios collegas cum tota
nostra ecclesia in precibus tuis ad dominum commendatos
habeas, quod vicissim et nos facimus studiosissime.
Vale optime cum tota familia tua meoque nomine viros doctos
piosque de me percontantes salutabis.          Sunt rumores
clandestini et variae de Cantonibus 7 opiniones, mali quid
ominantur aliqui; quicquid illud sit, ignoramus, si quid
dicendum modo est; quaeso cl[am] nos de iis certiores fac.
Scaphusiae  17. iulii 1554.
Iacobus Ruͤger tuus totus,
ecclesiae Scaphusianae minister.
Eruditione et virtute praestantissimo viro d. m. Heinrycho
Bullingero, antistiti ecclesiae Tigurinae, domino ac fratri
suo colendissimo.
