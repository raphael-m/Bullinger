<nr>5471</nr>
<ae>Bullinger an Tobias Egli.</ae>
(Zürich), 3. April 1573.
Zürich StA, E II 342a, 704. / Orig. (Aut.)
Graub. III, 414f. R.
S.  Diu certe nullas ad te literas dedi, dilecte frater,
nullam aliam ob
caussam, quam quod constanter Lucius, quoties ipsum
amandassem, asseverabat
neminem Rhetorum venisse ad nundinas, cui tuto potuissent
credi literae. Et cum
Thomannus, questor urbis ęrarius contenderet
Rapperschvylum ad comitia,
tradidi ei, quae nunc mitto nova; etenim existimabam ipsum
ad vos usque
profecturum; sed rediit mox et reddidit accepta. Comitia
indicta quidem sunt a
nostris, sed postulantibus Glaronensibus, unde et legatus ad
vos missus est
Glaronen[sis] d. Hessius idque omnium aliorum cantonum
nomine. Quae
autem nunc mitto nova, remittas ad nos per proximum nuncium.
Interim
communicabis dominis et fratribus d. Willio, d. Campello, d.
Gregorio capitaneo caeterisque fidis.
Ex Anglia accepi literas a 3 episcopis et senatore ac
mercatore Londiniensi.
Scribunt illi suas mense februario: in Anglia et Scotia
omnia esse pacatissima;
non meminere ullius belli contra Gallum suscepti. Certamina
vigere inter illos
partim a papistis, partim ab anabaptistis; papistas fortiter
cohercere reginam,
anabaptistas confundi a doctoribus. [Co]mitia [re]gni
Angli[ci] magna
[cel]ebrabuntur 1. aprilis. Complures aliae ad me ex variis
adferuntur locis,
sed nihil memorabile continentes, nisi haec ipsa, quae in
novis illis
comprehenduntur, ea confirmantur. Additur 14. aprilis in
Polonia eligendum
regem; electionem fore periculosam. Electores imperii
legatos miserunt pro filio
imperatoris, qui regnum illud ambit. Fama iam incipit hic
increbescere Rupellae
ducem Aumalium una cum aliquot primatibus et praecipuis
bellatoribus esse
interfectum a parte regis, cui Hugonothi plurimum damni
inferant et cladibus
omnia misceant suis fortissimis eruptionibus. Laß sähen, ob
gott den Eydgnossen
immerdar wölle zuͦsähen und iren unerhörten gydt,
hochmuͦt und tratz, gott und
der wällt gebotten, vertragen. Iudex iustissimus non
aberrabit nec fallet. Hodie
8. dies est, quando d. Hallerus noster tuas mihi
communicavit. Perinde est, sive
illi sive mihi scribas. Tu vere in hac periculosa actione in
hoc eris totus, ut
iure et iustitia res transigatur, non vi aut armata manu.
Dominus ait "Iustitiam
iuste exequaris." Dominum oro, ut pacem concedat et
iustitiae iustisque adsit.
Eundem oro, ut te consoletur et confirmet. Ora vicissim pro
me dominum. Miror,
an libelli mei De persequtionibus ecclesiae vobis sint
redditi et quid de ipso
tu et alii viri boni iudicent. Sis semper fortis et constans
in domino. Dominus dabit virtutem.
Vale una cum tua familia, dominis et fratribus atque amicis,
quos ordine salutabis. Salutant te mei.
3. aprilis 1573.
Bullingerus tuus.
Pietate et eruditione praestantissimo viro d. Tobiae Iconio,
Curiensis ecclesiae
pastori, domino meo honorando et fratri charissimo.
An h. Thobia Eglin, pfarreren zuͦ Chur zuͦ S.Martin.
