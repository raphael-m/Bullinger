<nr>2459</nr>
<ae>Simon Sulzern an Bullinger</ae>
<od>Basel, 22. August 1556</od>
<vo>Autograph: Zürich StA, E II 336, 416.
(Siegel...)</vo>
<dr>Ep. Calv. 2523 (XVI, 266)<dr>
<re> </re>
<tx>S. Omnes vias tentat Satanas, non solum ad impediendum sed
subvertendum etiam regnum Christi, et qua minime exspectes
potissimum incumbit. Geneva nostra, insigne religionis veraeque
pietatis domicilium, in periculo versatur, idque ob Galli et
Pontificis machinamenta quibus huc uterque tendit, ut
Antichristi abominatione denuo vastetur ea ecclesia sancta et
illustris, neque improbabiliter colligitur huc etiam accedere
aliquot confoederatorum ordinum suffragia, ut quos cernimus fere
ardentius intentos ad evangelicae lucis oppressionem quam
plerique ex nostris flagrent ad eius conservationem vel
propagationem. Arbitror autem facile et Gallum et alios
quoscunque <gr> </gr> quieturos, si duarum civitatum societas et
foedus denuo potuisset coalescere. Verum quum veteratoris
artificio utrinque plusculum indulgeatur affectibus humanis,
fit, ut interrupta hactenus maneat copula, quam arctissimam
esse, meo quidem iudicio, necesse sit, nisi necessum non est,
sartam stare utriusque et reipublicae et ecclesiae
incolumitatem. Aperit enim haec <gr> </gr> amplissimam portam
pessimis exitioque utriusque destinatis consiliis. Atque huius
quidem te, mi Bullingere, nihil est ut moneam sollicite, qui et
facile prospicis dispendium et pro pietate tua doles. Ne tamen
ignorares quae hodie ex Berna a gravissimo eoque senatorii
ordinis viro accepi, volui per hunc in hoc ipsum illico
expeditum tabellionem perscribere, si forte libeat cum
magistratu clarissimo et prudentissimo super hoc negotio
conferre, quo et eius et aliorum ordinum evangelicorum
autoritate, denuo tentata conciliatione urbium duarum, conatibus
perniciosis occurratur. Idem ego cum nostris etiam agam citra
dilationem, qui malo importunus haberi interpellator, quam parum
officiosus cessator in re tanta. Commendo te gratiae Dei cum
tuis omnibus.
^$Scripsi cursim Basileae 22. Augusti Anno 1556.
^$Tuus S. Sulcerus.
<lz>[Adresse ...]: fehlt.
