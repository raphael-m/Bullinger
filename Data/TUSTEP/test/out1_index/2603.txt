<nr>2603</nr>
<ae>Friedrich von Salis an Bullinger</ae>
<od>Samaden, 10. Mai 1557</od>
<vo>Autograph: Zürich StA, E II 365, 652.
(Siegel...)</vo>
<dr> <dr>
<re> </re>
<tx>Domino Bullingero suo colendissimo Friderychus a Salice
salutem optat.
^$Haud multis diebus elapsis per quendam Neapolitanum, cui
nomen Appollonius Merenda, tibi scripsi, optime et
observandissime mi domine Bullingere, imo vero non scripsi,
sed effudi, quippe cum is me omnino imparatum ac negociis
detentum variis repperisset, adde quod importunius etiam iter
accelerasset. Quamobrem si ad tantum virum minus composite vel
inurbanius scripsi vel scribam porro, me ut excusatum habeas
rogo. Nec vero admodum, quid tunc scripserim, recordor, eoque
fieri potest ut nunc aliquid reiterem. Sed tu cuncta boni
consules pro singulari tua humanitate. Caeterum, mi domine
Bullingere, dum essem in Valle Tellina (in qua syndicatus ergo
circiter 7 hebdomadas immoratus fui), simulatque Sondrium
perveni, ad te scripsi sedulo commemorans omnia, quae scire te
erat operae precium illasque meas vereor te non recepisse et
fortassis nec illam etiam, quas postea tertio ad te dedi,
quoque id verear, in causa est, quod in tuis illis ultimatim
ad me datis (quibuscum etiam misisti mihi orationes tuas
elegantissimas quidem De fine saeculi et venturo iudicio. Quae
mihi mirum in modum gratae fuerunt et pro quibus tibi
singulares gratias ago) diuturnioris silentii me videris
insimulare. Si itaque litterae meae de vice in vicem tibi non
sunt redditae, merito conquereris itidemque ego; sed uterque
nostrum de tabellariis conqueramur oportet, quorum perfidia
fit, ut litterae intercidant. Sed posthac cautior ero in hiis
demandandis; nec enim eas concredidero nisi nunciis fide
dignis; ictus enim cum piscatore sapiam tandem, et insuper
etiam polliceor me non commissurum, ut negligentiae vel
diuturnioris silentii me de caetero redarguas, quandoquidem
litteras meas non modo non video te spernari, sed etiam magis
(quae tua est humanitas) eas a me efflagitare. At interim
sancta studia tua si interpellavero incomptissimis litteris
meis, ignosces. Nunc vero novi, quod scribam, quasi nil habeo;
silent enim omnia. Exercitus Gallicus in marcha Anchonitana
desidet; quo tandem idem sit concessurus, ignoratur. Veneti,
quamvis pace fruuntur perenni, non cessant tamen omni studio
ditionem suam undequaque lustrare, munire, copias item
militares omnes, tam terrestres quam maritimas, supplementis
adaugere, ne scilicet repentino aliquo motu forsan contra eos
insurgente imparati inveniantur. Suspectum enim a parte
maritima habent Turcam, qui classem dicitur ingentem
instruxisse, qua petat Austriam, et ab alia quidem parte nihil
non timent, cum undequaque sese potentum armis principum
videant circumseptos.
^$Apud nos mussitatur Gallorum regis nomine brevi regimen
militum conscribi debere idque deducendum esse Galliam versus
ad reprimendos Anglorum regis conatus, qui Galliam sit
invasurus. Item relatum est Gallos in ducatu Mediolanensi
Volfancram, locum munitum et bello valde opportunum,
expugnasse; sed et oppidum Asti fama erat in Gallorum ditionem
pervenisse, quod tamen minus credo. Increbruit etiam penes nos
Ferdinandum Gonzagam iter facturum per regiones nostras versus
Flandriam, quippe cum eo sit accersitus ab Anglorum rege, ut
ductandi exercitus provinciam subeat generalem; sed nec id
reor dominos Rhaetos admissurum, siquidem foedere cum Gallorum
rege inito cautum sit, ne eius hostibus per regiones nostras
transitus pateat. Et haec quidem ea nova sunt, de quibus nunc
te facio participem.
^$ Porro, mi domine Bullingere, gestio quidem audire, an valeas
ipse cum tota familia tua; nec enim minus tuam tuorumque
omnium salutem salvam cupio quam meam meorumque omnium. Te
enim et tuos domesticos amo, observo et colo ut qui maxime,
utque hoc ingenue et omni simulatione semota et animo vere
sincero fateor, ita faxit optimus et maximus deus, ut omnia
mea fausta sint et salva. Itaque, mi domine Bullingere, cum
per ocium licuerit, dignaberis me literis tuis utique
iucundissimis exhilarare et de filio meo reddes me certiorem,
an thermas accesserit utque se gerat. Quem, quia scio eum non
minus tibi cordi esse quam mihi, imo quem aeque tuum, dum
subest custodiae tuę, atque meum existimas, tibi non
commendo. Est enim ist tibi, quae tua ingens est humanitas,
procul dubio commendatissimus. QUibus vero eguerit, non
vereberis suppeditare sive in vestibus sive in libris sive
quibuscunque aliis. Me enim nullius sumptus ad salutem
conservandam ac ad decorum et vitae honestatem formandam
erogati poenitebit. Si itaque opus sit pecuniis, scribas,
rogo, et mittam, quod petes, quamquam, prout alias tibi
significavi, persuasi mihi post nundinas Churienses
celebrandas quidem circa festum corporis Christi, ut aiunt, me
isthuc venturum te aliosque pios et sanctos viros (quorum
memoria perpetua residet animo meo) ac filium denique meum
visitatum. Nec vero aliud nunc scio, quod me ab hoc proposito
removere queat, nisi forte Venetias mihi ex dominorum
Rhaetorum iussu esset concedendum, quanquam spero illam
legationem meam usque post reditum meum a Tiguro posse
differri. Ad d. Ioannem Fabricium Curiensem ecclesiasten, quem
mihi et bonis omnibus tantopere commendasti, sedulo scripsi
illi me meaque omnia amice offerens. Ipsum vero brevi (ut
opinor) sum conventurus, tumque coram etiam contrahemus
amiciciam et arctiorem familiaritatem. Quanquam ea quidem
hactenus inter nos, licet absentes, satis foeliciter sit
inita, utpote domino Bullingero, viro tanto, auspice. Si vero
eveniat, ut quid in eius rem et dignitatem promovendam possim,
talem utique operam ei exhibebo, ut nullum amici officii genus
a me desideretur adeoque ut sentiat etiam tuam commendationem
apud me plurimum. posse.
^$Sed fui satis prolixus tibi eoque fortassis hora instat, ut
receptui canam. Sed est hoc reliquum tamen, quod rogo, me
iugiter habeas commendatum et uxorem tuam honestissimam cum
tota familia tua meo itemque uxoris meę nomine plurimum
salutes, atque rogo, ut etiam, cum fuerit commodum tibi,
pariter meo nomine salvere iubeas egregios viros dominos
Lavaterum, Zwinglium, Iosiam, generos tuos, d. Rodolphum
Valtherum (quem utique ob insignem eruditionem, qua pollere
mihi videbatur, magni faciebam iam pridem atque nunc lectis
eius in epistolas canonicas aeditis annotationibus
magnifacio), nec non dominum Gesnerum, dominum Frisium et
totum denique piorum et eruditorum virorum mihique notorum
coetum, quibus omnibus etiam enixe me commendabis. Sed interim
obsecro, ut venerandos maxime senes et de republica christiana
optime meritos dominum Bernardinum Occhinum et d. Petrum
Martirem Lucensem oblivioni non tradas, quin nomine meo itidem
salutes meque illis commendes et totum offeras, quibus ut
aliis etiam omnibus vitam precor longaevam. Ignosce mihi,
quaeso, iucundissime mi domine Bullingere, si fui nimium
prolixus; nam partim in causa es, dum me admonueris, ut
saepius scribam. Nam exhinc litteras meas colligo te non solum
non aspernari, sed etiam ambire gratoque admodum animo
suscipere, id quod summi favoris loco utique habeo tibique
proinde gratias ago.
^$Vale iterum atque iterum, foelix et singularissimum Helvetiae
decus et ornamentum, sisque mei perpetuo memor.
^$Datum Samadeni 10. maii 1557.
^$Salutat te admodum d. Petrus Bergomas, ecclesiae nostrae
minister verus.
^$Idem qui semper tibi omnium deditissimus Friderichus a
Sal[ice].
<lz>[Adresse ...]: Ornatissimo et clarissimo viro domino
Henrico Bullingero, domino ac patrono meo [summe] semperque
colendo et observando. Tiguri.
