<nr>4582</nr>
<ae>Bullinger an Johannes Weidner in Danzig</ae>
Zürich, 5. März 1567.
Gedruckt v. Gottlieb Friedlaender (Hg.): Sammlung
ungedruckter Briefe des Reuchlin, Beza und Bullinger nebst
einem Anhang zur Geschichte der Jesuiten. Aus den
handschriftlichen Schätzen der Königlichen Bibliothek zu
Berlin.......
(Beiträge zur Reformationsgeschichte), Berlin 1837, S.
218f.
(Zürich  ZD, MM 687/II DD 356).
Ornatiss. viro d. Ioanni Vueydnero, Gedanensis ecclesiae
fideli ministro, domino meo colendo et fratri chariss.
de H. Bullingerus.           (Eigenhändig.)
S. D.  Anno domini 1565 mense aprili scriptas a te, domine
colende et frater chariss. literas accepi et respondi illis.
Postea libros atque libellos a me editos semel et iterum ad
te Francofordia misi, ut Homilias meas in Danielem prophetam
cum epitome temporum, postea vero dedi ad te Confessionem
fidei et doctrinae ecclesiarum Helveticarum et Genevensium.
Ad minimum ternas ad te scripsi ac misi literas. Caeterum a
primis illis, nullas amplius a te accepi neque scio, an
libros meos a me tibi dono missos acceperis. Quinimo
addubito vivas, . . . . . . . . . . . concesseris ad
dominum. Certe non desinam a scibendi officio, donec
audiero, te migrasse ad coela, aut a te vel modicas accipiam
literas. De rebus meis omnibus semper disserui in illis,
quas ad te dedi, et nunc idem, est status meus, qui erat cum
autumnalibus nundinis Francofordiensibus ad te scriberem.
Desiit pestis penitus sed annonae caritate premimur.
Hisceque diebus rumores coeperunt spargi bellici. Alii enim
exercitum, quem satis constat colligi in Italia auspiciis
papae et Hispaniae regis, aiunt profecturum contra . . . . .
. . Bernates et nos. Alii affirmant conscribi legiones illas
contra Flandriam et Brabantiam, ut his domitis, alios quoque
Germaniae evangelicae principes et urbes adoriantur atque
cogantur recipere decreta concilii Tridentini. Sunt rursus,
qui dicunt, Turcam se apparare et verno tempore irrupturum
in Italiam, itaque milites et equites parari contra Turcicas
irruptiones.  -   Quid sit, tempus declarabit, nos domino
confidimus et oramus, fiat voluntas tua, sive illa voluerit
nos vinci vel vincere; vivi et mortui illius sumus. Ego, ut
in Praefatione ad Danielem promisi, Homilias 190 in
excellentissimum prophetam a me scriptas iam nunc deo
adiuvante edidi. Deum hunc oro, ut laboribus meis benedicat
ac sint ecclesiae fructuosi. Magnis certe sudoribus haec
comparavi ac gratias ago deo, qui mea opera hac in re uti
dignatus est. Tibi vero amico meo dilectissimo exemplum
mitto et oro, ut munus hoc boni consulas, ut me precibus
tuis deo commendes ac per occasionem saltem aliquid ad me
scribas.
Clariss. virum d. Andream salutabis humanissime a me.
Vale.
Tiguri  5. martii 1567.
Bullingerus tuus.
