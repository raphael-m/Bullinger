<nr>2816</nr>
<ae>Johannes Fabricius an Bullinger</ae>
<od>
Chur, 22. November 1557.
<vo>Z체rich StA, E II 375, 50. / Orig.
(Aut.)
S. Ego, clarissime vir et reverende pater, saepius et pluries ad te scriberem, si quod modo scribendi idoneum mihi ministraretur argumentum.
Fateor equidem tot tantaque tua erga me esse merita, ut, si ea digne literis meis prosequi velim, iusta ad scribendum materia mihi nunquam sit defutura.
Sed quod sciam eam naturae tuae esse bonitatem et ingenitam quandam ceu a maioribus per manus acceptam humanitatem, ut in dandis beneficiis, non quid quisque retribuat, sed potius quam gratus quis a te
accipiat, aestimare soleas, quod ea principum virorum unica laus est et quasi propria, quod beneficiorum praemia sola gratitudine metiantur.
Ego, ut assentationis crimen devitem, a quo ceu pestilentissimo veneno semper abhorrui, officia tua ampliore praeconio non prosequar, sed tanta tamen benevolentia et voluntate complectar.
^$Quid ergo reliqui est, quod scribam? Nova, inquies, et ea maxime, quae ex vicina Italia, quae nunc bellis tota ardet, ad vos recta certis nunciis perferuntur.
Sed ea,
reverende pater, quae iam diu afferuntur adeo pervulgata sunt, ut neminem amplius latere existimem, quaedam etiam adeo incerta, ut certis et idoneis careant testibus et authoribus, quae tibi, viro prudenti, scribere me piget pudetque.
Certe, ut summatim dicam, nihil ne nunc quidem est, quod tua scire magnopere intersit.
Consules, quod ita sermo noster ferebat, percontari non sum veritus, sed et illi ipsi ne verbum quidem.
Omnia apud nos mussant silentque.
Sed Ioannes Heinricus Ronna, qui
letaliter aliquamdiu Ferrariae decubuit, nunc recuperata nonnihil valetudine hac transiit hesterna die.
Qui quod ad idem hospitium divertisset, in quo Beatus a Bonstetten commoratur, qui mihi iam multos annos familiariter notus est, per eundem de statu Italiae ex Ronna verum experiri libuit.
Ronna autem decimo abhinc quinto die Ferrariae profectus se in viam dedit.
Is autem Beato a Bonstetten in haec verba retulit etc.: Cohortes Helveticas, quae praesidio collocatae fuerant castello, quod
novissime dux Ferrariensis Padi ripis imposuit, deductas inde et tripartito in oppida munitiora distributas, 4 fendlin gaan Ferr채r, 3 fendlin gaan R채tz, 3 fendlin gaan Modenen.
Ductores vero copiarum, quod cohortes valde essent attenuatae, cogitasse supplementum scribere deque eo ad ducem retulisse, quibus ipse respondit se quidem percupere cohortes expletas, sed quod videat ad Germanum militem conficiendum longiore opus esse mora, eam cogitationem deponere, maxime cum speret se ante novi
militis adventum pacem habiturum.
Haec Hans Heinrich Raan.
Sed idem addidit ducem Florentinum sese ad expeditionem Pedemontanam accingere et cogitare Santjan vel Sant Johan vi recipere.
Et certe Rhodolphus a Salice, ductor cohortis et ipse aliquando Rheticae, nudius tertius Soloturo ad nos venit, qui dicit primarios quosdam de nova expeditione in Pedemontem ex certis indiciis nescio quid coniectura augurari; man vermeine, es werde ein anderer zug in k체nfftigem december ins Pedemont angaan etc.
Haec fere habui, quae etsi tenuia sunt, ne nihil tamen scriberem, hic paucis consignanda putavi.
Plura scripturus fueram, sed ecce clarissimus vir Fridericus a Salice adest meque secum ad coenam pertrahit.
Idem te pluries salutat.
Vale vir clarissime paterque observande.
Curiae 22. novembris 1557.
Salutant te nostri omnes.
Ioannes Fabricius tui observantissimus.
Clarissimo viro pietate et eruditione excellenti d.
Heinrycho Bullingero, ecclesiae Tigurinae episcopo vigilantissimo, domino patrono et mecoenati suo plurimum colendo.
