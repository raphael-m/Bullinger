<nr>5254</nr>
<ae>Bullinger an Hans Rudolf Bullinger.</ae>
(Zürich), 29. März 1572.
Zürich ZB, Ms F 37, 420. / Orig. (Aut.)
Gott mitt uns allen. Fürgeliepter sun, fuͤrnemlich schrib
ich dorumb zuͦ dir
dißmals, das Heinrych dich hievor bericht miner kranckheit,
ist nicht minder,
dann das ich ein zyt har blöd und übelmögend bin. Aber am
donstag zuͦ nacht oder
gägen der nacht überfiel es mich gächligen und so gwalltig,
das ich die gantz
nacht schrey und gantz unsaglich schmertzen hat etc. Jetzund
aber ist es
widerumb durch nachlassen der schmertzen besser worden;
hoff, es werde ye länger
ye besser, wiewol ich mich alle zyt gottes willen aller
dingen begäb. Der wirts
wol alles rächt machen, und binß deßhalb zuͦfriden; dann
es zimlich wol umb mich
stadt, das ich mitt gottes hilff morn selbs predigen wil.
Demnach wüß, das gott
j. Hansen erfröwt und f[rowen] Dorothe frölich entbunden hat
und imm von
iren ein sun gäben; gott sye gelopt.
Des handels in Pündten hat dir Heinrych geschriben. Unser
gn[ädig]
h[erren] habend ire botten hinuff geschickt; achten wol, es
werde
zerlegt und fast wenig uß der sach werden, wie dann
gewhonlich uß dem uffwüschen
des gemeinen mans. Man sagt, das iren wol gerüsts volcks in
6000 gewesen; acht
wol, syend nunme abzogen.        Von Lion schript man, das
ußgeruͤfft worden
ein ewiger frid zwüschen Franckrych und Engelland und das
die ee zwüschen
Nawerra und des königs schwester beschlossen und das es
fridlich und wol in
Franckrych stande. Das ist die summa; ich mag nitt me
schryben.
Wüß ouch, das unsere liebe schwester, die fromm, dugentrych
Susanna, unsers
schwager Felixen frow, von gott beruͤfft uß disem ellend.
Ist ein dugentrych,
eerlich wyb xin; deßhalb s[chwager] Felixen übel beschähen;
diewyl sy aber
stätigs kranck xin, hat iren gott ouch wol gethan. (Am
Rand:) Hinächt umb die 4
wirt mans zuͦ grab tragen.            Gott gäbe uns allen
sin gnad und zuͦ siner
zyt die eewig selickeit. Gruͤß mir und uns allen Susanna
und die kind und uns allen etc.
Datum in yl sampstags  29. martij 1572.
Gruͤß mir j. Hansen Peyer; was ich imm thuͦn köndte,
were ich willig; das
wasser bruche er, wie ich dir geschriben, allwäg am 3. tag
oder 4.
H[einrych] Bullinger.
Ich danck dir umb die lidly, Heinrych geschickt.
Minem lieben sun Hansen Rodolffen Bullingeren, pfarreren
zuͦ Berg.
