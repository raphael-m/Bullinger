<nr>4598</nr>
<ae>Girolamo Zanchi an Bullinger</ae>
<od>Chur, 16. Mai 1567</od>
<vo>Zürich StA, E II 356, 820ff. / Orig. (Aut.)</vo>
<dr>Gr. III, 10f. R.</dr>
<re>Regest</re>
<tx>S. Clavennam reversus, observande pater Bullingere,
expectavi per decem dies, dum a me peteretur, quidnam docti
viri, apud quos fui, de nostris sentirent questionibus et
quid dedissent consilii. Erat re mihi animus id explicare
et, si voluissent resipiscere, eos amplecti et omnem
christianam admittere compositionem. Verum pręter
innocentes eorum, qui peccarunt/-carant, convenit me nemo;
vix unus aut alter salutatus resalutavit; tantum abest, ut
de controversia aut compositione ullum factum sit verbum.
Contuli igitur me in Vallem Tellinam ut cum fratribus, quid
mihi esset faciendum, deliberarem. Idem ab illis quod etiam
a vobis consilium accepi, nimirum ut synhodum, cui utraque
pars causę cognitionem et compositionem lubens commisit,
expectem. Quia vero nullae adhuc fuerunt a fratribus
Curiensibus scriptę literae, quibus reliqui fratres, ut
moris est, ad synhodum vocarentur, et tempus illos vocandi
elabi iam videbatur, idcirco veni ego Curiam decimo huiusce
mensis, et ita egi cum fratribus, ut mox scriptis et datis
literis vocati sint reliqui pastores ad synhodum. Ab amicis
vero per literas accipio neque meum symmystam venturum neque
ecclesiam quempiam missurum; omnino enim recusare synhodi
iudicium in hac nostra controversia. Ac certe vereor, ut mei
veniant, quoniam iampridem video multa ab illis quaeri
effugia. Nunc igitur petimus a vobis consilium, quid
faciundum nobis sit, hoc est synhodo, si pars adversa non
compareat. Novimus, quid in politicis iudiciis fieri solitum
sit et liceat; sed in hac ecclesiastica causa, pręsertim
hoc tempore, quid non tantum liceat, sed etiam expediat et
qua ratione progrediendum sit, cupimus vestram audire
sententiam. Obsecro te, optime pater, ne graveris libere
respondere.
Philippus expectatur in Italia ad finem maii, ut veniat in
collocutionem cum  pontifice Romano, id quod futurum est
Bononię. Quotidie autem novi adventant Hispani. Veneti
sibi metuunt et novis sua oppida et urbes muniunt
pręsidiis. Fertur etiam (sed hoc compertum certumque non
est) illos revocare omnes exules, quo minus ab illis
metuant; exulant enim permulti illique nobiles et potentes.
Confirmatur vetus rumor de expeditione contra Genevam.
Audivi, quem tandem exitum habuerint res Flandricę et
Gottę, sed exactiorem et certiorem harum rerum
explicationem libenter ex te audirem, si per valetudinem
posses. Dominus Iesus te diu servet.
Curia ex aedibus nostri Thobię, apud quem hospitor, 16.
maii 1567.
<un>Tui semper observantissimus
H[ieronymus] Zanchus.
<lz>Rogo etiam memineris illas, quas promisisti, [scri]bere
literas ad d. consulem huius urbis et me meamque causam
atque ministerii dignitatem commendare. Iterum vale. Ambo
isti fratres polliciti sunt se ad te scripturos. Ego vero
saluto omnes fratres.
<lz>Clarissimo viro d. Henrico Bullingero, ecclesię Tigurinę
pastori et patri semper colendissimo.
Tigurum.
