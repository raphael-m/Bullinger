<nr>5456</nr>
<ae>Tobias Egli an Bullinger.</ae>
Chur, 25. Februar 1573.
Zürich StA, E II 350, 251ff. / Orig. (Aut.)
Graub. III, 407f. R.
S.  Colendissime d. pater, accepi tua omnia una cum tribus
exemplis novi operis
tui utilissimi, pro quibus d. consul, d. Campellus et ego
immortales tibi
gratias agimus; utinam referendi aliquando facultas
offerretur, quam, ubiubi
possumus, captabimus. Quid in Gantneri causa fiat, ex d.
Halleri literis
cognosces. Ego hominem istum arrogantissimum nunquam neque
furem neque
haereticum, quod utrumque tamen merebatur, nominavi; adduxi
tantum furis
similitudinem et dixi tam certo Gantnerum in erroribus
deprehensum fuisse, ac si
furi manus in furto deprehenderetur. Hinc ipse cum malevolis
mihi suis amicis
hoc impegit, quasi furem ipsum appellarim. Ego coram dominis
quibusdam vero hoc
crimen ita dilui, sive istam calumniam, ut facile viderint
se nihil in me agere
potuisse. Patronum vero aliquando dixi Gantnerum esse
haereticorum et
deffensorem, quod minus dictum bellis istis hominibus
videtur, quam si ipsum
haereticum esse affirmassem. Affligunt nunc piissimum d.
consulem nostrum ac
innocentissimum. Nescit Pontisella, mobilis arundo, quibus
artibus suo Gantnero
fores ad ministerium aperiat; arctius copulavit se cum
quibusdam, quam
constantem virum deceat; sed scis tu, quid a principio
desideraverim semper in isto homine.
Constans fama est signa rusticorum reditura; iam Rheticonae
Vallis communitates
consensisse dicuntur, Praegallienses et Suprasaxones in
armis dicuntur esse.
Volunt cumprimis Grandem istum Petrum captivum et punitos
legatos, qui
communitatum decreta non recte exequuntur. Sed ob
corruptelas diversa statuunt.
Volunt nonnulli irritum ratum foedus, et maluissem, ut hoc
tempore purgatoriae
d. Tigurinorum literae non advenissent; quae si spargantur,
multis ansam dabunt
fervidius tumultuandi; si celentur, periculum huic urbi
creatur, quasi
Helvetiorum evangelicorum purgationes suppresserint. Sed
prudenter scriptae sunt
istae literae, ut reliquis tantum communicentur, si necesse
sit, si periculo
caruerit. Ego dissuasi privatim apud nonnullos, ne sine
sapienti deliberatione
et gravi iudicio temere haec spargant. Possent et vobis
Pagani vestri eo nomine
amariores fieri. Sed fiat voluntas domini! Si signa redeunt,
ut nunc in parato
esse dicuntur nec sine capite, licet rumore nuncio, maximum
huic urbi creabitur
periculum. Sunt, qui adventantes hostiliter accipiendos esse
putant, et forsan,
qui conscientias habent cauteriatas. At quid pulex in
Herculis morsu? ut
proverbium invertam. Num innocentes sontium poenam sustinere
et experiri debent?
Ego consultius iudico amicos et socios amice tractare, et si
qui sunt, qui
meruere, ut in ipsos animadvertatur, in tanta quantitate
dociles se praebeant.
Sed tuum consilium in hoc casu avide exspecto, et si
hostiliter agere velint
nostri, quid ministris pro ovibus suis asserendis et
servandis sit agendum.
Metuo ingentem ruinam, quam peccata meruere nostra. Ego dei
beneficio ita
hactenus me gessi, ut turbarum futurarum (pluries edoctus)
nemo probus me
incentorem fuisse dixerit. Foedus neque suasi neque
dissuasi, legati nullam
mentionem feci, Rhetiensis causam ex eo tempore, quo
fervebat, nunquam adduxi.
Solum haec in diabolicas artes et monetas corruptissimas
dixi, quibus plebecula
misere circumvenitur, quae in digressione illa meae
concionis vidisti, quam
nondum recepi. Conscientia ergo fretus, et quod nulli parti
me adiungo nec oleum
camino addo, spero deum optimum maximum me meamque familiam
clementissime
respecturum; si vero in tantis insidiis, quibus sum
expositus, in tantis turbis,
quae sunt prae foribus, in tanta huius mundi
consceleratione, quae ubique
inolevit, aliquid humani ferendum esset aut clandestinis
artibus circumventus
auffugendum mihi esset aut denique totus opprimendus, rogo
suppliciter
sanctissimum magistratum vestrum et vos, meos clementissimos
patres, meorum
semper liberorum et coniugis honestissimae paternam curam et
rationem habeatis.
Expertis credo in turbis eiuscemodi fidis ministris crucem
et persecutionem
incumbere, licet aliae causae praetexantur. Putant et
clamant multi nos esse
authores huius mundi omnium malorum; hinc sine conscientia
quidam sese et clam
in nos armant, itinerantes intercipiunt, globulis petunt
etc. Deus optimus
maximus nobis sua gratia praesens sit opifex. Hic malorum
potest consilia
infatuare et suos praeter naturae etiam cursum gloriose
tueri. Hunc invocemus
uno quasi impetu facto, ut iram suam mitiget; ecclesiam suam
eripiat et
deffendat, consoletur et roboret in sui nominis aeternum
decus, et immortale lucis iubar aeternum radiet!
Salutant vos d. Camp[ellus] et d. consul.
Ocyssime.  Curiae 1573.  25. februarii.
Tę amplitudinis subiectissimus ille Th[obias] Ic[onius].
Wen einer by üch einem h[erren] burgermeister also thete wie
Gantner unserem, man wurde in durch die klingen jöiken.
Amplissimo viro d. Heinrycho Bullingero, Tigurinae ecclesiae
antistiti primario,
domino suo singulari observantia colendissimo.
Zürich, an herr pfarrer zum Grosen Münster.
