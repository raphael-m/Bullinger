<nr>1698</nr>
<ae>Simon Sulzer an Bullinger</ae>
Basel, 5. September 1553.
ZÃ¼rich StA, E II 336a, 353. / Orig.(Aut.)
S.  Accepi ea, quae ad Lycost[h]enem scripsisti, cum
tuis ad me datis, neque dissimilia nostri statim acceperunt
ex Anglia. Nunc vero d. Volff[gangus] Wissemburgius
Argentinae, reversus ex thermis marchionicis, se
intellexisse significavit: rege quidem defuncto Mariam
constitutam reginam esse, sed religionis cursum ut hactenus
liberum fore et, quae sancita sunt sarta tecta habita iri;
nam Scotiae regem iuvenem matrimonio iungendum Mariae idque
procerum regni consensu, imbutum et ipsum verae pietatis
doctrina, neque abest procul, ut Scotia a Gallo vel
religionis ergo seiungatur. Haec, inquam, ille a proceribus
civitatis aliquot accepit, quae te nolui latere. Orandus est
dominus, ut hunc orbem alterum filii sui luce illustret et
misericorditer conservet. Per caetera hic est altum
silentium. Filius tuus una cum Froschovero et socio hodie
navem neglexit, sed crastina habiturus aliam; placet
ingenium et verecundia, ut sperem non sine fructu in literis
melioribus versaturum esse et futurum aliquando senectutis
tuae iucundum solatium. Bene vale cum uxore et tuis omnibus,
quos iube meis verbis salvere amanter et reverenter. Basilea
 5a septembris anno 1553.
Tuus Sulcerus.
Praestantissimo viro d. Heinricho Bullingero, ecclesiae
Tigurinae pastori, domino et symmistae observando suo.
