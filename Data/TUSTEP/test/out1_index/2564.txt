<nr>2564</nr>
<ae>Johannes Hospinian an Bullinger</ae>
<od>Basel, 13. März 1557</od>
<vo>Autograph: Zürich StA, E II 366, 297.
(Siegel...)</vo>
<dr> <dr>
<re> </re>
<tx>S. P. D. Fateor equidem, ornatissime vir, domine et frater
Bullingere in Christo charissime, me esse valde valde
negligentem in scribendis literis ad amicos. Vix memini,
quando literas ad te dederim. Ignosce, quaeso, mihi hanc
negligentiam et in bonam partem interpretare. Occasione saepe
destituor, et raro se offerunt, qui profiteantur se ad vos
profecturos. Caeterum nihilominus amor meus ergo te sartus est
atque tectus. Edidi iterum dialecticam meam, quam etiam ante
qautuordecim(?) annos edideram. Multi enim ad hoc me iam a
multis annis ex variis locis etiam atque etiam vehementer sunt
adhortati. Fuit igitur tandem bonis doctisque viris mos
gerendus. Utinam bene cadat et nomini domini atque ecclesiae
sanctorum permultum prosit, quod unic habeo in votis. Quodsi
calumnias effugero Momorum ac Zoilorum, mirum est; veritatem
enim libere sum professus, cui solet a filiis huius seculi
acriter et improbe resisti. Debebamus hoc agere omnes, qui ad
professionem bonarum artium vocati sumus, ut christianae
efficerentur et desinerent esse ethnicae; sed ita sumus
plerique perversi, ut christianismum longe arcendum esse ab
artibus putemus. Longe aliter me sentire experientia tandem
docuit; possunt enim artes omnes ita tradi, ut una eademque
opera religio perciperetur et tenellis puerorum animis
instillaretur. Verum ita sumus profanis rebus immersi, ut
sacras vix admittamus. Mitto tibi quoque exemplar, quod gratum
animum erga te meum declaret; abs te enim multa accepi, quae
et hucusque usui mihi fuere et erunt etiam (si domino sic
visum fuerit) in posterum. Quaeso boni aequique facito et in
Christo Iesu domino nostro quam felicissime una cum omnibus
tuis valeto.
^$Datę Basileę pridie reminiscere anno humanae salutis 1557.
^$Habe nos et ecclesias nostras in pientissimis precibus tuis
commendatos.
^$Tuus ex animo totus Iohannes Hospinianus.
<lz>[Adresse ...]: Sacrarum literarum scientissimo viro d.
magistro Heinricho Bullingero, Tiguri in nobilissima
Helvetiorum metropoli divinorum oraculorum doctorem gerenti,
domino et fratri suo in Christo observando. Zürich.
