<nr>0905</nr>
<ae>Martin Micronius an Bullinger</ae>
London, 13. / 20. Oktober 1550.
. . . . . . . . . . . . . . . . . . .
Zur.lett. III, S. 570ff.
Ep.Tig. III, S. 370ff.
Ep.Calv. 1409 (XIII, 643ff.)
Orig. (Aut.)
S. P.   Literas tuas humanitatis plenas accepi, pastor
vigilantissime, quibus
inter alia quereris non redditas omnes, quas ad te dedi. Si
nos non fefellissent
homines, studium meum intellexisses ad ecclesię
Anglicanę statum vobis
significandum. Etsi non dubitem per alios magnę
autoritatis et fidei viros
omnia transcribi, quae hic gerantur, tamen volupe est mihi
aliquo modo
gratitudinem meam erga vos vestramque ecclesiam significare,
quod non alia
ratione possum, quam si fideliter nostrę ecclesię
conditionem aperiam vobis
haud dubium vehementer de incolumitate eius sollicitis. Est
illa, gratia sit
deo, meliori in loco quam fuit unquam; quod ut sit perpetuum
faxit deus.
Impetravimus hic diligentia d. a Lasco superintendentis
nostri ecclesiam
extraneorum (quae in Gallicam et Germanicam partita est) ab
omni superstitione
liberam. Templum, quod rex eiusque senatus extraneis
assignavit, purgatur et
reparatur. Cęterum cum templi reparatio in longum tempus
quotidie
protraheretur, singulari dei beneficio, nobis Germanis
templum quoddam cessit
quorundam civium Londinensium gratia, in quo licet nobis
concionari usquedum
alterum templum absolvitur. Ego fratrum votis constitutus
ecclesiastes,
durissimam provinciam invitus suscepi. Sed divinę
vocationi non temere est
reluctandum. Incepimus in hoc nostro templo concionari
septembris 21; et nunc
adeo frequens coit Germanorum concio, ut templum non capiat.
Hunc felicem
ecclesię nostrę cum videremus successum, de ordine
constituendo deliberatum
est inter nostrates. Itaque huius mensis 5 die quatuor
presbyteros iuxta
ordinationem apostolicam ordinavimus, qui adsint ministro;
non quidem in
ministerio verbi, sed ad conservationem doctrinę et morum
in ecclesia. Horum e
numero est clarissimus vir d. Ioannes Utenhovius. Inaugurati
sunt precibus
publicis et impositione manuum. Die autem huius 12, quatuor
itidem diaconos
creavimus, qui pauperum exulumque Christi curam gerant.
Eadem prorsus fuit
ceremonia, quam in suis diaconis adhibebant apostoli.
Multitudo credentium
augetur indies, laus deo. Si beneficio dei ita per annos
aliquot continuare
dabitur, nostram Belgicam ignitis iaculis oppugnabimus et
expugnabimus, spero,
ut fugato vel fracto saltem antichristo ibi regnat salvator
noster. De negocio
d. Hoperi non est quod scribam copiose, cum ex eius literis,
quas se brevi
missurum dicit, certiora habere queas. Hoc tantum adiiciam,
episcopos reliquos
magnum illi facescere negocium. Est quidem d. Hoperus
Glocestrię episcopus
electus et curatus, verum non (ut loquuntur) consecratus.
Nam episcopi a sua
consecrandi praescripta forma ne latum quidem unguem volunt
discedere. At ea
plane superstitiosa est: utque ipsi toti in hoc sunt, ut
Hoperus illorum
subdatur ceremoniis; ita hic totus eas oppugnat, et ad
apostolicas ceremonias
omnia revocat. Nata est hinc gravissima disputatio de usu
vestium in ecclesia.
Episcopi duplici nomine vestes in ecclesia peculiares
defendunt; primo, quod res
sint <gr>adiajorai</gr>; deinde, quod regia maiestas eas
praescripserit, penes
quam stat tollere vel praescribere in ecclesia res medias.
Hic rursus negat
Hoperus res esse medias, utpote quae dignitatem sacerdotii
Christi obscurent,
hypocrisin, superstitionem alant, etc. Scripsit hac de re
copiosissimas literas
Hoperus ad comitem Warwicum; sed hic respondet in rebus
mediis parendum regi,
offendiculum infirmorum vitandum exemplo Pauli voventis,
rasi, et circumcidentis
Timotheum. Respondit ei Hoperus; sed quid promoverit, nondum
video: imo huius
mensis die tertio alias literas ad totum consilium eadem de
re dedit; ad quas
nondum responsum est. Pendemus inter spem metumque medii<f1>Vgl. Titus Livius, Ab urbe condita, 7, 10, 9; 8, 13, 17.<fe>;
imo principes in
partes episcoporum declinare videntur: faxit deus ut hic
falsus sim vates.
Episcopi pugnant pro sua gloria, quam praeferunt Christo. D.
a Lasco, vir ea
integritate, humanitate, pietate, et eruditione, ut non
facile dici aut scribi
queat, iudicium suum de vestra cum Genevensibus concordia
ante aliquot menses
misit. Adfuit superiori mense d. Bucero. Convenit inter eos
de omnibus, excepto
praesentię corporalis in coena argumento. Conscripsit
Bucerus capita suę
sententię de coena domini. Ea reliquit d. a Lasco
examinanda, in quae vir
bonus et doctus annotationes adscribit, et opinionem Buceri
fortissime confutat.
Ubi absolverit, remittet Bucero sua capita cum
annotationibus. Precor deum ut
mentem illi aperire dignetur. Quod nobis nebulo ille
Valentinus sic imposuerit,
vehementer dolemus. Nobis insalutatis abiit, nec scimus quo.
Dominus illum in viam revocet!
<gr>Proskairov</gr> Musculi extat Gallice, cui multorum
bonorum virorum iudicia
eiusdem argumenti accesserunt; ut Oecolampadii, Zvinglii,
ecclesię Tigurinę,
d. a Lasco, Calvini, etc.; omnia hic elaborata. Si dominus
Froschouerus ad me
misit chronica vestratia, fideliter illi precium dari
curabo, ubicunque volet.
Optarem quod eadem humanitate ad me proximis nundinis, si
ante fieri nequit,
mitteret exemplar unum atque alterum omnium tuorum sermonum.
Hactenus convixi d.
Hopero; iam vocatio mea me ab illi seiunxit. Convicturus est
mihi clarissimus
vir d. Utenhovius;  nam in seniorem ecclesię electus, una
cum d. Hopero
proficisci  Glocestriam non poterit. Adfuturi tamen sumus d.
Hopero scriptis,
quantum in nobis erit. Quod meę familię et coniugio
fausta precaris, habeo
ingentes gratias. Vicissim precor eadem filiabus tuis nuptis
in domino. Bene
vale, vir clarissime, meque, etsi nihil tale meritum, inter
amicos tuos et
ecclesię vestrę, quae est Christi, connumerare
digneris. Salutem ex me
precari dignaberis praeceptoribus meis observandis, d.
Bibliandro, Pellicano,
Gesnero, et m. Sebastiano. Raptim ob negociorum, quibus nunc
indies obruor,
magnitudinem scripsi. Octobris 13, anno 1550. Londini.
Tui studiosissimus et observantissimus
Martinus Micronius.
Literas istas ante octiduum scriptas non obsignavi, quod
abitum domini Burcheri
ignorarem, et facile cogitarem obventura interim quae digna
essent ut ad vos
scriberentur. Et sane ita accidit. Nam deprehendimus totum
senatum regium
inclinatum ad partes episcoporum contra d, Hoperum in ista
de vestibus
controversia. Ad hęc privilegium ecclesię nostrę
Germanicę summo in
periculo versatur. Sollicitando ac suadendo effecerunt
episcopi apud senatum
regium, ut nobis liber sacramentorum usus non permittatur,
sed astringamur
ceremoniis Anglicis, quae omnibus pietatis studiosis sunt
intollerabiles. Hęc
res maximum dolorem parit d. nostro Ioanni a Lasco et
omnibus piis. Hoc vobis
significare volui, ut negocium nostrę ecclesię
commendare deo dignaremini.
Dum hęc scribo, accersit me d. Hoperus ex aula rediens.
Hic mihi exponit heri
episcopum Londinensem apud magistratum regium gravissime
egisse contra ipsum
Hoperum, refutasse eius doctrinam et gravissimis iniuriis
onerasse. Literarum
exemplar negatur illi; nam id a magistratu postulavit
episcopus. Sed perstat
constans Hoperus omnes reliquias papisticas oppugnans. Bene
vale. Octobris 20.
Vestrę ecclesię sese totos commendant d. Ioannes a
Lasco et d. Ioannes Utenhovius.
Idem, qui supra.
Vigilantissimo ecclesię Christi antistiti d. Henrico
Bullingero.               Tiguri.
