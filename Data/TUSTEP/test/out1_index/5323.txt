<nr>5323</nr>
<ae>Johannes Lasitius (Jan Lasicki) an Bullinger.</ae>
Paris, 28. Juli 1572.
Wotschke, S. 350f.
Gratissimae mihi literae tuae accidere, mi pater, redditae
22. iulii una cum pio
munusculo non minus certe grato. Amo te sane, optime pater,
de tuo tam praeclaro
erga me animo, qualem nisi ego tibi vicissim remetiar,
ingratissimum me hominem
deputes licet. Libellum perlegi cupide. Laudo et subscribo
omnibus. Pie enim et
prudenter de rebus disseris. Num autem in Poloniam
pervenerit nostram, me latet,
si nondum, supplebit id suo adventu ad vos noster Thretius
cum filiis eius viri,
cui scriptum tuum dicavit d. Simlerus, etsi his Heidelbergae
relictis ipse
tantum opinor ad vos excurret. Id quod habeo ex illis
Polonis, qui sunt
Basileae, Thretium quotidie expectantibus. Nos autem statim
post nuptias regis
Navarrei in Angliam navigare cogitamus, ut adolescens meus
Ioannes a Crotoscin
illius quoque gentis mores et religionem videat atque
cognoscat. Princeps
Transylvaniae Stephanus Bathori amplexus esse dicitur
confessionem Augustanam.
Petri Rami librum de disciplina ecclesiastica damnatum esse
a Genevensibus
dicunt. Quid autem libri fuerit, ignoro. Ego disciplinam
probo, quia vidi sancte
observari a nostris Valdensibus. Ac si quando fuit
necessaria in ecclesia, nunc
est maxime, cum refrixit caritas, aucta mirum in modum
hominum segnitia. Vitas
paparum aiunt te depingere; si ita est, oro, mi Apelles, ut
et nos picturam
videamus tam foedorum monstrorum. Arbitror autem habere te
librum, cui titulus
est "fasciculus rerum expetendarum et fugiendarum", quo in
libro exstat scriptum
cuiusdam cardinalis Benonis opinor de paparum sceleribus, ex
quo multa poteris
in tuum commentarium referre, si modo haec sentina rursum
movenda est.
Apocalypsim potius, librum illusissimum, quod nondum forte
finis mundi adsit,
malim te tertio sumere in manus, virum antiquitate
peritissimum, ut illa Ioannis
visa pluribus illustrentur iam praeteritis historiis et
ethnicismo ad
Constantini Magni tempora, Arianismo, mahometano atque
papatu. Visus est mihi
autem aliquando Borrhaus a te dissentire. Veterum sententia
de antichristo nota
tibi est, a qua Zanchus non dissentit. Togam pelliceam a
domino meo palatino
redditam esse d. Simlero gaudeo. Utinam illa opertus aliquid
boni de vestra
Helvetia, quam caesar Gallis adscribit, elucubret.
Meus Crotoschius te tanquam patrem amat et colit diuque
vivere optat.
Dominis Simlero, Gvalthero, Wolfio salutem a deo precor, tu
quoque vale, care et observande pater.
Parisiis,  28. iulii 1572.
