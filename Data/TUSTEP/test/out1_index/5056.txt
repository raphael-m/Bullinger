<nr>5056</nr>
<ae>Bullinger an Tobias Egli.</ae>
Zürich, 22. September 1570.
Zürich StA, E II 342a, 605. / Orig. (Aut.)
S. D.   Moestus esse nec debes nec tristari, chare frater,
postquam palam cernis dominum tibi victoriam concedere
contra hostes suos. Perge modo intrepide in via dei et
refuta errantes et errores. Dominus vires concedat et
facultates et servet te a malo! Legi libenter, quae
scripsisti; attamen dolore nonnihil me compungente, quod
ministri ecclesiae, et de quibus debeas optima quaeque
sperare, nondum eo devenerunt, ut iudicare possint inter
verum et falsum, denique palam falsas doctrinas et sectarios
defendant. Dominus reducat eos! Quae inter vos
controvertuntur, non tam in libro contra anabaptistas quam
in Decadibus, ubi decalogum expono, discutio. Quodsi ille
officio renunciat, renunciet; dabit dominus alium ministrum
doctiorem et meliorem. Intelligo ipsum negotium magistratus
in ecclesia Christi plane non intelligere sicuti et alia
quaedam. Malus est doctor, qui antea ipse recte doctus non
est. Expecto, quid praeterea sis scripturus et quomodo
caussa ceciderit.Si videbitur tibi cum aliquo fructu ad
ipsum esse scribendum, scribam, quamprimum, quid tu sentias,
intellexero. Privatim hortaberis d.d. consules, ut suum
faciant officium; nisi enim his principiis serio occurratur,
habebitis brevi turbas inexplicabiles, quas nunc nec videtis
forte nec timetis. Sed eadem aliis quoque in aliis locis
obvenerunt, quae nunquam crediderunt sibi eventura, postea
vero, ubi evenerunt, non tantum ob eo doluerunt, sed multis
involuti sunt incommodis, ut se tandem vix explicare
potuerint. Vigilate itaque.              Neque ex Gallia
neque aliunde quicquam rerum novarum accepi. Expecto, quid
Francofordia adferendum sit. Interea vale. Copiosius alias
scribam; aegre nunc has ad te scripsi. Significa semper, an
meae tibi sint redditae; semper metuo, ne amittantur;
liberabis ergo me illa solicitudine, si accepisse illas te
significes. Deinde scribe, quaeso, distinctius et melius;
tuas enim postremas vix tandem legi.
Iterum iterumque vale. Confirmet te deus in sancto opere
suo!
Tiguri  22. septembris anno 1570.
Saluta nostros ordine omnes; mei quoque te tuosque
salutant.
Bullingerus tuus.
Ornatissimo viro d. Tobiae Eglio, Curiensis ecclesiae
ministro fideli, domino meo honorando et fratri charissimo.
Chur.
