<nr>3131</nr>
<ae>Wolfgang Musculus an Bullinger</ae>
<od>
Bern, 12. Juni 1559.
<vo>Zürich StA, E II 360, 223. / Orig.
(Aut.)
S.Qua fide accipiuntur et reddantur hoc pessimo saeculo literę, Bullingere frater et compater in domino charissime, experiuntur boni viri plus satis.
De commentariis meis in ambas apostoli ad Corinthios epistolas deque strena missa Heinricho, filiolo nostro, iam dudum ad te scripsi; verum cui commissae fuerint eę literae, recordari nequeo senili vicio impeditus.
Accepi item abs te, quae in Bavaricae examinationis articulos aedidisti, quos et Melanchthonem in publicis lectionibus
perstrinxisse accepi.
Raro quidem scribo, fateor; sed cogitandum est amicis, quam sit senectus torpida ac tarda, illique condonandum, si quid officii desyderatur, id quod te quoque facere non dubito.
Legi, quae ad d.
Hallerum compatrem meum de disputatione sacramentaria scripsisti, quae habita est in academia Heidelbergensi.
Oro dominum, ut, quod fęliciter coeptum est, provehatur quoque fęliciter.
Si quid ea de re certius adhuc acceperis, oro, communices.
Quodsi princeps elector pius est et veritatis amans, cogito de Locis meis illi nuncupandis idque certas ob causas, qua in re iuvare me poteris.
Vireti exasperatio nihil efficiet  aliud, quam ut ipsius corculum acerbitate propria adhuc
amplius corrodatur.
Concedendum non est, quod existimat ecclesiam Christi esse non posse, quae non sit secundum conceptam ab ipsis disciplinam instituta.
Sed hoc tu melius.
Optime vale, compater charissime.
Saluta Bibliandrum, Petrum Martyrem, Bernardinum, Waltherum et reliquos una cum domu tua.
Salutat te filiolus tuus Heinrichus.
Bernę 59., 12. iunii.
                                                 Musculus tuus.
Praestantissimo theologo m.
Heinricho Bullingero, compatri suo in domino longe charissimo.
^$TIguri.
