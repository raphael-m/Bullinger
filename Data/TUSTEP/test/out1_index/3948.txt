<nr>3948</nr>
<ae>Christoph Thretius an Bullinger</ae>
Basel, 9. Mai 1563.
Zürich StA, E II 67, 199.
Wotschke, S. 186.
S. P.  Quoniam mandatum hoc nobis a te est datum, clarissime
domine ac pater colendissime, ut de puerorum nostroque omnium
successu ad te idque saepius ex itinere scriberemus, faciendum,
nobis existimavimus, ut Basilęa proximo quidem loco hoc mandatum
paternum tuum exequi inciperemus, quo venimus salvi omnes atque
incolumes ex dei gratia tertio a nostro Tiguro discessu die.
Successerunt in itinere omnia commode; pueri absque fastidio
curru vecti sunt, nisi quod vestri desiderium summum retinent, ex
quo non vulgare natum est taedium, quod difficulter etiam cum
lachrymis perferunt; prandendo, coenando vel aliquid aliud agendo
suspiria alta ducunt paterni tui matrisque charissimae amoris
memores.
Nos officio nostro non desumus, omnia illorum commoda,
valetudinem imprimis, et quae eam consequuntur, saluti nostrae
praeferimus et speramus dominum adfuturum nobis vestris adiuti
precibus.
Iam navim commodam reperimus, qua cras Argentoratum
descendemus; nam aurigae illi nostri in Lotaringiam hinc recta
sunt profecti.
Sed nos ex dei gratia fruemur maiori commodo hoc
facili Rheni descensu; inde ad te longiores dabimus literas.
Nam
haec subito scribimus.
Mitto libellum quendam vobis a nostro
Polono Orichovio scriptum, Chimaerae nomen habet, sed vere
chimęra chimęram procreavit atque ita puto, quod Orichovius ille
loquax iam in posterum chimaera permanebit, non quod Stancarum
nebulonem tractet, sed quod multos sanctos ac pios viros
proscindit nec tuo nomini bellua parcit.
Deus tandem compescet
ipsius impietatem.
Vale felicissime, pater colendissime cum uxore
prudentissima ac piissima foemina matre nostra cumque tota tua
familia honestissima; eam totam vobiscum salutant pueri
officiosissime, ego vero et symmistas tuos et generos, viros
clarissimos.
Deus vos ecclesiae suae conservet.
Dat.
Basileae  9.
maii 1563.
                      Tui observantissimus famulus Christophorus
Thretius.
Clarissimo viro doctissimo homini d.
Henricho Bullingero, . . . .
eximio Tigurinae ecclesiae . . . . . . . . lissimo etc.
suo dno
et  [. . . . ] colendissimo.
     Tiguri.
