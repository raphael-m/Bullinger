<nr>4336</nr>
<ae>Charles de Jonvillers an Bullinger</ae>
Genf, 26. August 1565.
Zürich ZB, Ms
F 39, 499. / Orig.
(Aut.)
S. Quia permulti sunt, vir clarissime, qui vehementer cupiunt ac postulant, ut edantur in lucem, quaecunque inveniri possunt literae, quas d.
Calvinus, beatae
memoriae vir, scripsit ad amicos, quorum operam hac in re conficienda necessarium esse video, nunc, quod iam antea quoque, peto abs te, imo obnixe te rogo atque
obsecro, ut, quidquid unquam literarum ab eo accepisti, diligenter colligas et complicatum ad me mittas, ut inde, si exemplaria tua tibi velis remitti, antequam
typis committantur, exscribi possint.
Neque enim tam cito fieri potest; nam a multis et quidem procul hinc dissitis petenda sunt exemplaria.
Nuper Lutetia ad me
tredecim eius epistolae missae sunt ab amico, qui supra modum hanc editionem expetit et efflagitat.
Multas iam habeo apud me collectas.
D. Beza etiam multa
habet, quas ex d.
Calvini mandato adcepit; ille enim paulo ante mortem iussit, ut, quaecunque manu scripta domi erant, d.
Bezae traderentur; hic autem
aliquoties mihi dixit in animo sibi esse ea in ordinem digerere et mea opera velle uti, quo nihil gratius esse mihi potest, et spero brevi deo favente me id
aggressurum.
Scio, vir optime quantum ex eo labore utilitatis ad pios omnes sit rediturum.
Itaque velim, ut primo quoque nuntio significes, ecquid tibi videatur
de hac nostra cogitatione; si probetur, fac, si placet, ut, quaecunque eius scripta nondum vulgata habes, quam citissime fieri poterit, ad me mittas et, quid
factum velis, scribas.
Haec sunt, quae nunc tibi scribenda putavi, ut, quid cupiam et statuerim, intelligas.
Gratissimum erit, si primo quoque tempore mihi
respondeas.
De statu rerum Gallicarum nihil scribo, quia non dubito, quin d.
Beza diligenter omnia perscribat; ne igitur actum agam<f1>Adagia, 1, 4, 70 (ASD II-1 456, Nr. 370).<fe>, hoc unum accipe sic
perturbatum esse illud regnum, ut metuendi sint graviores tumultus quam antea.
Quid enim evangelii hostes non moliuntur? Horrendas strages nuper editas fuisse
in multis urbibus non ignoras, nec dubium est, quin illorum rabies grassatura fuerit per reliquas civitates et oppida, nisi dominus pro sua clementia nefarios
conatus repressisset.
Orandus nobis est assidue, ut ecclesiae suae misertus improbos omnes coerceat et fraenet.
Vale, vir clarissime.
Dominus te conservet incolumem, spiritu suo regat tuosque labores benedicat.
Budaeus frater et reliqui amici reverenter te salutant.
Genevae  26. augusti 1565.
Carolus Ionvillaeus tui semper observantissimus.
Omiseram, quod tamen ut efficias, etiam atque etiam abs te peto vir praestantissime, nempe, si qua ratione fieri possit, ut ab amicis Philippi Melancthonis
obtineas exemplaria literarum, quas d.
Calvinus ad eum unquam scripsit et eas quidem permultas, ut scio.
Id autem pro ea, qua polles authoritate et gratia apud
illius viri familiares, dum viveret, vel hęredes facile te impetraturum confido.
Quod idem ut praestes et obtineas velim aut ab amicis aut haeredibus d.
Blorerii, ministri apud Bremenses; nam certo scio d.
Calvinum saepius ad eum scribere solitum et quidem de rebus gravissimis.
Tu igitur, vir humanissime,
digneris tantum beneficium nobis conferre nec graveris dare operam, ut literas illas recuperemus, et si apud alios quosdam esse intellexeris, fac, quaeso,
habeamus, atque hoc nomine ego cum piis omnibus tibi devinctissimus ero.
Iterum vale.
                    Si quas d.
Calvini literas habent d.
d.
Gvaltherus,
Wolphius, Frisius a patre relictas et alii amici Tigurini, rogo illos admoneas, ut tuis adiungant.
       Cognecios illos adulescentes tibi commendarem, nisi
certo scirem esse commendatissimos.
Eorum avia hinc discedens in Galliam me rogavit, ut, cum ad te scriberem, ipsos tibi commendarem.
Quid autem agant, si patri
suo et avię scripserint, bene erit; eorum literas curabo reddendas.
      Venit
etiam nunc in mentem d.
Sulcerus, Basiliensis pastor, ad quem saepe d.
Calvinus scripsit; ille, ut opinor exemplaria literarum tibi non denegabit.
Vides, vir
ornatissime, quantum audeam; sed institutum meum et animum non ignoras.
Clarissimo viro d.
Bullingero, ecclesiae Tigurinae fido pastori, mihi plurimum [obser]vando.
Tiguri.
