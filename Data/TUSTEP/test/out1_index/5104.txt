<nr>5104</nr>
<ae>Richard Hilles an Bullinger.</ae>
London, 8. März "1570" (engl.Stil) = [1571].
Zürich StA, E II 375, 852.
Ep.Tig. II, S. 108f.
Orig. (.. .. .. ..).
Salutem plurimam in domino. Sicuti filius meus Barnabas
Hilles per literas suas ad fratrem in Christo dilectum,
Iulium Sancterentianum, 26. die novembris proxime elapsi
datas, illum certiorem fecit, domine et amice colendissime;
egomet tuas literas, 27. augusti proxime elapsi scriptas,
hic Londini accepi per eruditum et pium iuvenem Henricum
Butlerum: quem post unam atque alteram hebdomadam, postquam
praedictas literas acceperim, ad Dunstanum quendam Feltonum,
domini Iohannis Butleri defuncti filium, una cum fidelibus
comitibus equitare curavi, ad vicum quendam Anglicum Chilton
nuncupatum, in comitatu Suffolciae. Unde a p[rae]dicto
Henrico literas accepi scriptas ex aedibus amitae suae,
viduae, matronae valde piae. Ego etiam ex animo quam
diligentissime curabo omnia illa negotia quae tu per tuas
prędictas literas exequi cupiebas. Literas autem quasdam,
quas filio meo Barnabae predicto Francfordiae tradidit
dominus Christoferus Froschouerus, per fidelem nuncium ad
predictum Henricum Butlerum 26. die novembris transmisi.
Accepit etiam filius meus Barnabas Hilles, a predicto domino
Froschouero, una cum predictis literis quatuor libros
Germanicos, quos, quibus inscripti erant, fideliter reddi
curavit:  hab[be]musque tibi, ego et uxor mea, ingentes
gratias, quod illorum librorum duo[s] nobis dono
miseras.
Doleo equidem, quod non adhuc, cum predictas tuas literas
scripseras ad me, a morbo tuo plene convaluisti. Spero tamen
quod ante hunc diem multo melius te habeas, quod faxit deus.
Nullas nuper accepi literas ab episcopis nostratibus sive
dominis hic in Anglia commorantibus, ad te transferendas. Si
tamen posthac in illum finem literas ullas accepero, su[mma]
diligentia ad te transmitti curabo. Dominus Edmundus
Grindallus, qui nunc, ut audivisti, archiepiscopus est
Eboracensis, circa Eboracum sive in civitate i[psa] Eboraco
(ut audio) continuo manet. Brevi autem [arbitror] huc
Londinum veniet, sicuti caeteri fere episcopi omnes venient;
quia nunc, mandan[te] regia maiestate, indictum est
cęlebre concilium totius Angliae, quod ap[ud] nos
parliamentum vulgo dicitur: apud vos autem comitia
imperialia La[tine], si bene memini, dicuntur, et Germanice
Riechstag. Dominus Edvinus Sandus, episcopus qui nuper fuit
Wigorniensis, iam noster est episcopus Londinensis; mihi
vero non admodum notus, preterquam ex facie: veluti fe[re]
cęteri omnes episcopi sunt mihi fere ignoti, preterquam
doctissimus e[t] humanissimus, imo potius divinus episcopus,
dominus Iuellus Sarisbe[ri]ensis. Vereor namque (quanquam
nunquam sum expertus* {*a.R.: ex ...} ipsemet) ne  eorum
aliqui (ut scripsit eruditissimus Hieronimus de episcopis
aliqu[ibus] sui temporis), velut in aliqua sublimi specula
constituti, vix dignentur mortales videre et alloqui
conservos suos. Dominus Coccius episcopus Eliensis, amicus
tuus, qui ante annum duxit viduam iuvenem domini doctoris
Turneri medici, vivit adhuc et per gratiam dei bene valet.
Sed predecessor eius dominus Thurbstonus, qui regnante hic
Maria regina episcopus fuit Eliensis, et apud
reverendissimum Mat[t]heum Parckerum, archiepiscopum
Cantuarensem, (sed in aedibus eius detentus), propter
papisticae doctrinae protestationem vitam agebat, nuper ante
sex aut septem menses obiit Lambethi in palatio dicti
archiepiscopi Cantuariensis. Nonnulli vero cęterorum
episcoporum sive prelatorum, qui libertate restricti erant
propter obstinatiam suam, vivunt adhuc: sed nullum fere
perpessi sunt cruciatum, preterquam fortassis animi aliquam
maestitiam propter desideratam libertatem et refrenatam
licentiam maledicendi et malefaciendi. De hiis omnibus
Nicholaus Hethus, qui sub Maria regina archiepiscopus fuit
Eboracensis, minus sevus vir fuit, atque ideo forsitan
maiorem invenit gratiam apud serenissimam nostram reginam
Elizabetham: nullam enim aliam habet carcerem, preterquam
in rure suas proprias aedes, satis commodas et salubri in
loco sitas.
Hic apud nos per dei gratiam in ecclesia et republica omnia
sunt pacata. Dominus hoc nobis diu concedat. Audio etiam
regem Galliae pacem illam, quam mihi scripsisti fuisse
confectam, prudenter colere: gaudeoque multum ac deo habeo
gratias maximas, quod in conclusione illius pacis saluti
fidelium satis cautum erat, utpote scripsisti et iam
videmus. Doleo tamen admodum sectam illam Arianorum
pestiferam multis in locis extra Helvetiam repullulare.
Veruntamen quum venerit dominus Iesus ad iuditium, num
inveniet fidem in terra? Iulium Sancterentianum predictum
meo et uxoris meę nomine salutare digneris precor. Adhuc
inter serenissimam nostram reginam et ducem de Alva non
ad[eo] bene conventum est de relaxatione personarum et
bonorum sive mercium utriusque ar[r]estatorum vel detentorum
per biennium. Attamen q[uam]vis concordiae iam non sit res,
est autem spes aliqua. Sed de futuro brevi commertio, quale
per nonnullos, imo complures, annos continuatum est inter
reges Angliae et archiduces Austriae et Burgundiae, neque
superest, quantum ego video aut coniicere possum, ulla res
aut etiam spes. Tertio huius mensis die obiit etiam alius
quidam papista, vel, ut ipse sibi videbatur, catholicus
magnus, cognomine Boxallus, qui predictae reginae Mariae
secretarius fuit precipuus; vir multum continens (ut pre se
ferebat) et humanus; qui etiam per aliquot annos in aedibus
reverendissimi archiepiscopi Cantuarensis vixit, libertatem
eundi quo voluerit desiderans.
Dominus Iesus te tuosque conservet in ęternum.
Londini, 8^#'o die martii, anno salutis nostrae 1570,
secundum supputationem ecclesiae Anglicanae.
Tuus ex animo,
Richardus Hillis.
[Ohne Adresse. Unterschr. autogr.]
(Englischer Stil  =  Jahresbeginn ist der 25. März.)
