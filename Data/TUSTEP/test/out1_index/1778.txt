<nr>1778</nr>
<ae>Simprecht Vogt an Bullinger</ae>
Schaffhausen, 30. November 1553.
Zürich StA, E II 335, 2222. / Orig.(Aut.)
Gratiam et pacem a deo etc. Venerunt ad nos heri sub
vesperam latores harum significantes nobis monetarium
nostrum, virum, cum sobrius est, satis bonum, cum inebriatur
(facit autem hoc frequenter) effutientem, quicquid in buccam
venit, nulla aut rerum aut personarum habita ratione, nuper
in agro Tigurino inter rusticos temulentos longe
temulentiorem evomuisse quędam verba plane per iugulum
(utar verbo Pliniano) reditura, nisi quis dexter genius ea
aut componat aut penitus sopiat. Eiaculatus enim dicitur
esse verba quaedam satis intolerabilia in clarissimum
amplissimumque virum d. consulem Lavaterum, quae si a sobrio
dicerentur, neutiquam essent ferenda. Ebrius iam dudum locum
dedit huic sententiae: "Wo win hinin gaadt, da faart die
witz hinuß." Refert item sic inter <gr>sumpotountas</gr>
convenire, ut liceret cuivis impune dicere, quicquid
liberet, omnia vino inscribenda. Ibi aiunt haec omnia delata
esse per quendam syco<gr>j</gr>antem ad d. consulem; virum
inde sic irritatum, ut nulla ratione monetarium haec impune
evomuisse laturus sit. Hii compositores isthuc abeunt.
Utinam dextro Mer[curio], potius Christo, rem aggrediantur.
Persuaserunt sibi te apud d. c[onsulem] plurimum tum propter
pietatem tum propter affinitatem pos[se, me] vicissim apud
te propter insignem erga nos humanitatem [ali]qua posse.
Voluerunt igitur, ut te scriptis obsecraremus, ut in hac
causa (quam pluribus tibi significabunt) illis apud d.
consulem suppetias ferre velis. Implumes habet liberos,
uxorem piam, matronam gravissimam, evangelistae cuiusdam
apud Constantienses filiam, artificium exactum. Si enim
negotium hoc non componatur salvo utriusque et illibato
honore, periculum est, ne privatus moneta ad artes malas,
militiam scilicet aut peiores se convertat. Oramus igitur,
Bullingere humanissime (nam et meo et symmystarum meorum
nomine scribo), ut talem te praestes hac in re, ut concives
nostri vere experiantur nos apud te plurimum valere. Salutem
item adscribi curarunt fratres nomine suo quam
officiocissime.
Salvi sint apud vos pii omnes. Scaffusii pridie kalendas
decembris anno 1553.
Simpertus Vogtius tuus.
An den frommen und wolgeleerten meister Heinrychen
Bullinger, predicanten zuͦ Zürich, sinen insonders
günstigen herren und lieben bruͦder.     Zürich.
