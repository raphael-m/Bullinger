<nr>4652</nr>
<ae>Johannes Haller an Bullinger</ae>
Bern, 18. September 1567.
Zürich StA, E II 370a, 387. / Orig. (Aut.)
S. Scripsi ad te proximis diebus nihil tum adhuc habens
novi. Nunc repente multa et tristia afferuntur, quae utinam
non sint vera; ita tamen affirmantur, ut nimium vera esse
existimem. Doch so gib ichs, wie ichs han. Die rechten mär
wirt man sonst bald vernen. Fertur autem regem Philippum
appulisse in Flandria in propria persona cum magnis copiis;
regem vero et reginam Galliae illuc ei obviam procedere et
hoc agi, ut cum eo coniuncti concilio eiusque exequutioni
subscribant, missam ubique restituant et ministros omnes
regno abigant; Condensem vero ab aula proscriptum colligere
copias et iam paratum esse Germanicum equitatum ad auxilium
illius bellumque ita maximum esse prae foribus; in
Helvetiorum castris dimissos esse, quotquot ex locis sint
evangelicis, qui noluerint iurare in excidium novę, ut
appellant, religionis. Huic rei fidem facit, quod nostri,
qui militatum abierant, revertuntur omnes. Horum unus iam in
urbe est et haec affirmat; alii feruntur esse iam apud suos,
qui in vindemiis hinc inde agunt. Fert etiam ille, qui
rediit, qui Amadiensis familiae est, Scaphusianos redituros
omnes et Valesianos primos fere fuisse, qui se contra
religionem pugnare velle recusarint; itaque etiam ipsos
redire. Sed de his omnibus propediem certiora habebimus.
Nunc ita repente afferuntur, ut, an omnia credere debeam,
nesciam adhuc. Sorg doch wol, es sige nun zuͦ vil dran.
Inter ista venit etiam huc d. Coccius, minister Basiliensis,
missus ab academia, quę illic est; is nunciat d. Gilbertum
Cognatum opera cardinalis Atrebatensis Gravellae Dolam in
carceres esse pertractum et mandatum curiae illic, ut iuxta
inquisitionem Hispanicam processus contra eum formetur;
periculum itaque esse, ne bonus ille vir intereat, qui tamen
maximae sit in Burgundia authoritatis et sub cuius
patrimonio multi boni viri in istis regionibus delituerint,
quorum interitus cum huius nece sit coniunctus. Effecit
itaque apud nostros, quibus alias cum Burgundis propter
viciniam et salinas multum est commercii, ut pro eo
scripserint ad senatum Dolanum et archiepiscopum Bizantinum.
Faxit dominus, ut intercessio ista sit efficax et ipsum
liberet! Alias nimis dilexit hoc periculum, quod tamdiu in
eo versatus est nec se inde avellere voluit, ut non mirum
sit ei iam hoc contingere. Dominus ipsum servet et ecclesias
suas passim! Videtur enim Satan extremum conari; dominus eum
subiiciat pedibus suorum! Expecto abs te certiora. Quod
cognatum hunc tuum attinet, gerit se mediocriter; valde
neglectus fuit Brugis, antequam huc veniret; itaque valde
rudis in hanc scholam venit, ita ut, nisi tuo nomini fuisset
parsum, illuc remissus esset. Nunc facit, quod potest, et
stimulis opus habet; hortare ergo illum, ut laboribus non
parcat in studendo; est enim aliquantum remissior. Haec
sicut festinanter accepi, ita festinanter ad te scribo,
quoque; tu omnia boni consule tuosque omnes meo nomine
saluta. Salutant vos nostri quoque.
Bernae  18. septembris 1567.
I[ohannes] Hall[erus] tuus.
Clarissimo viro d. Heinrycho Bullingero, Tigurinae ecclesiae
antistiti fidelissimo, domino meo honorando et compatri
charissimo.
