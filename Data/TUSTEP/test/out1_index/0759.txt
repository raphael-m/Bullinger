<nr>0759</nr>
<ae>Bullinger an Oswald Myconius</ae>
Zürich, 8. April 1550.
Zürich StA, E II 342, 245. / Orig.(Aut.)
S. D.   Non sine magno animi mei dolore legi tuas,
colendissime mi domine et
frater. Scribis te non uno, sed pluribus iisque gravibus
gravari morbis, in
quibus tamen praecellat surditas. Sed illud maxime dolorem
demit, quod servis
domini nihil extra aut contra voluntatem domini evenit. Hoc
ipsum et te plurimum
consolari nihil dubito. Contraxisti hos tibi morbos curis et
studiis nimiis;
ergo non sine laude iam aegrotas. Alii potando, alii
scortando sibi morbos
graves conciliarunt et decumbunt cum dedecore. Certe
gloriosum est aliquid
sufferre propter studium veritatis et curam ecclesiasticam,
et haec est sors
nostra, qui Christo et ecclesiae servimus; vel enim tyranni
nos trucidant vel
morbi graves nos excrutiant. Praedixit hoc nobis dominus
noster; idem pollicetur
vires ad sufferendum, ad fidem et patientiam. Hunc si sedulo
invocaveris, quae
tua est pietas, senties auxilium et consolationem
praesentissimam; interim in
tentationibus et malis obdura. Certo enim non negliget te,
qui te hactenus et
res tuas tam diligenter et fideliter procuravit. His paucis
te compellare volui,
ne omnino nihil scriberem per hunc certum tabellionem.
   Ego in reliquis
sermonibus absolvendis pergo; tu ora, ut dominus laborantem
adiuvet. Saluta meo
nomine d. Gastium, cuius silentium nescio quid sibi velit.
Vale cum tuis omnibus. Tiguri  8. aprilis anno 1550.
Bullingerus tuus.
Praestantissimo viro d. Osvaldo Myconio, domino et fratri
suo colendissimo.
Basel.
Auf der Rückseite neben der Adresse von der Hand des
Myconius:
"Cęsar valet, exit deambulatum bis aut ter per
septimanam.
Comitia instituit vel Ratisponam vel Nurenbergam vel
Augustam; placet Augusta.
Retromisit quendam Antwerpiam, qui literas paret imprimi
comitia denuntiantes in kalendas iulii.
Scripsit pro novo concilio Romam ad papam novum in Germania
habendo, constituit
Metim etc. Papa respondit per omnia se obtemperaturum et
totus factus est Cęsarianus, a Gallo defecit.
Rex quidam Aphricanus exul factus venit ad Cęsarem pro
auxilio etc.
Ad senatum hęc scripta mense aprilis anno 1550.
