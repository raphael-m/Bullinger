<nr>2606</nr>
<ae>François Hotman an Bullinger</ae>
<od>Strassburg, 13. Mai [1557]</od>
<vo>Autograph: ???
(Siegel...)</vo>
<dr>Ep. Hot. S. 13; Ep. Calv. 2626 (XVI, 467f)<dr>
<re> </re>
<tx>Farellum et Bezam huc venisse, opinor, non ignoras. Tam
benigne a senatu nostro excepti sunt, ut eum vehementer
laudent. Senatus ad Electorem Palatinum et Ducem
Wirtembergensem literas dedit, quibus eos rogat ut suum
legatum coniungere velint. Mihi literas perferendas dedit
euumque publicum ut eos deducerem, nobis omnibus duos
apparitores (suis sumptibus) in equis attribuit. Elector mihi
literas et responsum reddidit, se negotium commendatissimum
habere, sed confidere commendationes Wirtembergensis (quem
Badae esse falso putabamus) et Langraffii multum profuturas.
Idcirco ad utrumque hominem et literas misit. Farellus
Stucardiam profecturus est, illinc Schaffusiam, ut dicebat,
rediturus. Dum hic esset Marpachius nobiscum coenavit. Ante
coenam et post de sacramentaria disputatione multa mentio.
Marpachius Farelli et Bezae orationem probare videbatur, qui
dicebant se non inane signum quasi Christi absentis accipere
solere. Idem d. Michael, electoris concionator humanissimus
vir, faciebat. Itaque spes non exigua me tenet fore ut in
colloquio Wormaciensi nostri audiantur. D. Farellus ad eam rem
est aptissimus, nam eius senectus coniuncta cum integritate
summa vitae apud pietatis studiosos gratiosa est. Huc accedit
quod nondum scripto ullo in odium istorum incurrit.
^$De Waldensium periculo multi spem maximam conceperunt, fore
ut rex compescatur. Anglus centum coronatorum millium
largitionem annuam Germaniae principibus pollicetur. Itaque
plerique putant non facile regem Gallum illorum principum
preces repudiaturum. Tantum a mora periculum est. Nam si
Gallus subaudierit legationes tam multas ad se hoc nomine
venturas, summittere poterit (quod tamen deus immortalis
avertat) qui prius edictum exsequantur quam legationes auditae
sint. Deum aeternum oro ut saevitiam hanc ab ecclesia sua
amoliatur, aut misero gregi suo constantiam cum fortitudine
animi tribuat.
^$Mi colendissime et observandissime pater, bene vale et salve,
clarissimumque theologum et spectatissimum virum d. Petrum
Martyrem meis verbis quam familiarissime saluta.
^$Argent[orati], 13. maii.
<lz>[Adresse ...]: fehlt.
