<nr>1146</nr>
<ae>Ambrosius Blarer an Bullinger</ae>
Wülflingen, 14. Juli (1551).
Zürich StA, E II 357a, 712f. / Orig.(Aut.)
Bl. III,  132f. Exc.
Ausß Costentz: Es seind ettlich allt kriegknecht hutt
herkommen in die statt, ziechend den nechsten auß hertzog
Moritz leger vor Magdeburg; sind den gantzen vergangnen
wynter und byß yetzund da gelegen, sagend, wie nüwlich aber
ain grosser schaid usß der statt geschechen, und das die in
der statt ain leger fuͤr die statt geschlagen, thuͤen
den finden fuͤr und fuͤr grossen schaden, derhalb das
kriegsvolck gar unwillig seye, und was im wynter davor
gelegen, sterb yetzund vast, werdind feldziech und sonst
kranck, wie dann dise kriegknecht selbs ouch gar ubel
sechend. Sagend ouch, eh sy widerum dermassen kriegen, eh
wellten sy inen die köpff abschlachen lassen. Sind by dem
hoptman Eckle gewesen, nemmen kain blat fuͤr das mul, und
so man sy warnet, sprechen sy, sy muͤssend danecht eben
sagen, was war seye. Es hat ouch ainer under inen gesagt, sy
seyen all voll teuffel in der statt, oder gott habs
wunderbarlich mitt in.
Onophorus Heuruß auff gestert: "Ich schreib euch fuͤr
gewisse, warhaffte zeytung, wiewol m[ans] hievor nitt
glauben wellen, das die ro[misch] ko[niglich] m[ajesta]t das
land Siben Burgen on alle schwertschleg in huldigung und
eingenommen hat auff anruͤffung des mynchs.
Mein l[ieber] sch[wager] Peter Scher uff
gestert,* (*a.R.: das Verb fehlt!) der euch doch vyl, vyl
dienst, gruͦß und alles guͦts ze sagen und sich in
getrüw fürpitt bevilcht.
"Es ist mir vor 6 wochen von etlichen fuͤrnemen räthen
geschriben, das die rechtfertigung zwyschen der ro[misch]
ko[niglichen] m[ajestat] und dem hertzogen von Wirtemberg
uff lydlichen, guͦten wegen stande. Aber sydher ist ander
gschray kommen, und hört man gar nichts mehr desshalb; dann
der konig soll naiswas gluck erlangt haben."
Kai[serliche] m[ajesta]t soll zuͦ Augspurg allererst ain
newe herrberg bestanden [haben] by S.Ulrich; versicht man
sich, er welle] lenger allda verharren Parma halber und
Ma[gde]burg, wa es heinausß welle. Ich gewart dessh[alb]
schreiben von Augspurg; aber im letsten schriben hat man
sich noch kains verrukens versechen, wiewol nach euwer
zeytung die furier zuͦ Spyr sollen ankomen sein.
Es ist uff 10. iulij ainer zuͦ Balingen gewesen, begert 40
oder 50 reuter zuͦ bestellen, wollt im Hegöuw straiffen
uff
die knecht, so in Franckreych louffen, und nachdem hertzog
Christoph zuͦ ringerung des hofs vyl knecht geurlobt, hat
sich der gemelt gen Stuͦtgart gethon, ob er ettlich reuter
bekommen möchte. Schribt mir schwager Peter Scher.
Ego tuas accepi, quarum me varietas mirifice oblectavit. Iam
vicissim post septimam meridianam, quę accepi, ad te
scribenda putavi, quum forte fortuna inciderim in istuc
profecturos. Tu boni ęquique consule. Addere nihil iis
possum. Ora pro me et ecclesia Christi, ut reliquis vitę
nostrę diebus bona videamus Hierusalem, civitatis dei.
14. iulii a cena uff Wulfflingen.
Bullingero suo.
