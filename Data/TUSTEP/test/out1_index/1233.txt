<nr>1233</nr>
<ae>Johannes Gast an Bullinger</ae>
Basel, 28. Oktober 1551.
Orig. (Aut.)
S. in domino.  Varia, crede mihi, quidam ex industria
spargunt de Caesaris abitu, quo nos gaudio aliquo adficiant;
sed facile illis non credo. Sed hoc certissimum est Caesarem
adhuc hęrere Augustae, nec facile avelletur ob multas
causas. Concionatorem adepti sunt Casparem Huberum, qui
Interim hactenus magno in pretio habuit et interitum
Augustanum defensurus est. Considera hic falsum fratrem,
quem ante annum ad se clam vocarunt cum eoque pacti sunt,
qui sancte promisit se nihil contra Interitum dicturum. Ex
Augustanis militibus ducta est vexilla in arcem Asperg, ne
deficiat princeps absentibus Hispanis. De liberato principe
electore nihil audimus, et quidam putant difficile hoc posse
consequi a principibus imperii, quia Caesar timet nescio
quid electore liberato.
Mitto ad te Corium missum et Polyaenum; Corium poteris
petere a domino Theodoro. Gratias praeterea ago pro libro
dono misso; rependam in remittendis libris, quoscunque
volueris.
Hector pro se respondebit ad literas, quas ego illi nomine
tuo dedi. Hoc autem certum est d. Müssar de Gyß* (* a.R.:
Guise?) multa milia porcorum ex Lotharingia abegisse;
Alsates magnum detrimentum acceperunt. Quae vero Magdeburgi
aguntur, ex hac scheda cognoscere poteris, et quid iam
agant, ignoratur, et dubia quędam dicuntur, quibus fidem
non habeo, ac puto me literas a Noremberga accepturum, ex
quibus certiora habebimus. Missae sunt ad me literę ex
Lipsia cum variis libellis, sed non sunt redditę,
fortassis Francofordię adhuc latent. Odio summo prosequor
tales homines, qui tam negligenter ea, quę in commissis
habent, curant.
Pestis nos vexat et timemus graviora necnon annona premimur.
Dominus suo favore nos prosequatur.
Vale aeternum cum omnibus tuis. Si quid novi acceperis ex
Augusta vel Italia, communicare non sit molestum. Myconius
laborat domestico suo morbo, quem proxima hebdomade non
credidi alterum diem supervicturum; adeo grassabatur in
illum morbus.
Nos, crede mihi, non alia de iuramento praestando senatui
nostro obtulimus quam vos, etsi pluribus egimus verbis hoc
negotium; ne dubita, nostri constantes erunt, et
Valentiniani parum vacillent.
Basileę  28. octobris 1551.
T[uus] Gastius.
Mandatum Ensesheymenses nomine Ferdinandi regis publicarunt,
ne quis in Galliam militiam eat; poena capitis et amissio
omnium adiecta est. Milites quidam Augustam petunt, qui
acceperunt aureum ab capitaneo; nescio, quo Caesar illos
ducturus sit. Quid agant equites illorum publicis in
itineribus, poteris ab illo tabellario percontari.
D. Heinrycho Bullingero, pastori ecclesiae Tigurinę, suo
in domino charissimo.
Zurich.
