<nr>1489</nr>
<ae>Charles Du Moulin an Bullinger</ae>
Genf, 14. Oktober 1552.
ZÃ¼rich StA, E II 368, 526 - 35.
Orig. mit aut. Randbemerk., Unter-
schrift u. Nachschrift.
Museum Helveticum vol. III (particula XI), S. 429-442.
Ep.Calv. 1663 (XIV, 387ff.)
Charissimo et eruditissimo doctori domino Heinrico
Bullingero, ecclesiae Tigurinae pastori fidelissimo, Carolus
Molinaeus i[uris] p[eritus]  S.
Dum apud d. Maurum Musaeum Gallorum regis apud Helvetios
legatum Basileae agerem, is circa initium augusti tuas ad se
literas mihi ostendit, quibus librum meum contra abusum
curiae romanae et paparum summa cum voluptate legisse
significabas, mihi etiam salute adscripta. Multum certe
laetatus sum, quippe qui et sanctis libris tuis, tum de
Origine erroris, tum in Acta apostolorum et Epistolas Pauli
Parisiis profecero. Sed in tuorum albo nominatim venisse
magno et honori et gaudio mihi fuit. Ex tunc ad te
desiderabam scribere, sed partim deerat qui literas
deferret, partim festinabam librum eundem recognoscere et
cum non parvo et acri auctario Michaeli Isingrinio (quem ut
audivi absolvisse, ad eum scripsi ut unum meo nomine tibi
daret aut mitteret, quem <gr>eis mnhmosunon</gr> suscipias
te rogo) excudendum dare, Gallicis defunctorie quidem sed
significanter in gratiam Germanorum Latinis factis. Quo ante
finem augusti absoluto et typographo in praesentia
clarissimi et eruditissimi iure consulti domini Bonifacii
Amerbachii (qui officiosissime et amicissime mihi saepe
adfuit) tradito discessi. Humanissime quidem et
honorificentissime initio iulii exceperunt me d. praefecti,
consules, rector et professores Basilienses, (quod tantum
beneficium mihi nunquam memoriae excidet) mihique, ne
diutius in hospitio starem locum apud Grinaeum delegerunt,
quo ingressurus eram nisi d. Maurus legatus adveniens me
domui suae excepisset, ubi veteris amicitiae et officiorum
memor siquidem ante viginti annos iuris praxisque pleraque
documenta audierat) ut fratrem liberalissime nimisque
splendide tractavit. Sed eo animo sum ut malim deterius
habere quam amicorum beneficentia abuti. Consideravi enim
notum esse in aula et in Gallia, me iam sesquimensem apud
legatum agere, et id quidem eatenus sine offensione: sed
deinceps forsan fore invidiam aliquam apud regem Gallum
cardinales et papisticos suos praefato legato inuri, si
diutius apud eum manerem. Non tam propter legatum novum
papisticum, urgentem cum Sorbonicis erga regem reversum
contra me decerni et lege agi, quam propter librum
recognitum et acrius auctum:  ne videlicet calumniarentur
d. legatum me in his fovere domique suae deteriora a me
facta et edita esse. Hanc tamen causam non dixi d. Mauro,
sed aliam quae etiam vera erat, nempe opere pretium esse ut
occulte Parisios peterem familiae rebusque domesticis
consulturus. Tam repente inde, de coniuratione cardinalium
certior factus, me proripueram, ut paratum cum amicis
prandium omittere necesse fuerit. Itaque ad finem augusti,
priore quo veneram itinere iam parum tuto, per Helvetiam,
Lausanam, Genevam celeri itinere Parisios transvectus noctu
domum solus (equis hospicio relictis, quo me subtrahere
liceret si fors domus occupata esset) improvisus ingressus
omnia perturbata et periculis gliscentia inveni. Uxor
rumusculis* (*a.R.: bomuscu.. ?) clam variis locis depositis
apparitores irrupturos exspectabat. Audierat enim regem,
legato papistico Sorbonicis et cardinale Lotharingo mihi
nunc infestissimo, Bruslardo quoque cum advocatis suis
auditis, negotium ad se mense mayo evocatum ad senatum
Parisiensem remisisse, et iussisse contra me extra ordinem
reorum more procedi. Erat autem in animo, bonorum saltem
quadrante divendito, uxorem et tres liberos cum parte
librorum evehere: sed prorsus <gr>adunaton</gr> fuit.
Nec enim palmum unum terrae vendere licuisset, et multo
minus de aliis reditibus. De mobilibus autem, ut res erat,
mille libras elicere non potuisset. Filia unica febre
laborans evehi non poterat etiamsi licuisset. Nec celari in
ea peristasi familiae exitus potuisset et omnia predae magis
patuissent. Tertium tantum librorum partem seposui ut ad me
ocissime mitterentur, una cum lucubrationibus meis, <gr> eiV
epanorJwma tou nomimou</gr> et in Consuetudines, quae iam in
aliam domum, ut tutius essent, translatae erant. Nunciabant
amici adventum meum in urbem innotuisse adversariis, et sub
lucem et noctem exploratores circuire vicos domui vicinos.
Mutatis vestibus in ipso meridie domum solus egressus extra
portam equis conscensis redii, biduo quidem festinans: sed
dei tertio febris, qua Parisiis correptus fueram, equitantem
adeo afflixit ut in quodam castro seorsim ab itinere quatuor
dies decumbere coactus fuerim. Et deinceps unum vel alterum
diem equitans (duobus aut tribus quiescendum erat) seorsim
ab hospicio domibus amicorum exceptus, etiam quos nunquam
antehac noveram, qui me favore evangelii officiosissime
tractaverunt. Multos undique in Gallia noveram verbo dei
faventes, sed adhuc ultimo hoc reditu plures alios agnovi.
Usque adeo Gallia dei beneficio undique fere christianis
aspersa est, tam ex nobilibus per agros, quam ex praefectis
iuri dicundo et honoratioribus civibus per oppida. Plures
mihi castra locaque semota et tuta obtulerunt, ut ob
adversam valetudinem hyemem libris eo evectis transigerem.
Sed nolui, non metu hostium, sed ut cum amicis Parisiis
decretum exequerer, videlicet ut ad te tuosque, doctissimos
et humanissimos viros, Tiguri contenderem. Inveni Lugduni in
medio inimicorum (videlicet cardinalis Turnonii Matthaei
Orys inquisitoris, a quo, vel eius vices gerente, tanquam
abusu appellaveram, quia a papa suoque consisterio iussus
est in me scribere) nec non cleri qui mox hospitio abreptum
in aliam domum transtulerunt. Et die tertia (interim enim
medicis utendum erat) ante lucem ad ripas una nunc altera
cimba leucam ab urbe emiserunt, ubi inventis equis die
tertia huc veni. Scripserunt etiam amici e Lugduno literas
ad te et alios praecellentes viros Tiguri, quas dederunt
cuidam Scaphusiae civi qui mox me secutus Tigurum deducturus
erat. Ego vero hic illectus ab amicis et deterritus ob
distantiam itineris et aeris timui isthic ire non solum,
propter recentem  valetudinem a qua tamen etiam in ipso
itinere dominus me liberavit, sed magis propter triplicem
hyemem videlicet aetatis (quippe qui iam unum et
quinquagesimum annum excessi) loci et temporis. Si adhuc in
augusto vel medio septembri fuissem, omnino Tigurum
adivissem tuique videndi et salutandi desiderium mihi satis
urgens et iusta causa fuisset. Sed qua die hinc
digrediebatur Germanus ille, irruentem videns imbrem
hyemalem timui, ne rursus ob longum iter in valetudinem
inciderim dispendio temporis mihi semper, sed nunc maxime
charissimi. Tantum enim mihi supersunt aliquot anni vigentis
aetatis et sensuum, sed fugientes, ut Flaccus ille ait:
quos proinde parcius curare oportet, eoque magis quo
ecclesiae iuvandae et inimicis, si opus sit, confutandis
librisque edendis impendere statui.
Triginta totos annos officium advocationis Parisiis
exercueram quando ibi bellum papisticum contra me exarsit.
Multos libros tam in Consuetudines, et stylum forensem quam
in Iure edidi. Ad haec non solum externae sed multo magis
christianae reipublicae inservire tandem cupiebam. Itaque
arrepta occasione de Bello Henrici 2. contra Iulium 3.
suscepto scripsi, et per totam Galliam evulgavi, Contra
abusus curiae romanae et paparum, multo efficacius certe
quam putaram, domino incrementum dante et labore meo cum
afflictionibus benedicante. Nusquam enim fuit in Gallia
liber acceptior nec cupidius emptus aut lectus, etiam ab his
qui papisticis erroribus detinebantur, exceptis papae
coniuratis duntaxat. Prima aggressio fuit ad finem martii.
Vocatus, coram regis advocatis extimulatis a Sorbona, quae
eis librum cum atrocibus quaerelis dederat, illico comparui,
agnovi. Rogatus (agnoscebant enim sese meos fuisse
discipulos et quantum poterant mihi deferebant) epistolam
Gallicam detrahere ut sedaretur Lysetus qui clamabat
adversus librum suum factam, recusavi dicens omnino velle me
a rege eam legi. Sed iam rex in castris eam audierat, opera
et sollicitudine legati illius a latere, qui Romam repetens
per Lugdunum excitus ab infesto mihi clero (pro pauperibus
enim et tpochotrophio Lugdunensis contra ditem clerum illum
advocatus fueram, quae causa ut eos avarissimos multum
urebat, ita mihi infensissimos reddidit, et comminati sunt
se meis libris insidiaturos, quod gnaviter fecerunt; alioqui
ter aut quater liber excussus aut divenditus fuisset,
priusquam inimici experrecti fuissent) comparatum librum
unum cum atrocibus quaerelis ad regem miserat, qui initio
irritatus audita epistola gallica pacatus fuit, ut unus qui
in eo consilio regis aderat mihi significavit. Redeundo ad
regios advocatos addidi me non vidisse librum Lyseti, quod
si male scripserit, sibi ipsi exedendum esse. Rursus
monuerunt Sorbonam valde irritatam: proinde opus esse ut
illos adirem et quosdam articulos quos notarant de libro
demerem vel alias cum eis concordarem, ut placarentur,
alioqui pertinacissime aggressuros, meque ad minimum in
sinistram opinionem erga regem timidum et superstitiosum
(sic enim alter eorum loquebatur) adducturos, meque
consequenter amissurum gratiam, quam erga regem et proceres
acquisieram, spemque futurorum honorum et dignitatum. Negavi
me Sorbonicos aditurum nec in gratiam aut infestationem
eorum quicquam detracturum: sed si quas haberent rationes,
darent et, si validae essent, sumptibus propriis me
corrigerem et libenter ab eis didicisse profiterer; alioqui
me disputationi publicae offerebam. Caeterum veritatem
omnium gratiae et odio, etiam regio, praelaturum,
manifestumque esse adversarios ipsos seditiosos esse et
regis inimicos, ut qui potestati illius legitime per me
assertae fucis et praestigiis suis detrahere niterentur. Sic
dimissus fui, postquam alter ille ex advocatis regiis
seorsim, sed coram tribus aut quatuor, se librum a Maillardo
Sorbonista correptum legisse * (*a.R.: Verbum "dixisset" od.
dergl. fehlt:) verumque et christianum suo iudicio esse
solisque superstitiosis odiosum. Mense aprili sequente
quietem habui plaudentibus omnibus fere advocatis et maiore
parte senatus. Liber interim avidissime ubique comparabatur
et legebatur; sed discruciabantur impia et inveterata capita
Sorbonae undiquaque laborantis nec proficientis; non enim
erga regem in aula nec apud senatum favorem contra me
invenerunt, sed tantum apud solum cardinalem Borbonium, quem
rex Parisiis proregem statuerat. Interim tamen saepe adibant
et interturbabant senatum magnis et infestis clamoribus, sed
clamoribus furiosis duntaxat. Iussi dicere articulos, quos
haereticos censebant, clamabant totum totum plusquam
perniciosum, haereticum et cum authore exurendum. Iussi
duobus arrestis in eorum praesentia datis dare speciatim
articulos erroneos et hereticos, et interim vetiti clamare
in genere et quicquam attentare, parere noluerunt. Dicunt
enim se in ea re nec regis nec senatus, sed solius papae
subditos esse nec abs re, cum illius solius negotium agant.
Erant tamen pauci ex eorum collegio mecum sentientes. Audivi
a quodam senatore, qui se vidisse et audivisse dixit, cum
mense aprili in secundo congressu venissent Sorbonici in
magna, circiter triginta, multitudine (eis enim obiectum
fuerat, quod erant tantum sex vel septem clamatores) fuisse
tres, qui clara voce dicerent se librum legisse bonumque,
verum et utilem invenisse reliqua turba contrarium
vociferante. Initio maii confisi de favore et protectione
cardinalis Borbonii proregis, contra quam duobus arrestis
cautum erat nec datis speciatim, ut iussi erant, articulis
coeperunt in suis concionibus in me et librum rabiose
debacchari, populum ad seditionem ciere molientes, quod
adhuc ambularem in foro, quod viderer ire per vicos, sese
vel me comburi oportere, populo his clamoribus impleto me
tanquam iam diffamatum et suspectum die decima maii
personaliter citari faciunt coram uno e suo collegio et
factione vices gerente dicti Orys inquinatoris fidei. Palam
ad gradus palatii citatus responsionem meam et appellationem
tanquam ab abusu ad regem palam conscribi feci citatorem a
palatinis amanuensibus comprehensum, ne discerperetur, erui
eademque hora sero domum repetens intravi domum cardinalis
Borbonii, ut scirem, quanam mente esset. Is in horto mihi in
occursum venit, familiarissime et humaniter colloquens,
excusans etiam, quae acrius scripseram. Sed hoc venabatur,
ut, quem admodum in his, quae iuris et professionis meae
erant, indicem me ut in ea re peritum faciebat, ita
permitterem Sorbonicis (in his, quae theologiam respiciunt)
ut in ea re peritos iudices esse; saltem sinerem eos
decernere nihilque eis in re theologica responderem,
spondens in fide principis omnia mihi fore tuta et integra.
Ego vero dixi me ante sesquimensem ea de re satisfecisse
regiis advocatis, videlicet cedere rationibus, si validae
offerrentur, alias disputationem publicam subire. Ille
urgebat, num sorbonistas censeres et iudices in eorum arte
agnoscerem. Concessi, ita ut non quam mihi vel cuivis
advocato in arte mea, cui vel pedaneus iudex stare non
tenetur, imo vel minimus advocatus contradicere aut quivis
cerdo spernere potest. Dum excandescere inciperet, lenii eum
dicens: "Princeps es et prorex, utroque nomine teneris me
defendere, quia iura regis et coronae propugno." Respondit:
"Princeps equidem sum regemque diligo, sed multo magis
ecclesiam diligo, ecclesiam inquam, per quam reges regnant."
Tum ego: "Corona Franciae non dependet ab ecclesia Romana"
et hoc dicens vocavi turbam, ut accederet et audiret. Tum
ille me relicto sese proripuit iratus et minitans. Turba me
increpuit, quod auderem convocare testes contra principem.
Respondi: "Num videtis, qualem proregem habemus, qui plus
diligit papam regis hostem quam ipsum regem?" Simul etiam
venabar occasionem, ne is ut suspectus partes suas amplius
interponere posset. Quidam e turba dixit non debuisse me cum
tali de rebus seriis loqui post coenam. Liqui eos dicens:
"Deus et veritas me protegent." Die sequenti collocutus cum
cancellario Olivario et aliis stricti consilii dixerunt
visum esse paulo liberius loqui, sed tamen cardinalem
pacificatum nihilque esse periculi. Sed sentiens brachium
seculare (ut vocant), dicto inquisitori quia comparare
nolueram nec talem iudicem agnoscere et (non obstante
appellatione mea) concessum, Cathalanos adii coram regina
regente idibus maii auditus. Antagonistam habui Sorbonae
accusationes ingerentem, quas singulatim aperte confutavi
etiam liberius et acrius, quam scripsissem. Inter caetera
accusabar scripsisse decretales esse erroneas; ego addidi et
ostendi hereticas etc. Multis astantibus et benigne audiente
regina, quae suscepto libello (quo omnia ad ipsum regem
referri petebam) die quarto in consilio praesedit, et
quicquid petii, obtinui, appellationem meam evocatam, omnes
iudices sive papales sive episcopales sive seculares (ut
vocant) et senatum ipsum interdictos, ipsi regi reverso et
instructo cognitione reservata, addito etiam, ne interim
molestarer nec familia mea sive occasione contentorum in
libro sive aliunde religionis ergo. Dum haec aguntur dederam
Parisiis excudendum libellum in causam landgravii Hessi. In
quo obiter, sed aperte, protestantium religionem defendo,
fidemque et constantiam ducis Saxonis nominatim refero et
laudo. Is libellus me Cathalanis existente venumdari coepit
et circumferri per medium palatium. Quod ut quidam Sorbonici
contra me sollicitantes audierunt, non inspecta re currunt
ad suum cardinalem et prandenti irrumpunt, clamantes eius
authoritatem floccipendi, quod contra quam iusserat liber
ille impius contra abusus palam vaeniret. Remittit ad
Bruslardum; dicunt ab eo se negligi (quoniam contra me ad
regem profectum senatus interim nihil decernere volebat),
evocatur etiam a prandio Bruslardus et increpatur a
cardinali. Ait se cavisse, ne vaeniret, convincitur
testimonio Sorbonicorum, qui testificabantur se vidisse et
audisse librum illum palam vendi. Mittuntur apparitores,
invenitur alium novum et parvum libellum esse, sed qui
apertius pungat, si inspexissent. Reversus mox programma
regium significari facio inquisitori, Sorbonistis et
senatui; frendet cardinalis Borbonius et minatur se saltem
in custodiam usque in adventum regis me coniecturum.
Monitusd ab amicis, quorum nonnulli circa eum sunt, me
subduco ad duodecim vel quindecim leucas Gallicas in domibus
nobilium christianis quindecim dies. Interim uxor rursus in
aulam mittit et habet literas subscriptas manu reginae et
Margaritae Franciae, et sic cardinalis ille siluit. Itaque
redeo et alios quindecim dies sum frequens in palatio more
solito omnibus congratulantibus, donec cardinalis
Lotharingus dicens se habere anulum regis, ut contra me lege
ageretur, persuadet Sorbonicis, ut arrestis senatus pareant
dando in me articulos particulatim. Quanquam autem in
senatu, quoties coactus fuit, non modo sanior, sed etiam
maior pars a me steterit, ita ut quidam e praesidibus non
solum ore aperto laudaverit, sed etiam censuerit me magno
honore et officio praesidis ob id operis dignum, tamen, quum
extra ordinem, ut in criminosum agitur, non cogitur senatus,
sed tantum vocantur aliquot pauci delecti, indocti
sanguinarii, per hos volebant appellationem meam iudicari et
per articulos Sorbonae ad ignem damnari idque triduo
confici, ut rex (si Germani conquerentur) causari posset se
ignorasse. Monitus tum a quibusdam e Sorbona, quibus facimus
displicebat, tum ab aliquibus senatoribus, quin etiam ab
ipsiis regiis advocatis, qui me nunc vocantes nunc adeuntes
cum diris minis dicentes sibi necesse esse ad ignem
concludere si vel tantillum a Sorbonicis dissentirem satis
praesens periculum indicabant, sed tam brevi tempore ut
rebus domesticis nequiens consulere magno itinere per
Lotharingiam Basileam venero. Illico regi, reginae,
connestabili et aliis causam abitus scripsi ad publicam
disputationem rege reverso me offerens. Libellum illum
primogenito landgravii dicatum eidem per apparitorem
Basiliensem in castra misi. Sperabam enim principes
Germaniae causam meam adiuturos, ut etiam fecissent, nisi
rege cum utroque Antichristo foedus habente nephando
cardinalis Lotharingi et conestabilis consilio res aliter
cecidisset. In ipso vero regis primo consilio Cathalanis
dixerunt mihi primores consilii victoriam esse in manibus si
abessent cardinales vel regem non possiderent. Mihi tamen
incaute favendo nocuerunt nimis securum reddentes tum
reginae tum ipsorum favore ita ut latens periculum
praevidere non potuerim, priusquam capiti impenderet.
Alioqui si praevidissem fore ut nec publicam disputationem
obtinerem, parte bonorum mature vendita familiam simul
eduxissem. Nunc non solum familia, non solum  advocationis,
quae nunc laborum solatium esse poterat, exercitio, sed
etiam bonisque privatus sum. Nec adhuc mea refert si triente
librorum nuper Parisiis selecto frui liceat, ut residuos
fugientis aetatis annos in obsequium ecclesiae impendam.
Multa quidem tuta et semota castra in Gallia mihi sunt
oblata, ut mihi ipsi philosophari nullo sumptu licuisset.
Sed malui remotius etiam sumptibus uxoris et liberorum agere
quam susceptam pugnam intermittere.
Habes nimis longam tragoediam. Sed tibi, qui est candor tuus
et perpetuus in ecclesia promovenda zelus, cui summe volupe
prolixiorem librum, utpote pleraque in se ad demulcendos et
expergiscendos Gallos impertinentia continentem legere, non
erit iniucundum haec legere. Nuper ad principes et consules
Bernenses scripsi, intentionem meam aperiens de absolvendo
et edendo <gr>epanorJwmati</gr> Iuris civilis, ante
complures annos inchoato: si Lausannae locum dent, nulla
stipendia volo, sed simplicem tantum habitationem, saltem
quatuor aut quinque annorum. Nescio si quid decernant. Res
est gravior et utilior quam putent. Nisi scriptionis
prolixitate vererer seria tua interrumpere, adderem causas,
quibus tuam etiam erga Bernenses authoritatem ad id
interponeres. Vestrae reipublicae hoc splendore digniores
sunt quam ullae horum seculorum monarchiae. Dum festino, non
vacat recordari si ad Bernenses scripsi de omnium papalium
et conciliorum papistarum decretis dispingendis Gallice,
Latine et Germanice opus inchoatum, sed otium liberum
exigens. Ego solitus mea profundere suppudesco timens, ne
videar aliena quaerere, dum occasionem quaero semel omni
profundendi. Ut autem intelligas cur favorem Bernensium sine
eorum damno quaeram, simplex praetextus favoris eorum plus
mihi proficiet quam quingenta annua. Sic enim fiet ut fiscus
non involet bona relicta et sic familia non solum ali sed
etiam mihi suppeditare possit, et sensim ita res componere
ut huc transferri possit, nisi illic evangelium emergat:
alioqui oppressa familia et censu ad extremam servitutem
redactus sum. Vale, doctor et praeceptor colendissime, meque
in tuorum albo semper adscribito. Genevae  14. octobris
1552.
Deditissimus tuus Carolus Molinaeus  I.  P.
His scriptis literas ab amicis Galliae recepi, actum esse de
familia si aulae innotesceret me Geneva consistere, idque
iam notum esse Parisiis: quamobrem familiam in summa esse
trepidatione. His permotus Lausanam illico veni, ubi
exceptus sum domi Francisci Hottomanni, docti iureconsulti
qui etiam congruum studiis et libris locum dedit. Quare ad
praecellentissimum doctorem do[minum] Wolphangum Musculum,
et ad amplissimos viros Nicolaum Zerchintem Petrumque
Gironum Bernam scripsi, mihi non opus esse habitatione sed
simplici favore, quo vel in advocatum vel consiliarium aut
alias ex suis sine ullis stipendiis me reciperent, si etaim
in hac parte studia mea ecclesiae iuvandae destinata fovere
vellent.
Commendari desydero venerando patri domino Chonardo
Pellicano, domino Bibliandro <gr>poliVwri kai
poluglwssw</gr> et domino Galtero, qui mense iullio Basileam
me invisit, quem foelicis memoriae dominus Osvaldus
Miconius,
Basiliensis ecclesiae verus et sanctus episcopus filium suum
(ut ab eo audivi) vocabat.
Doctissimo viro Heinrico Bullingero, ecclesiae Tigurinae
pastori vigilantissimo et fidelissimo.
Tiguri.
Darunter von Bull.s Hand: "D. d. Caroli Molinaei Galli,
iurisperiti Parisiensis."
