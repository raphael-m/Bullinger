<nr>4898</nr>
<ae>Bullinger an die St.Galler Prediger.</ae>
Zürich, 15. April 1569.
St. Gallen X, 14. / Orig. (Aut.)
^&x Vgl. auch das Schreiben der St. Galler Pfarrer vom 28. Jan. 1570 und Kesslers vom 2. März 1570! ^&x{
S. D.   Qui hasce meas literas vobis offert, viri reverendi
et fratres honorandi atque charissimi, Bonifacius Mundtbrat<f1>Muntprat.<fe>,
filius est ornatissimi viri d. Rodolphi Mundtbrat. Is a me
petiit, ut vobis symmystis et fratribus meis scriberem ac
peterem, quo dignaremini caussam eius suscipere atque agere
apud parentem eius; cuperet enim illi se commendari et ab
ipso iuvari. Ego vero, cum hominem non norim, ab illis, qui
rectius norunt, edoctus intellexi hominem esse non malum
neque inhoneste et ociose viventem, sed qui bene se gerit.
Fractus autem morbis diutinis egestate est oppressus, ut,
nisi aliquid acceperit subsidii, propediem totus sit
periturus. Cum ergo huiusmodi homines nobis commendavit
pater noster coelestis, grave mihi non fuit eius apud vos
patrocinium suscipere. At spero vobis quoque grave non
futurum intercedere pro ipso fideliter apud eius parentem,
de quo mihi nihil non aequi bonique polliceor, cum ab
omnibus bonis praedicetur eius pietas atque humanitas. Quem
et ego una vobiscum obsecro, ut benignum et liberalem pro
suis facultatibus se filio exhibeat. Scit ille, a quo
expectet recompensationem, et vobis quoque benedicet
munificus dominus, si fideliter pauperis egeritis caussam.
Condonate mihi, si hac re aliquam vobis exhibui molestiam;
vicissim si qua re vobis, dominis meis honorandis et
fratribus dilectissimis gratificari potero, totum me vobis
impendam.
Valete. Dominus benedicat vobis et servet ab omni malo.
Hortor insuper, ut periculoso hoc tempore nostro oretis pro
nobis et pro fratribus in Galliis mirum in modum afflictis.
Tiguri  15. aprilis anno salutis nostrae 1569.
Heinrychus Bullingerus senior, Tigurinae
ecclesiae minister et symmysta vester, totus vester.
Reverendis viris et servis Iesu Christi eximiis, ecclesiae
Sangallensis ministris fidelibus, dominis meis honorandis et
fratribus charissimis.         Sangallen.
