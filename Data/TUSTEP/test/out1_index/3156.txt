<nr>3156</nr>
<ae>Bullinger an Matthias Erb und Nikolaus König</ae>
Zürich, 1. August 1559.
<vo>Zürich StA, E II 345, 475. / Orig.
(Aut.
Kopie).
S. D. Quamquam hoc, quod factum significas, domine in Christo colendissime et frater charissime, omnino futurum putavimus, non tamen sine magno animi dolore illud audivimus iam patratum.
Legimus omnes diligenter literas vestras nec improbare possumus responsa et postulata vestra.
Ergo cum scire cupiatis nostrum consilium et nostram sententiam, quid in his tentationibus facere oporteat, nihil aliud dicere possumus, quam ut faciatis, quod facitis, hoc est ut omni spe vestra defixa in deum per
dominum nostrum Iesum Christum absque intermissione eius opem imploretis, deinde modeste et fortiter atque constanter vestra proponatis postulantes, ut liceat vobis frui vestrae ecclesiae doctrina et moribus, maxime cum ita voluerit ipse etiam princeps moriens     deus, domini nostri Iesu Christi pater, non aliud mandet verbo suo.
Non defuerunt veteri ecclesiae insignia lumina, quae censuerunt dissimilitudinem ceremoniarum prodesse ecclesiis, ne ulla propter eas ecclesiis inducatur necessitas et
violetur libertas.
Sed et mutatio in nostras ecclesias induci non poterit citra maximum vicinorum offendiculum, nec inutilis foret opera, si scriberetis ad illustrissimum lantgravium Hassiae postulantes, ut is suam hic interponeret authoritatem, ne quid temere novaretur.
Quam ob rem utile futurum putamus, si diligenter ei exposueritis ea capita, quae in vestris ad nos literis consignastis.
Utinam vero hac in re vobis nostra opera prodesse possemus; nihil hic in nobis desideraretur.
Metuimus
vero, ne isti, qui agunt vobiscum, efferatiores futuri sint, si audierint vos tantillum habere nobiscum commertii aut a nobis petere auxilium, atque utinam ne odio nostri ista, quae faciunt, faciant.
Dominum ergo oramus, ut ipse causae bonae, id est suae, et vobis, suis ministris, adsit, vos in veritate confitenda, etiamsi hoc cum vestro periculo coniunctum sit, confirmet et clementer conservet, principes quoque vobsi propitios faciat.
Salutant vos omnes symmystae nostri omnes nominatim.
Valete in Christo et prudentes atque fortes este.
Tiguri 1. augusti 1559.
                                                           Bullingerus vester.
Praestantissimis viris d.
Matthiae Erbio et d.
Nicolao Rhegio, ministris ecclesiae Rychevillanae, dominis et fratribus colendis et charis suis.
