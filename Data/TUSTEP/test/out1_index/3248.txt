<nr>3248</nr>
<ae>Theodor Beza an Bullinger</ae>
<od>
(Genf), 1. Januar (1560).
Genf  119, 153 / Kopie.
Baum, Beza I, 459.
Ep.Calv. 3151 (XVIII, 1ff.)
S. Sperabam omnino fore, ut, antequam ad vos redirent duo isti fratres, a quibus has literas accepisti, responsum acciperemus d.
Calvinus et ego ad ea, de quibus ad te nuper scripsimus.
Non dubito tamen, quin certa tibi constet responsionis ad hoc usque tempus dilatae (causa)*, [fehlt.) neque etiam urgeo nisi cum hac conditione, quatenus ferent perpetua negotia, quibus satis scio quotidie te premi, et quoad eius tibi incommodum non erit respondere, quanquam non dissimulo spem huius concordiae,
quam fortassis somnio potius quam spero, tantae mihi curae esse, ut quodammodo etiam sim importunus, quoties de his rebus promovendis cogito.
Tu vero meam saltem, ut confido, voluntatem comprobabis.
De rebus nostris: pergimus adhuc dei beneficio; imminet pro foribus lupus vel leo potius famelicus, qui fortassis etiam mordebit.
Interea tamen pergimus et, ut spero, pergemus dei promissionibus et ecclesiarum precibus freti.
De Gallia quid metuerem, iampridem scripsi.
Omnino ita res sunt, ut necesse sit horrendos tumultus excitari, neque alium nuntium quotidie expectamus.
Continuimus omnes in officio, quantum potuimus, neque destitimus monere, ut sese sola patientia fratres armarent tantisper, dum illis deus vel alia ratione vel excitato etiam aliquo principe prospiceret.
Nunc nescio, an habeant fundamentum certae vocationis; sed omnino certum est expugnatam piorum patientiam insigne aliquid edituram.
Itaque toti nunc pendemus animo et dominum non desinimus precare, ut istas tempestates moderetur pro insigni sua clementia et misericordia.
Trucidatus est unus ex parlamenti praesidibus Lutetiae a quatuor obviis, quum e carnificina domum rediret, insignis nebulo et apostata.
Author cÄ™dis ignoratur; sed utinam nostri frustra insimulentur.
Iudicia quidem dei iusta sunt; sed manus nostrae saepe peccant, et fateor me ad haec facinora exhorrescere.
Si hoc modo pergatur, deus bone, quantum ubique
caedium et sanguinis! Dominus igitur misereatur nostri et det nobis, ne pacis et patientiae doctrina nostra culpa male audiat!
In Scotia ferunt omnia praeclare adhuc succedere, utinam ad finem usque! De Treverensibus tristia, quae puto tibi melius esse perspecta quam mihi.
Argentinenses nostris exulibus urbem suam patefecerunt, cuius officii utinam deus meminerit!
Distuli in ultimum locum, quod nos magnopere perturbavit his diebus.
Calvinus noster quum die dominico 24. decembris in concione vehementius contendisset vocem propter ingentem multitudinem, quae ad coenam domini peragendam in summo templo convenerat, et eum postridie sub coenam vehementissima tussis corripuisset, coepit sanguinem largiter excreare, ut plane suspicarentur medici venam aliquam diruptam.
Hoc tamen dedit dominus universae nostrae ecclesiae precibus, ut postridie mane fluxus ille se
sisteret et nunc spem optimam conceperimus fore, ut nostrum omnium in illo capite nunc quoque misereatur.
Itaque rogo, ut nostris quoque precibus vestras coniungatis vel <gr>xaristhria</gr> potius, ne mihi obiicere nunc possis Homericum illud
<gr>manti kakvn</gr>
Libentissime scripsissem ad d.
Martyrem, quicum non dubito quin omnia, quae ad te scripsi, communicaris; sed te[m]pus non tulit.
Itaque rogo, ut has literas tibi cum illo communes esse velis et eum meo nomine quam amantissime salutes.Dominus Iesus te conservet ecclesiae suae, mi pater, cum reliquis fratribus et vestris laboribus magis ac magis benedicat.
Bene vale.
D. Calvinus, Galasius, Viretus te multum salutant.
Calendis ianuarii.
                                                       Tuus Beza.
Eximio Christi servo d.
Henrico Bullingero, patri mihi plurimum observando, ecclesiae Tigurinae vero fido pastori.
^$Tiguri.
