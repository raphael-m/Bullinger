<nr>2331</nr>
<ae>Petrus Martyr Vermigli an Bullinger</ae>
<od>Strassburg, 17. Februar 1556</od>
<vo>Autograph: Zürich StA, E II 375, 484.
(Siegel...)</vo>
<dr>Ep. Calv. 2392 (XVI, 38) Exc.<dr>
<re> </re>
<tx>S. D. Multum sane consolationis, vir clarissime ac mihi
plurimum observande, tuę binę litterę attulerunt, ita ut iam
de vobis omnibus in Christo fratribus amantissimis ex omni parte
sim securus. Ideoque certissime suspicor illum hominem,
quicunque tandem fuerit, rumorem, quem sparsit, sibi ipsi
confinxisse. Tibi vero, qui cum symmystis tuis necnon cum
Locarnensibus hac de re tam diligenter agere volueris, maximas
gratias ago atque id eo magis, quod etiam per litteras hoc idem
negotium cum fratribus absentibus tractare dignatus fueris.
Proinde ob tuum istum candorem sentio me tibi multum debere,
cumque non sim solvendo, precor deum communem patrem, ut ipse
tibi rependat, quod eum (quae est illius bonitas) facturum non
dubito. Lysmaninum, reverendum virum et syncerum in Christo
fratrem, quem tuis litteris mihi commendaveras, libentissime
vidi, cum eo per hebdomadam egi familiarissime curavique, ut
currenti mea calcaria non deessent, neque gravatus sum epistolam
ad fratres et ecclesias illas Pollonicas dare, qua de rebus ad
instaurationem utilibus, quantum concessit dominus, admonui
necnon de sacramentaria causa satis prolixam et apertam ad illos
orationem habui et sum pro viribus hortatus, ne se falli sinant.
Utinam dignetur cęlestis pater efficacem spiritum suum verbis
adiungere, quo veritas tam pię causę non sinatur iacere in
tenebris. Vidi, quę optimus in Christo frater noster Calvinus
in Westphalum scripsit, mihique maxime placuerunt, et visus est
se ipsum pręstitisse cum in causa tum in homine pro meritis
tractando. De te quoque non dubito, quin et rei et homini sis
optime atque firmissime responsurus. Bernardinum quoque nostrum,
licet senem, attamen scientem pugnę confido non defuturum. Ego
vero sic assiduo studio docendi tantum non obruor, ut nihil in
pręsentia queam polliceri, deinde quaedam alia in manibus
habeo, quae non valeo postponere. Vale, Christo vive et me, ut
facis, ama, nam et ego te in domino syncerissime diligo, atque
symmystis amabilibus, in Christo fratribus, meo nomine salutem
dicito. Zanchus noster te salutat.
^$Argentinę 17. februarii 1556.
^$Tuus, quantus est, Petrus Martyr.
<lz>[Adresse ...]: [C]larissimo viro cum doctissimo tum .... d.
Heinrycho Bulyngero, .... ministro fidelissimo et domino meo
colendissimo. Tiguri.
