<nr>3384</nr>
<ae>Johannes Jung an Bullinger</ae>
<od>
Basel, 7. August (1560).
<vo>Zürich ZB, Ms
F 62, 337. / Orig.
(Aut.)
S. Erwirdiger, wolglerter herr und rechtgeliepter bruͦder, diewil zöger diß brieffs ein zitlang hie glegen im Storcken, ist er mir bekant worden als ein recht frommer, gotselger mann, der umb der warheit Jesu Christi willen die welt, sin vatterland und große richtum und ergetzlikeit in diser welt übergeben und ring wigt, das er Jesum Christum behalten möge, wie ich dann von anderen unseren Genueseren, die sich hie niderglaßen vor einem jar gloubich verstanden hab.
Sin patria ist Roma, und ist er
eins guͦten adels uß Rom und hatt noch teglich vil schribens, das er heim komme.
Aber dem herren gott sye lob, der noch hüttigs tags vil größere wunder thuͦt an vilen frommen erluchteten hertzen, dann wann er glich die blinden gsechind, die todten lebendig machte.
Er verwist ouch mitt solchen exemplis uns unser große kaltsinnikeit, in die wir gmeincklich gwachsen by unserm h[eiligen] evangelio, das kein wunder were, er broupte uns dises thüren schatzes gar und gantz.
Ich bitt üch,
wellind inn euch laßen befolchen sin und im etwa trulich zuͦsprechen.
Dann er witer by der italianischen kirchen by üch zuͦ bliben bedacht ist.
Ich zwifel nitt, unsere respublicę habind den friden und segen gottes umb sölcher frömbder frommer lüten willen.
Gott gebe, das mine herren von Basel das in der warheit gloubind, darzuͦ ich sy mitt ernst zuͦ ermanen nitt uffhören wil.
Demnach des Cappelerkriegs halb hette ich zwar gern üch aller dingen halb gnuͦg thon; es ist mir aber meer nitt müglich, usgnomen das der Hans Züger, jetz min tutschenhuß, mir wyter angezeigt hatt, ich möge üch wol schriben, das von statt und land uff dem berg bliben synd minder nitt dann by 60 mannen.
Euwere schutzen werden hütt ouch hie die sach zuͦ end bringen und, als ich hör, das best wie ouch zuͦ Colmar mitt eer und lob heimbringen
Jetz bitt ich üch, mir in einer sach zuͦ raaten: Ich hab vor jaren by eüweren herren solicitiert und fürgschrifft an den apt von Petershusen und an die von Constantz von wegen miner verschribnen libding, und nachdem ich by euwern herren das erlangt, aber nach der ußred dess apts und der statt nichtz gvolget, wie sich wol zuͦ versechen gwesen, ist durch min herren von Basel min ansprach an gmein eidgnoßen bracht worden, welche ouch min ansprach rechtmeßig erkent und daruff dem obersten und raat
zuͦ Costantz darumb zuͦgschriben.
Der oberst aber und raat haben gmeinen eidgnoßen widergschriben, wie ich dann beider gschrifften copy by handen hab.
Dero von Costantz schribens innhalt ist: sy bekennind, das ire vorfaren mir uffs closter ein libding verschriben, daran iren sigel, sy mochten mit ouch wol gunnen, das ich bezalt wurde; bitten aber darneben die eidgnoßen, mitt mir so vil zuͦ handlen, das sy vor mir ruͦ<ewig sijnd, diewil sy das closter und sine rent und gulten nitt meer by handen
habind, sondern das ich den apt sölle darumb anlangen etc.
Daruff hab ich die sach also bliben laßen und min herren von Basel nitt wyter angsuͦcht; dann ich bsorgt, nitt allein wenig ußzerichten, sonder ouch ergernuß mochtind sy von mir nemen.
Nun raaten mir aber guͦt herren und fründ, ich solle die sach triben, voruß diewil jetz ein anderer apt ist, ob ich nachmals darzuͦ kommen möcht, das mir doch in einer teding etwas wurde; darzuͦ were ich gneigt und gar wenig znemen.
Diewil aber der apt
under eüw[erer] herren zinsgüeter zechenden ligen hatt, möcht es ring darzuͦ kommen, wo eüwere herren mich ließend arrestieren; so kem die sach in ein teding; da wolt ichs nitt zerschlachen laßen, wie wenig mir wurde, nun das ich der unruͦw abkemme.
Derhalben wellind mir raaten, was mir zthon und wie zuͦ hand[len]; darum bitt ich üch trülich.
Datum Basel  7. augusti [....].
                                                     Tuus Ioannes Iung.
Clarissimo viro domino Henrico Bullingero, ecclesię Tigurinę fideli antistiti, domino suo et colendo et charissimo.
^$Zürich.
