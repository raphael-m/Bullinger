<nr>1106</nr>
<ae>Johannes Haller an Bullinger</ae>
Bern, 28. Mai 1551.
Zürich StA, E II 370, 138f. / Orig.(Aut.)
S.  Tuę, venerande domine compater, 15. maii datae, hodie
mihi sunt redditae una cum iis, quas ad d. quaestorem<f1>Sulpitius Haller.<fe>
direxisti. Is quia non est in urbe, sed profectus ad
telonia, literas mecum servabo, donec redierit.
H[erren] Lienhart Meyers sach stat also: Die von
der gmeind Gränchen sind hie vor minen herren erschinen,
nach gmeinem bruch umb ein anderen predicanten gebätten,
doch darbi min herren ankert, das man inen den hälffer von
Sur nitt geben welle, uß ursach, si vernemmind, wie er
zenckisch und hoffertig, weiß nitt, was meer. In summa: si
hand imm die bränd gschürt, das ein großer unwill uff inn
gwachsen ist und min herren uns ein zädel gschickt, ein
anderen, doch nitt den helffer von Sur an gemellts ort zuͦ
erwellen. Hieruff ein anderer erwellt worden und der guͦt
man hinder sich gstelt. Wer inn bi der gmeind also dargeben,
mag ich nitt wüßen. Gervasio han ich allen handel gschriben,
imm darbi geraten, das er mitt dem seckelmeister rede und es
ableine, so er auch gen Lentzburg kommen wirt, item mitt
anderen minen herren, so vilicht mitt dem lantvogt gen Baden
werdend ufryten. Hiezwüschend mögend ir mich auch berichten,
ob ich üweren brieff dem seckelmeister überantworten oder
vilicht üch wider zuͦ schicken sölle.
Nüwer zytung hab ich dises: Erstlich ist verschines
sampstags her Baschion Schertli wider uß Franckrych allhar
ankommen und uns angezeigt, wie gentzlich der künig zum
krieg gerüst wider den bapst und deß kriegß begirig sye.
Alle fürsten, diewyl er amm hof gsin, vom hof verritten,
sich rüstind in Italiam. Der künig well Parma nitt laßen;
der graff von Mirandula und ander syend schon dinnen etc.
Sinthalb hab er sich früntlich erzeigt, hatt auch durch inn
minen herren zuͦ gschriben. Deß Türggen und anderer zytung
halb hatt er ein seliche verzeichnung mitt imm bracht, wie
hie von wort zuͦ wort volget:
Zeitung anno 1551  6. maij.
1.  Deß Türcken armada ist für den golfo gefaren mitt 157
schiffen, und zücht stracks uff Ville francka, nitt wyt vo
Nißa.
2.  Der bapst hatt 4000 knecht in Bononia gschickt.
3.  Deß keisers gesannter ist zuͦ Sena und bewirbt sich
umb volk uff das höchst.
4.  Deß künigs gesannter nimpt knecht an uff der Venediger
erdtrich.
5.  Don Petro ist in Parma mitt 2000 knechten.
6.  Don Ferdinand hatt 100 seck korn gen Rom gschickt zuͦ
verkauffen von wegen der großen türe, die allda ist; die sol
duca Octavio nidergworffen haben und in Parma gefuͤrt,
nebend dem die statt mitt profiand und anderem versehen, das
kriegßvolk bezalet. Auch rüstet er sich tag und nacht. Es
hatt inn auch der bapst inn bann gethon sampt hertzogen
Horatio.
7.  Don Ferdinando hatt ein schloß, genannt Riboyres, dem
hertzogen von Ferrär zuͦ gehörig, ingenommen und darin 500
knecht gelegt, und rüstet sich der hertzog von Ferraria
hefftig.
8.  Man hatt auch deß künigs uß Hispania und deß printzen uß
Safoy in Meiland gewartet den 10. diß monets für gewiß, also
das gantz Italia in ufruͦr stat.
9.  Unsere galeen zuͦ Marsilien werdend zuͦ gerüst mit
großem flyß; die schiff, so inn Britannia, Normandia und
Roan, sollend auch uff Marsilien zuͦ faren.
Geben zu Ciamborino.
Ioannes Gascanus.
Haec habuit Schertlius. Interea ait Caesarem egregie
dissimulare inimicitias erga Gallum. Wyter sind mir diß
wuchen brieff von Augspurg kommen, datum den  14. meyen. Da
schript man
1. Das der keiser gar kranck gsin, aber wider gsund worden
in gotts nammen.
2. Das des printzen zug in Hispanien dadurch sye verhinderet
worden, das der Andre Dory, der inn söllen beleiten, vom
Türgken sye belegt gsin uff dem meer, derhalb imm hilff uß
Genua zuͦ gschickt, durch welche er kümmerlich darfon kan.
Jetz sye die gmein sag zuͦ Augspurg, er well uf sin.
3. Das inen uß Bononien gschriben, das deß bapsts
bruͦderssun uff den 23. aprell da ankommen mitt vil
houptlüten, da knecht anzuͦnemmen wider den k[ünig] von
Franckrych von wegen Parma.
4. So sye die sag, der keiser wölle in das Niderland.
5. Maximiliano sye ein junger sun geboren in Hispanien; als
imm das verkünnt zuͦ Wien, habe man mitt allem gschütz
fröud
gschoßen. Glich morn deß aber syend semmliche märe vom
Türcken kommen, das aller fröud sye vergeßen worden.
6. Das zuͦ Augspurg alle wäl und pastyen rysind und
infallind, sonderlich der berg bi dem Luginsland, also das
si inen selbs nüt guͦts darus presagierend.* (*Hiezu a.R.
Bem. v. A.Bl.s Hd.: "Ist nichts.")
7. Vom burgermeister Herbrot sye ein wunderbuͦch uß
gangen,
darinn imm alle sine hendel erzellt, wie er mitt der statt
Augspurg umbgangen und wie er sin mantel nach dem wind
gekert. Ist ein arms, zerrüttets regiment da, gott erbarms.*
(* Hiezu a.R. Bem. von A.Bl.s Hd.: "Es ist ein pasquillus
usgangen widern Herbrot; waist man zymlich wol, wer es
gethon; ist nichts dann nid und hasß.")
Haec ex Augusta. Item das die bottschafft uß Schweden noch
ligg und antwort warte. Hertzog Christoff ist verritten
Hiezwüschend schript Dietrich Marcell dem Musculo, der
printz sye zuͦ Ausgpurg schon verritten.
Gester sind kaufflüth von Augspurg hie glegen, kömmend von
Lyon, sagend, es sye frid zwüschend dem bapst und dem küng
von Franckrych; dann der küng habe dem bapst ein selche
antwort geben: er möge nitt lyden, das der keiser Parma
innhabe, derhalben ers zuͦ sinen handen gnommen; er welle
es
aber hiemitt der kilchen nitt entzogen haben; deß soll sich
der bapst vernuͤgen. Item der vicerey von Neapolß habe
Horatium, Octaviani bruͦder gfangen.
Hütt sind kaufflüth von Ulm hie glegen, die sagend, das der
printz zuͦ Augspurg verritten, und als er gen Landsperg
kan, hab er ylends umbkert und wider uff Augspurg zogen.
Von Meidenburg bezügend si war sin, das marggraff Albrecht
von Brandenburg, als er für Meidenburg zogen, si mitt großem
ernst hab understanden zuͦ eroberen; aber si sind dermaß
hinder inn kan, daß imm 500 pferden 16 söllend überbliben
sin, er kümmerlich mitt 4 pferden endrunnen. Under den
erschlagenen sol auch Ruͦff von Rischach vergangen sin und
ein graff von Zorn. Lazarus von Schwenden ist gfangen worden
von Meidenburgischen, aber inen, eb si inn die statt mögen
mitt imm kan, abgjagt worden. Alle fynd söllend uff ein myl
wägs von Meidenburg dannen gruckt sin und die Meidenburger
jetzt hußen in irem leger liggen.
Hertzog Jörg von Mechelburg läpt noch, muͦß sich selb und
andere gfangnen uß eignem kosten spysen; was si sonst
fachend vom adel, muͦß sich alles mitt korn, speck und
anderer profiannt, nitt mitt gält ablösen. Sind mannlich;
gott sterck si. Amen.
Der herr von Heideck hatt sich mitt hertzog Moritzen
vertragen, ist obrister zuͦ Liptzg worden; hett imms
nimmermeer vertrüwet.
Die churfürsten sond zuͦ Coblentz ein tag han, worumb aber
oder ob es auch certum, weiß ich nitt.
Von Nürnberg ghör ich auch nüt, was da berathschlaget werde.
So ir etwas hand, lond mich wüßen; so vil nüwer zytungen
halb.
Zeiger diß brieffs, Joannes Piscatorius, ist har kon, ob
etwan dienst ledig wer, ist aber nüt; klagt sin armuͦt und
ellend zuͦ Stein, sagt darbi, wie ir imm vil guͦts
zuͦgsagt,
tröst sich üwer gentzlich; ist har kan, diewyl er ghofft, er
möchte vilicht hie bas underkon dann bi üch. Aber hatt nitt
mögen sin; darumb laßend üch den guͦten man befolhen sin,
diewyl er doch auch ein Züricher ist. Nempt uff dißmal
verguͦt. Ich habs bim liecht gschriben; er will morn fru
uf sin.
Nach eins bitt ich üch. Min bruͦder hatt mine locos
communes, die ich von üweren abgschriben; darinn prestend
mir inn 2. tomo duo articuli de oratione et sacramentis;
nihil ergo mihi poteris gratius praestare, quam si illum
tomum per unicam septimanam tantum illi mutuo dederis, ne
quid mihi de tanto desit thesauro. Optime vale cum omnibus
tuis, quos ex me et meis salutabis una cum dominis et
fratribus omnibus. Vale. Bernę  28. maii 1551.
I[oannes] Hallerus.
Clarissimo viro d. Heinrycho Bullingero, Tigurinae ecclesiae
fidelissimo pastori, domino et compatri suo venerando.
                                Tiguri.
Ausserdem ist auf der Rückseite von Bullingers Hand bemerkt:
"D. Ioannis Halleri literae 1553."
