<nr>1012</nr>
<ae>Johannes Calvin an Bullinger</ae>
Genf, 17. Februar 1551.
Bibl. Troch. 5.
Ep.Calv. 1450 (XIV, 51f); englische Ãœbersetzung: Letters of Calvin II 289-291, Nr. CCLXXIV
S.  Etsi in excusanda mearum literarum raritate facilem te
mihi praebes, atque etiam, quae tua est aequitas, hoc mihi
officium ultro remittis: me tamen vel ignaviae, vel
securitatis nimiae pudet, quod erga te minus quam vulgares
quosdam amicos sedulus sim. Verum haec ratio est, quod alii
importune flagitando mihi torporem excutiunt: tu qui
liberalius indulges, tacere pateris. Et sane ita assiduis
scriptionibus fatigor, ut propemodum saepe taedio fractus
literas ipsas oderim. Utinam tua haec moderatio apud alios
valeret, ut parcius scribendo amicitiam fideliter colere
liceret. Sed Galli nostri hac in parte plus quam
inconsiderate me urgent. Ita fit ut vulgo satis faciens,
pigritiae me apud praecipuos amicos suspectum reddam. Adde
quod, nisi certa materia se offert, ineptire mihi videor,
dum communia argumenta quasi procul accerso.
Caeterum quod vos pridem scripsisse commemoras, nec fuisse
datum a me responsum, quid mihi velit non assequor: nisi
quod suspicatus sum profectum esse a vobis aliquid, quod ad
me non pervenerit. Si quid tale fuerit, admonitus quod
mearum erit partium non negligam. Quoniam nonnulli vel
maligni, vel morosi, vel sinistri homines concordiae nostrae
obstrepunt, si ita visum fuerit vobis, editam esse cuperem.
Multa placide tuli, praeterii, devoravi: sed crede mihi,
multis modis animadverti quantopere Satanae displiceret, si
edita fuerit Consensionis forma. Saxonicis ecclesiis id
valde profuturum spero. Vos tamen pro vestra prudentia quid
melius sit statuite. Ego, quum plurimi exemplaria peterent,
nunquam eo me adduci passus sum, ut prelo daretur, donec
permissu vestro fieret. Qua de re iam ante scripseram. Sed
ex silentio conieci, nondum vobis maturum videri tempus.
Velim tamen iudicium vestrum mihi significes.
De bulla gratum fecisti. Maior usus fuisset, si biduo citius
eam recepissem. Iam enim excudi coeperat praefatio, qua
argumentum illud tractavi. Eius exemplar hic habes, si forte
legere vacabit. Rogo tamen, ut prima quaque occasione
Vergerio una cum literis mittendum cures. Hoc boni est in
bulla, quod papa absque ullo simulationis fuco meram
tyrannidem spirat. Ad preces itaque, ut dicis, nobis
confugiendum est. Germaniam dicunt hoc anno a bellis
intestinis quietam fore: quoniam Turca Ferdinandum urget.
Sed quia domini est sedare omnes armorum tumultus, ille
invocandus est, ut indomitam alioqui hostium nostrorum
rabiem compescat.  Vale, eximie vir et frater mihi in primis
colende. Saluta meo et fratrum meorum nomine collegas tuos
et familiam. Dominus vos tueatur, vobis adsit, vos gubernare
pergat. Genevae,  13. calend. martii 1551.
Ioannes Calvinus tuus.
Eximio Christi ministro d. Henricho Bullingero Tigurinae
ecclesiae fido pastori symmystae colendissimo et integerrimo
fratri.
