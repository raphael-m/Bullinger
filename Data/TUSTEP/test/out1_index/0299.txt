<nr>0299</nr>
<ae>Johannes von Ulm an Bullinger</ae>
<od>Oxford, 27. November 1548</od>
<vo>Autograph: Zürich StA, E II 335, 2093f.</vo>
<dr>Zur.lett.III, S. 381ff. und Ep.Tig.III, S. 252ff.</dr>
<re> </re>
<tx>
Viro summa religione, virtute atque optimarum artium cognitione praedito D.
Heinricho Bullingero, Tigurinorum civium archiepiscopo, domino ac praeceptori
suo inprimis observando Johannes ab Ulm S. D. P.
^$ETSI mihi dubium nunquam fuit, doctissime mihique charissime vir, quin eo erga
me absentem animo adhuc esses, quem tu mihi isthic meo tempore praestitisses;
non potui tamen vehementer non gaudere, cum illud idem ex Augustino
intelligerem; narrabat enim mihi tantam tui erga me amoris esse vim et
magnitudinem, ut si ante suum ad nos discessum aedes tuas salutaverit, Anglorum
archiepiscopo me aliquo vocis tuae testimonio commendare statueris. Quam gratum
id mihi hoc meo tristi et difficili tempore fuisset, nec verbis nec literis, et,
quod majus est, ne cogitatione quidem ulla, assequi possum. Sane (quod
affirmanti mihi credas velim) vix longo tempore laetiorem mihi illuxisse diem
iudicassem. Quoniam vero Augustinus, mala quadam (meo iudicio) et afflicta
fortuna usus, aliam quam per Tigurum est ingressus viam, ea tamen te aequitate
atque animi constantia praeditum esse exploratum habeo, ut gratiae locus apud te
non sit; sed qui quid res ipsa et causa postulet, non quid homines cupiant, pro
singulari tua prudentia atque justitia animadvertere soleas. Eam igitur rationem
studiorum meorum atque vitae conditionem esse scias, quibus nisi tua illa
commendatione salutifera succurras, ipsorum de salute pene actum esse valde
timeam. Trehernus quidem, vir virtute et eruditione clarus, suam mihi fidem et
operam egregie promptam atque expositam praebuit; ita autem ut non modo solius
meo, sed etiam tuo ipsius iudicio, id studiis meis parum certe consultum esse
videatur:
in aula enim regis vitae meae rationem instituendam esse censet, et jamdudum
stipendium se mihi largum atque amplum invenisse affirmat: sed etiam atque etiam
dico id non sine summo studiorum meorum periculo fieri posse. In te itaque omnis
reliqua spes est, qui quantum me hoc in genere juvare possis, exploratum habeo:
novi enim praestantes tuae celeritatis et industriae vires; novi item
authoritatis atque consilii tui pondus atque nervos, quos si in hac re
contenderis, te hominis plane Christiani officio perfunctum esse iudicabo. Peto
abs te iterum atque iterum, pro singulari tua erga me benevolentia, ut si quid
tibi venerit in mentem, quod nobis commodo et usui ocio nostro fore videbitur,
ejusce rei cogitationem aliquam atque actionem suscipias. Agerem tecum pluribus
verbis, nisi cum te mea causa velle non dubitarem, tum vero res ipsa per se
satis loqueretur. Tantum habeto, si mihi hoc meo tempore abs te consultum esse
intellexero, percepturum te aliquando magnam ex officio tuo voluptatem: neque
vero eam laudum tuarum fore ultimam, quod me aliorum omnino opera in altum
delatum, sed in ipsis mediis fluctibus misere destitutum, ipse tu unus ex
omnibus commendationis tuae aura in portum perduxeris. Haec hactenus.
^$De Angliae statu nihil est quod scribam, nisi ipsam ad summam evangelii
dignitatem florescere praestareque, et eniti ut indies magis magisque se ab omni
scelere et errore liberet atque expediat. Generale concilium, quod vocant
parleamentum, est convocatum, inceptum, nondum vero finitum.
Praecipua si quae statuerit, et si quid praeterea novi, si quid exploratius
habuero, primo quoque nuncio diligenter et articulatim ad te perscribam.
Praeiudicia de sacrosancta Jesu Christi coena recta atque praeclara sunt a
primatibus facta: error ille turpis et opinio crassa de <gr>sarkofagíä</gr>
ficta jamdudum exulat, atque <gr>eis kórakas</gr> est delegata.
<gr>Uṽmas</gr> etiam ille, de quo cum Londini essem ad te scripsi),
benignitate dei et opera d. Johannis a Lasco, viri rectissimi atque optimo
iudicio praediti, difficili suo morbo <gr>katafórä</gr> multum est liberatus.
Nudiustertius legati Caesaris huc magna (suo iudicio) gloria et pompa
adventarunt. Interim suum, munusculum omni (si diis placet) evangelio dignum
(pro certo non affirmo, praeter auditum nihil habeo), Anglorum regi offerre
cupiunt: quo dono rex ipsos sit remuneraturus, est adhuc incertum; proculdubio,
non magno, utinam quam simillimo! Iidem isti legati pro episcopo Winthoniense et
caeteris personatis doctoribus apud regem suppliciter intercedere dicuntur: quid
suis inflatibus tandem sint effecturi, Deus, cujus res agitur, ipse videat: hoc
unum scias, quo studiosius ab ipsis opprimitur atque absconditur veritas, eo
nagis eminet atque apparet: hoc enim illo ipso tempore, in bona Angliae parte,
altarea ista meritoria funditus radicitusque ex finibus hominum communi
maximorum virorum consensu sunt exterminata. Et quid multis? arae istae
meretriceae factae sunt harae, hoc est, suum et bestiarum habitacula. Coxus,
regis institutor, vir alta quadam mente pręditus, et summa potestate, ingenii
acrimonia et authoritate ornatus, optime quidem et rectissime de omni religionis
Christianae articulo sentit atque spirat; qui si me afflictum omnique spe
destitutum non tam liberaliter in fidem suam et ad juvandum et ad consolandum
humanissime suscepisset, jamdudum Treherni sequi debuissem consilium: ille enim
solus restitit, et regiam mihi fidem dextramque porrexit,
pro quo maximo et immortali beneficio nullam gratias agendi neque formulam neque
viam invenire queo, rustico pudore nescio quo deterritus. Itaque gratissimum
mihi feceris, difficile est loqui, et scis quid velim: sed dicatur sane: vellem
ut tu tuis literis ornatis verbis illi mea causa ageres gratias, et ut me semel
in fidem suam receptum perpetuo suo studio et amore complecteretur; quod quidem
ille unus omnium maxime potest, vel jure et potestate quam hic habet maximam,
vel consilio et authoritate qua ubique valet plurimum. Id ut curae tibi esse
velis, te etiam atque etiam vehementer rogo. Quo autem inquis modo? Quocunque
tibi libeat; in quam enim cunque partem scripseris, literae illi silentio erunt
gratiores: is porro ut doctissimorum virorum amicitia delectatur, ita sane
bonorum de se memoria testimonioque laetatur; nec vero ullum scribendi caeperis
argumentum, quin ad unam aliquam ex ejus praestantissimis virtutibus aptum et
accom[m]odatum sit. Si familiariter et domestice scripseris, ad illius summam
humanitatem; si cum honore et graviter, ad eminentissimam dignitatem respectum
habuisse videbere: utro autem ille magis gaudeat, difficile dictu est: hoc
quidem haud utique dubium, literas tuas cujusmodicunque futuras gratissimas.
Valebis, vir omni virtutum genere praestantissime, meque tibi pro tuo in
Christum studio, cujus gratia nihil te non facturum spero, commendatum habebis.
^$His scriptis, necdum datis, accepi atrocissimum de urbis Constantiae interitu
nuncium. O casum acerbum et perpessu difficlem! Aiunt enim ipsam 18 Octobris
denuo ab Hispanis bello esse tentatam, vi captam, funditus tandem radicitusque,
hoc est, solo aequatam extirpatamque. O homines scaelestos, spumantes ex ore suo
scelus, anhelantesque ex infimo pectore crudelitatem!
Omnino verba mihi desunt, quibus dolorem meum tibi significem, qui fortasse
cohibendus est. Scio enim, scio inquam, tantum te ex eo traxisse doloris,
quantum vix ulla dies exhaurire, vel vorax illa poetarum Charybdis<f1>Vgl. Adagia, 1, 5, 4 (LB II 183).<fe> absorbere
poterit. Non igitur committam, ut ad infinitum tuum moerorem luctum ipsum meum
adjungam. Rogabo modo te, ut quod tua sponte diligentissime facis, humana ista
omnia, qualiacunque sunt, sapienter tibi et fortiter ferenda esse ducas, qui
prae ceteris uni sapientiae studio sis deditus, et eo animi robore praeditus, ut
quaecunque vulgus admiratur aut timet, ea ipse tu, si animum induxeris,
contemnere possis atque despicere. Induces autem facillime, si, quod te facere
et docere scio, theologiam ipsam nihil aliud esse nisi perpetuam mortis
commentationem semper memineris. Veniet, veniet illud profecto tempus, et
illucescet aliquando dies ille, cum homines isti stultissimi ad inferos poenas
scelerum suorum luent: nos vero piorum sedem et locum, in quo omnia sunt magnis
et praestantibus viris repleta, summa cum laude et gloria consecuturi.
<gr>˘Exupṽy gàr ȃydrṽy moĩran eĭs ănastrofh̆n daĩmvndd́vsi,
ko.....</gr>. O foelicem diem et exspectatam horam, cum ab omnibus inimicorum
nostrorum injuriis liberati, in caelum, quasi in domicilium ac perpetuam
mansionem nostram, ubi beati sempiterno aevo perfruuntur, sumus perventuri; quo
itinere peracto, nulla reliqua cura, nulla sollicitudo futura est! Iterum ergo
vale, ac animo forti magnoque fac ut sis.
^$Oxoniae, 27 Novembris, 1548.
Literas quas Johanni Wolphio descriptas esse vides, velim ei primo quoque
tempore reddendas cures; et Rud. Gwalthero salutem ex me plurimam dicas.
<un>
<lz>[Adresse:] fehlt
