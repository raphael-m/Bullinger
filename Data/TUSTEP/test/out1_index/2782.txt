<nr>2782</nr>
<ae>Simon Sulzer an Bullinger</ae>
<od>
Basel, 18. Oktober 1557.
<vo>ZÃ¼rich StA, E II 336a, 440 (neu: ...) / Orig.
(Aut.)
S. Beasti me vehementer, mi Bullingere, laetissimo nuncio de successu regni Christi in Sarmatis, neque enim levia argumenta sunt, quae id probent, Ioannis a Lasco gratia apud regem et vocata Lysmanini uxor.
Dominus Iesus faxit, ut ex seminibus sanctis mox uberrimos fructus cernamus idque ob nominis ipsius gloriam.
In Gallia furit immaniter contra sanctos rex, Caligulam, Neronem, Maxentium superans et superaturus, nisi dei manu prohibeatur.
Exquisitissimis suppliciis sustulit aliquot in ipsa
Lutetia die 27. septembris et per coronam iurasse affirmatur pro certo se universum semen, quod vocat Luterano(s) haereticos, funditus extirpaturum inicio etiam a regia consanguinitate facto, ut quam intelligat eadem pestilentia infectam.
Id vero nunc confirmatius facere perget, posteaquam successus affulget species Philippo nonnihil retrocedente nec satis felic(it)er habente eius exercitu.
....... ut expiationem delectorum interpretaturus sit effusum martyrum sanguinem.
Sed dominus est, qui vel
solo oris spiritu interficit impium et dissipat consilia sapientium contra ipsum suscepta.
Eum tamen precemur pro afflictis fratribus, quorum non pauci iam ad mortem condemnati sunt et inter eos iudices aliquot eam solam ob causam, quod ferre sententiam contra innocentes noluissent reatuque conscientias suas polluere; adeo illis non est impune, quod apud infestissimos hostes Nicodemo, Iosepho ab Arimathia et Gamalieli fuit.
 Ferdinandi successus pauci credunt, et sunt, qui dicant occasionem
quidem rei optime gerendi non defuisse, (a.Rd.: "propter pestem in Turcicis praesidiis et exercitibus grassantem.") verum consilio speque Fredinandum destitui.
De colloquio accipio eadem quae tu et intelligo Brentium, Dillerum, Iacobum Andreae una cum Philippo egregie restitisse Saxonum consilio, ut qui iniquum censeant inauditum condemnari quenquam; pie, sancte eruditeque multa dixisse, quae ad pacem et ad aedificationem facerent, si obtinerent assensum.
Quid nunc agatur et quousque progressi
sint, prorsus me latet.
Turcam ferunt alii a filio premi per Persam, alii instructo exercitu iterum Pannoniae imminere.
Ex Italia accipimus nostros reverti, sed amissis non paucis ipsoque duce Heptenringio, viro eruditione et singulari modestia conspicuo nobisque amico, quo magis doluit domi retineri hortatibus nostris non potuisse contraque conscientiam impio bello se admiscuisse; postremam eam fore expeditionem, quam sua sponte suscepturus esset, promittebat abiens, aliter nimirum id
intelligens, quam expertus est.
Utinam vel in extremis delictum ex vero reputari illi datum sit et implorare Christi gratiam.
Iugulatum ferunt ab Italo vel Gallo quodam, cum quo mutuis vulneribus pugnans interierit, sed biduo ab accepto vulnere.
Ubi Philippus agat et quid Bolwylerus moliatur, non constat mihi; alioquin perscriberem.
Bene vale in Christo Iesu cum tuis omnibus.
Scripsi Basileae 18. octobris anno 1557.
Per Petrum Bernam tuas nondum accepi.
Tuus S[imon] Sulzerus.
Hunc pium hominem tibi commendo; monachus fuit et varia passus est, perpetuae constantisque pietatis argumenta et hic et alibi dedit; pergit in Poloniam.
Pie ergo facies, si eum Lysmanino et aliis commendaveris.
Viro praestantissimo d.
Heinricho Bullingero, ecclesiae Tigurinae pastori vigilantissimo, domino et symmistae colendissimo suo.
