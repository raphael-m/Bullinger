<nr>5030</nr>
<ae>James Pilkington an Bullinger.</ae>
........., 17. Juli 1570.
Zürich StA, E II 369, 160.
Ep.Tig. I, S. 129ff.
Orig. (Aut.)
Iesus.
Obiurgatrices tuas literas, datas 2 martii, quod iulii 17.
tam diu ad te non scripserim (reverende in Christo mi d.),
recepi 24. iunii. Perge porro quod cępisti; instiga,
stimula, et tandem vi saltem aliquid extorquebis. Meliora
sunt vulnera diligentis, etc. Tardus et rarus ad scribendum
accedo, sed pudorem omnem non abieci; nec adeo memoria
vestri apud me refriguit, quin recte quod psalmista de
Ierusalem, id ego de foelici vestra Tiguro canam: "Si non
meminero* (* a.R.: ..  .. "Psal.") tui, Ierusalem, in
principio laetitiae meae, oblivioni detur dextera mea."
Audivit prudentia tua, licet sero, sicut scribis, de turbis
nostris, quam aspere et subito in nos irruere; et etiam,
quam bene sunt consopitae; sed utinam extinctae liceret
dicere!
In proximis ad te literis, reginam Scotorum ad nos
confugisse narravi, et statum nostrum cum populo Lais* (*
a.R.: .. .. Judic.) contuli. Verebar ne nobis eveniret, quod
illis contigit; et quod verebar, evenit.      Comites
Northumb. et Westmar. inter quos medius ego habito,
rebellionem parantes, e somno nos concitarunt; et quamdiu
poterant, summa cum vi prosęquebantur. Religioni et
ministris singulis vim omnem intentabant. Dominus tamen nos
omnes ex ore leonum eripuit, illaesos quidem corpore, etsi
fortunis omnibus exutos et bonis spoliatos. Miraris forte,
unde hoc evenit: mundus non patitur duos soles, nec unum
regnum duas reginas aut religiones. Lovanienses nostri
bullas papales impetrarunt, ut populum ab obedientia regiae
maiestati debita absolverent: qui ad ecclesias et preces*
(* a.R.: praedicationes (oder) praeces.) nostras non amplius
convenirent, illorum synagogae reconciliarentur; et
peccatorum omnium veniam etiam neglecto purgatorio
consequerentur, qui istis se submitterent. Multorum animis
hae impietates sic insident, ut an unquam eradicari
poterunt, dubitem. Nonnulli his de rebus in carcere
detinentur: multi fugerunt, sed maxima pars latitat,
occasionem novorum tumultuum expectans avide. Ex
nobilioribus aliqui se his coniunxerunt: sed bonus noster
d[ominus] eos omnes spe sua frustratus est, et Elisabetam
nostram nobis conservavit, et conservabit diu, quod omnes
boni sperant, tum optant. Northumbrius, in Scotiam fugens,
in carcere illic detinetur, cum nonnullis aliis eiusdem
factionis. Westmar. exul ibidem vagatur cum aliquot sui
similibus. In fflandriam alii confugiunt, opem petituri, qui
sibi sunt conscii. Sed dominus non deerit suis. Iacobus,
regis Scotorum tutor et in regno secundus, insidiis cuiusdam
Scoti, quem morti condemnatum servavit, interemptus est;
quod multos bonos male habet: nam erat vir bonus in omnes
et deum timens. Melior Scotorum pars reginae nostrae favent
: caeteros ferro et flamma persequimur.
Nos gregi nostro sumus restituti dei beneficio; et quamvis
omnium animi non sint tam pacati, quam optarem, est tamen et
hic et in Scotia, cum legibus exercendis, tum religioni
locus libere relictus. Vestris precibus d[ominus] dabit
meliora. Londinensis episcopus iam factus est archiepiscopus
Eboracensis, mihi proximus; quod quidem ego serio
gaudeo.
Thomas Leverus quam primum Londinum venerit, aliquam
collectionem in subsidium bonae nostrae matrisfamilias
faciet et transmittet. Ego iam mitterem, si quo modo
perferri poterit, intelligerem. Mortuo iam diu bono Abelo
nostro, communi nuntio, quomodo hae ad te devenient,
ignoro.
Vale, mi d[omine], cum omnibus symmistis tuis. Foelix sit
Tigurum!
Tuus in Christo
Ia]cobus] Pilkintonus.
Reverendo in Christo et doctissimo viro d. Henrico
Bullingero, Tigurinorum pastori dignissimo.
Darunter v. Bull.s Hd.: "Literae Dunelmensis in Anglia
episcopi 1570."
