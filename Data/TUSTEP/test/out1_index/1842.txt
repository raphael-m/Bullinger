<nr>1842</nr>
<ae>Bullinger an Jean du Fraisse</ae>
Zürich, 21. Januar 1554.
Zürich StA, E II 365, 161f.
Gr. I,  S. 357f.
S. D.  Valeant Mercurii, valeant Vertumni, valeant Suffeni
et hoc genus omne. Dominus cordium et renum scrutator novit,
qualis sit cuique animus; idem unicuique in die illo
retribuet iuxta facta ipsius. Illum oro, ut clemens et
propitius nobis benedicat per Christum. Tametsi huc venturus
sit Rizzius, homo ingeniosus, hoc tamen ausim tibi
asseverare illum in nulla Helvetiorum republica reperturum
minus Hispanizantes quam in hac ipsa, nisi genius nescio
quis mentes quorundam inverterit. Dominus protegat nos a
malo et conservet in sancta sua pace propter nomen sanctum
suum.    -      De marchione et principibus Germanicis tam
varia ab amicis perscribuntur ad me, ut pigeat tibi acerrimo
alioqui iudicio praedito tam diversa et prope nugas referre.
D. Vergerius proprium ad me misit nuncium cum hoc fasciculo
obsecrans, ut meis involutum chartis bona fide ad te mittam.
Dimisi ergo nuncium cum literis ad Vergerium meis.
Fasciculum hunc hospiti Ciconiae, civi nostrati, do
obtestans, ut fideliter curet. Pari diligentia et clarissimo
viro d. Bassafontano inscriptas eidem nunc quoque commendo
hospiti. Arbitror d. Vergerium de rebus Germanicis
scripsisse certiora meis. Ego illi, quae ultimis tuis
mandaras, significavi; nam perpetuae tuae erga me
benevolentiae non ingratus esse cupio. Vive et vale. Tiguri,
21. ianuarii 1554.
[Unterschr. u. Adr. fehlen.]
