<nr>1025</nr>
<ae>Johannes Gast an Bullinger</ae>
Basel, 2. März 1551.
Zürich StA, E II 366, 143. / Orig.(Aut.)
S. in domino. Accepi literas tuas 26. februarii, quas etiam
dedi legendas duci Georgio. Varia hincinde scribuntur, quę
nos miris modis decipiunt; felicia libenter audimus et,
quicquid contra nos est, et ipsam veritatem vix admittimus.
Pulchra specie quidam multis imponunt. Putamus res prospere
agi a Magdeburgensibus, quum omnia sinistre accidant. Illis
praescripti sunt articuli et duriores quam Constantiensibus.
Civitates deficiunt ab illis et denegantur auxilia. Habent
mercimonia et timent, ne Caesar intercludat illis iter; ni
lucrum habent ex mercimoniis, evangelium nunquam gustarunt
neque amant ex corde, etsi simulent et cavilletur de illo.
Quid putas tu illos aliquod insigne facturos, qui nostram
ecclesiam perpetuo damnant? Annon Magdeburgenses nos
proscindunt in sua confessione ob negotium eucharistię?
Volunt malam causam, quam fovent, sic in nos derivare. Quid
autem sibi vult Philippi Melanchthonis adventus? Puto illum
ocium Argentinę agere, et fortassis brevi ad nos veniet
Basileam visurus doctosque salutaturus. Reor ecclesiam
Saxonicam esse dissipatam cum schola Wittenbergensi ob
bellicos furores, qui iam fortassis ineunte vere
recrudescunt; certiora autem ex nundinis percipiemus.
Ostendi praeterea literas tuas d. Myconio; lectis risit et
in hanc vocem prorupit:
"Quid celebraturus est miserum senem lecto affixum ingredi
non volentem; si mihi pedes daret solidos et agiles, hoc
gratius esset. Quaerat alios, a quibus maiorem gratiam
reportaturus est et etiam aliquid emolumenti; nihil habeo,
quod rependam quam epistolam verbis plenam." Addidit: "Sed
gratum erit munus ab amico optimo profectum."
De concilio futuro quid scribam? Et confoederati nostri in
sino gaudent ob concilium et sperant omnes ceremonias et
superstitiones adprobari et nos cogi ad has servandas. Sed
decipiuntur miris modis; post concilium excommunicatio
papalis et Cęsaris omnia prosternet, hostes ceremoniarum
terrebit, ut ab evangelio deficiant, ni velint perire aut
domi latere et inopia rerum laborare. Sic Satan quaerit
mille astus nos perdendi, verum absque dubio nihil efficiet
cum suis. Dominus enim suos tuebitur et consilia suggeret,
quibus commode possint resistere conatibus insanorum
hominum, qui Christum e cęlis conantur eiicere.
Vale, ut brevius sim; nam scio te negotiis variis implicitum
nunc temporis ob sermones, quos sub prelo habes. Alias
fusius hiis de rebus commentabimur, quum indicem librorum
apud nos impressorum misero.  2. martii 1551.
T[uus] Gastius ex animo.
Docto et pio viro d. Heinrycho Bullingero, pastori in
Tigurina ecclesia vigilantissimo.
                              Zurich.
