<nr>1308</nr>
<ae>Johannes Gast an Bullinger</ae>
Basel, 7. Januar 1552.
Zürich StA, E II 366, 103. / Orig.(Aut.)
S. in domino.  Nihil gratius potuissem audire, quam Angliam
pacatam esse et protectorem, regni Anglicanę decus, adhuc
esse incolumem. Quae ego scripsi, habui ex veteratore, qui
in Cales oppido fuit, quando spiculator vocatus est ab regia
maiestate. Pereant, qui male volunt piis hominibus. Sed de
Anglis quid sperandum, qui perpetuo seditiosi fuerunt,
quemdmodum et illorum historiographi scribunt.
P[etrum] Martyrem optime valere gaudeo, et quod
illius Propositiones de negotio eucharistię apud vos
excuduntur, grata erit res omnibus, qui veram religionem
amant, quo fucus Tridentinorum patrum appareat etiam
simplicioribus, qui parum norunt iudicare in religione vera
ob innatas superstitiones, quas imbiberunt ab ineunte
aetate, et scis etiam populi mores.
Magdeburgum pacem habet Caesareis literis confirmatam, licet
milites omnes non dimiserunt. Miles iste episcoporum agros
depopulatus rusticis molestus est. Moguntinus apud nos fuit
tribus equitibus comitatus, sed occulte latuit. Servus
abituriens dixit: "Hac nocte episcopum hostes habuit", * (*
a.R.: habent?) sicque abiit nullo honore a nostro senatu
acceptus. Exercitus iste Mauricianus hostis est episcoporum,
Wirtzburgensis, Bambergensis, Moguntini et Coloniensis.
Hagnoię colligere vult episcopus Moguntinensis; sed pauci
nomen dant pfaffis, et hodie rumor ad nos venit exercitum
illum esse in oppidulo Höist, non procul a Francofordia, cis
Rhenum. Turbas habebit varias Germania hoc anno. Quid putas
Mauricium instituere? aiunt enim a Caesare vocatum; sed
publicum conductum petiit, et Caesar respondit: "Quid opus
habet elector, cui Caesar bene vult et quem
Caes[area] m[aiestas] in tantum honorem
evexit?" Verum non vult fidere Caesareanis promissis,
quemadmodum lupus non credidit rusticis.
De Guͦtschick* (*a.R.: -schück?) scribam hebdomada futura,
nam a nostris adiudicatus est, hoc est, man hat in
verurteilt von amptleuten zur ax, und was darzuͦ ghört,
quem
puto pęnam subiturum die sabbati proxima. Quid autem
egerit, quando fuerit publicatum, te non celabo. Vale et
Gastium ama, qui tibi et tuę precatur felicem et
fortunatum annum. Basileę  7. ianuarii 1552.
T[uus] G'astius.
Musculus ex Augusta hęc habet: Huberinus locatus est in
aedes Heldii praedicaturus apud S.Annam; habet tres eiusdem
nequitię mystas.
De electore captivo scribitur suspitionem esse, quod datum
sit illi pharmacum non vitę, sed mortis; fertur enim
lethaliter decumbere vel certe mortuus esse.
De Diatzio fratricida scribitur, quid vita vitam infelix
laqueo sibi ademerit ipsi. Vale iterum atque iterum.
Praestanti theologo d. Heinrycho Bullingero, Tigurinae
ecclesiae pastori, suo in domino charissimo.
                                   Zurich.
