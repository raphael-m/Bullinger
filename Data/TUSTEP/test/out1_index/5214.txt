<nr>5214</nr>
<ae>Johannes Haller an Bullinger.</ae>
Bern, 29. Januar 1572.
Zürich StA, E II 370a, 453. / Orig. (Aut.)
S. Quamvis de rebus nostris omnibus et publicis et privatis
certiores vos
reddere possit noster ille Telamonius Samuel, nolui tamen
intermittere, quin per
ipsum quoque aliquid scriberem, saltem ne meo defuisse
videar officio. Exercet
quidem me rursus et podagra et chiragra, ita ut difficulter
scribam; sed amoris
mei erga vos vis dolores istos facile superat, qui quidem,
licet interdum acerbi
satis sint, nondum tamen hoc tempore per domini gratiam me
lecto affixerunt.
Expecto vero subinde vestras et miror, quod tanto tempore
nihil scribatis;
suspicor tamen id tabellionum fieri penuria. Scripseram
nuper quędam de
rumoribus, quos ex Gallia allatos acceperamus; resederunt
vero ista rege, ut
audio, authoritatem suam ubique graviter, ut pax retineatur,
interponente.
Sparguntur ab eo tempore alia, quae tamen, quoniam non
fidem, ideo etiam non
scriptionem merentur. Sabaudię ducem sibi ab amiralio
metuere certum est, ne
cum Genevensibus aliquid contra ipsum moliatur, nec potuit
metum hunc apud
nostros dissimulare; sed proprium tyrannorum est metuere
semper. Nec tamen mirum
esset, si toties laesa Genevensium patientia in furorem
tandem erumperet, ut non
omnino frustra sibi metuere videatur.   De rebus Heveticis
non est quod scribam,
cum illae sint vobis notiores. Cur non conceditur
Subsylvanis, ut devorent
Turcam. Audio comitia hoc nomine conscripta; quę quid
ferant, expectabimus.
Nobis adhuc cum annonae caritate res est; quę utinam
desinat brevi.      Si
quae sunt reliqua, petes ea a nostro hoc, qui, cum quotidie
mecum sit, omnia referre poterit.
Consules, quęstores, Diesbachius, socer, uxor et amici
omnes te plurimum
salutant; salutem dic tuis quoque, inter quos etiam omnes
fratres numero, ex me officiosissime.
Bernę  29. ianuarii 1572.
Ioh[annes] Hallerus, tuus semper.
Clarissimo dilectissimoque viro d. Heinrycho Bullingero,
Tigurinae ecclesiae
pastori fidelissimo, domino suo honorando et compatri
charissimo.
M. Heinrych Bullingeren zuͦ Zürich.
