<nr>1411</nr>
<ae>John Willock an Bullinger</ae>
Oxford, 12. Mai 1552.
ZÃ¼rich StA, E II 369, 38.
Zur.lett. III,  S. 314ff.
Ep.Tig. III,  S. 208f.
Orig. (Aut.)
In Christo salus! Oxonii transii quinto idus maii: id simul
ac primum cognovit Ioannes ab Ulmis ad te, vir
prestantissime, ut dem literas, finem rogandi omnino facere
noluit. Itaque ei et iusta petenti, et me officii mei
pulchre admonenti, reffragari haudquaquam potui. Scripsi
ergo ad te literas paulo post natalem: utrum vero reddite
sint, nescio. Capita earum inpraesentiarum breviter
attingam. Primum gratias pietati immortales ago, qua
adductus mei in praefatione ad principem nostrum peramanter
mentionem fecisti. Amavi ego ante tuam predicatam semper ab
omnibus doctrinam et eruditionem; nunc vero etiam tuam
summam humanitatem et incredibilem erga nos amorem etiam
atque etiam applector et mehercule lubens agnosco. Princeps
certo ipse gratissimo animo atque optimo munusculum illud
tuum accepit: nec vero tam honorifice a te factum scias
quam utiliter plane ac pie: sunt enim, ut ait Socrates,
cohortationes magnorum virorum stimuli et calcar ad
la[u]dabilem vite curam feliciter transigendum. A me
singulis noctibus, cum versaremur in finibus Scotie, post
acceptum illic librum a Ioanne ab Ulmis magno cum labore,
iustam lectionem e libro tuo sue celsitudini non solum legi,
sed diligenter examinari voluit: qua re sane illum
vehementer natura alias optima praeditum profecisse sensi;
iisque etiam multocies se tibi evinctissimum affirmabat. Hoc
hactenus.
Rerum mearum quis sit status, ex hoc ipso nuncio optime
cognosces. Plura scribere principio statueram, sed negotia
ac iter ipsum alio necessario me vocant: hec tamen pauca
hiis addam; quibus si respondeas, rem gratissimam haud dubie
feceris. Primum quero, utrum sit legitimum et verum
matrimonium, quod contrahitur nesciis vell invitis
parentibus: et an dicendi sint pie et legittime vivere in
sacro coniugio, qui sic nupti in eodem perseverant; vell num
possint se iterim disiungere voluntate parentum. Secundo
quero, an mulier proprium virum relinquens, et alteri
adherens ipso vivente, possit illi nubere post proprii
mariti mortem, cui adheserat cum adhuc viveret proprius
maritus. Tertio quero, an iudicandi sint in sacro coniugio
pie vivere, qui tempore persequutionis metu mortis mutuo
i[n]ter se matrimonio coniuncti sunt sine testibus; sed
tamen affirmabant coram multis, se coniugatos esse,
communiterque vivebant per spacium viginti annorum etc. De
iis quid sentias, breviter mihi exponas, te etiam atque
etiam rogo. Festinans hec ad te ac raptim dedi: ea tu boni
consulas velim, quod sane te facturum non dubito.
Vale, vir prestantissime mihique charissime, d. Bullingere,
meumque ministerium tuis precibus semper commendatum habe.
Oxonii quarto idus maii 1552.
Tue amplitudini addictissimus Ioannes Willockus.
Reverendissimo in Christo patri ac domino d. Bullingero,
ecclesiae Tigurinae pastori et episcopo fidissimo, dentur
hae.
Darunter v. Bull.s Hd.:  "Willokus."
