<nr>2472</nr>
<ae>Johannes Pincier an Bullinger</ae>
<od>Wetter, 7. September 1556</od>
<vo>Autograph: Zürich StA, E II 357, 430.
(Siegel...)</vo>
<dr> <dr>
<re> </re>
<tx>Salutem a deo per Christum servatorem D.
^$Si pro sententia ethnicorum sapientibus ac fortibus ubique
patria est, quod illos tum propria virtus commendat tum
patientia in rebus asperis plurimum solatur et adiuvat, multo me
hercule magis unius eiusdemque religionis socii, hoc est fideles
Christi, quocunque venerint, domi erunt, si modo ad domesticos
fidei veniant. Quapropter tales nulla indigent alia
commendatione praesertim apud viros bonos, quam ingenuitate
animi atque morum. Quam quuam ad vos afferre mihi videantur
consanguinei isti et conterranei mei Ioannes Pincier et Caspar
Corilius (gestrichen: Ioannes Hernandi), qui sumptibus suorum
parentum ad tempus Argentinae sapientiae verae navarunt operam
et, posteaquam discessit illinc d. Petrus Martyr, per literas a
me contenderunt, ut ipsis abitum ad vos vel impetrarem vel
procurarem a parentibus ac insuper commendarem ipsos vestrae
fidei. Feci equidem id libenter et ultro, fretus videlicet bona
spe futurum, ut recte gerendo sese probitateque vitae plus
placeant vobis quam mea commendatione. Oro itaque, pateat eis
aditus ad vestram humanitatem, ut inde ipsi quoque ad nos
redeant humaniores. Ego pro duobus [korr. aus "tribus"] istis
adolescentibus fide iubeo ac spondeo, si quid eis meo nomine ad
studiorum progressus isthic faciendos fuerit creditum, depositam
fidem me, si opus sit, exoluturum. Quum enim ipse autor fuerim
parentibus eorum ad vos mittendorum, nulla nimirum re, qua
intelligo me profectionem hanc allevare commodioremque efficere
posse, eis deesse debeo. Spero autem meum hoc qualecunque
literarum officium vel id saltem commodaturum, ut paulo liberius
et absque suspicione impudentiae consilio vestro, quod in multis
desiderabunt rebus suis, utantur.
^$Haec igitur hactenus de istis adolescentibus, propter quos
maxima instituta fuit haec scriptio. Caeterum, ut de me quoque
aliquid significem, effundam in sinum tuum querelas quasdam,
partim privatas partim publicas de nostris principibus et
praecipue de maximo natu inter iuniores, qui quum specimen
aliquod eruditionis atque virtutis prae se ferre multis
videatur, certis quibusdam indiciis comperi, magnopere metuendum
esse, ne excidat concitata de se spe et expectatione. Nam hyeme
superiore forte fortuna contigit, ut princeps pater cum duobus
filiis grandioribus apud nos esset in venatione aprugna totum
triduum. Interim vero, dum pater feris dat operam, filius maior
per suos lenones curavit sibi adduci scortum Marpurgo. Quod ego
sciens, quum in curia principibus et aulicis debebam concionari,
totum sermonem in mores principum et aulicorum direxi,
quomodocunque potui, et peculiariter in scortationem iunioris
principis sum invectus, licet multa quoque alia flagitia
aulicorum perstringerem. Sed ea res tunc bona cum pace et venia
mihi abiit, ut nemo verbum ullum ad me diceret aperte. Nuperrime
autem reversis principibus iisdem ad venationem cervorum
accersitus sum ad principem Guilielmum, qui memor adhuc
superioris invectivae, ut sese ulcisceretur, nescio quae
scommata in meam aetatem, imperitiam, sessionem iaciebat, quae
libens praeterea. Exprob[r]abat autem, quod praeter morem
concionandi a proposito digressus fuissem in Protei more varias
induissem formas in concione, nunc hoc nunc illud notans. Deinde
expostulabat mecum, quod nimis scurriliter reprehendissem vitia;
oportere concionatorem lenem atque mansuetum esse etc. Omnibus
esse notum scortationis scelus neque opus esse praecone ad eam
rem divulgandam. Occasionem istam tumultus et seditionis
manifeste sic vituperare magistratum. Interpretabatur etiam meam
in dicendo libertatem ostentationem et arrogantiam, quumque ego
me excusarem et necessitate conscientiae adactum satis modeste
perorasse dicerem, ridebat, quod conscientiae mentionem facerem
ineptumque me ad hoc officium clamabat, qui tam facile
conscientia moverer. Quiritabatur etiam, quod exempla ethnicorum
introduxissem ad confundendos principes interrogans me, num
putarem christianos ex historiis ethnicis instituendos esse.
Praescribebat denique mihi formam concionandi et ad Aphthonium
sophistam rele.... Exempla etiam ad imitandum quorundam
concionatorum nostratium obiiciebat, qui varias opiniones circa
unamquamque evangelii partem recenserent et, si locus ferret, ad
allegorias delaberentur. Haec omnia tametsi puerilia nescio
tamen quo pacto mihi nihil bone praesagire videntur, ut valde
timendum sit, ne patre defuncto ipsoque rerum potiente habituri
simus, si ullum, verte miserabilem reipublicae et ecclesiae
statum. Liberation etiam ex vinculis quomodo meliorem nobis
reddiderit patrem, nondum equidem animadverto, quippe in dies
magis magisque gravantur et vexantur subditi, neque id forsan
iniuria, quia peccata nostra eiusmodi vindictam merentur. Verum
tamen ipsi propterea principes non sunt excusati. Proximo maio,
quum princeps senior esset in Saxonia, arccessierat ad se
Philippum Melanthonem, quem inter alia erat percontatus de
gravamine ferarum, quod eo usque excrescit apud nos, ut rustici
iuxta sylvas habitantes arva sua bestiis magis quam sibi et suis
liberis colant; canes enim eis alere, quibus abigant feras, non
permittitur, deiiciuntur sepes paulo altiores quatuor pedibus.
In summa: panis adimitur filiis et obiicitur cervis et porcis
sylvestribus. Gemunt interim cum suis miseri agricolae, et nemo
ne hiscere quidem audet. De hac tyrannide quaesierat princeps ex
Melanthone, possetne bona conscientia sic feras alere cum
detrimento subditorum. Ille responderat nullam hanc esse
querimoniam rusticorum nostratium prae gravaminibus,
exactionibus, in cursionibus, quibus quotidie premantur Hungari
et accolae Danubii a Turcis, contra quos pie quidem ac fortiter
animaverat principem; sed quod extenuavit domesticam
calamitatem, in eo mihi parum constanter fecisse videtur. Iam
princeps autoritate tanti viri motus, quum alias natura plus
satis venationi sit deditus et assentatores quoque habeat inter
concionatores aulicos, qui comprobent ac confirment ipsam
tyrannidem, annon mihi meique similibus irascatur, si quid
interdum pro subditis contra loquamur? Quum itaque videam in
aula tanta scelera defendi, quid quaeso in ... aliud divinem
quam merum verbi dei contemptum, quem certissi[mum] sequetur
extremum iudicium Deus vero exercituum conservet in nobis
reliquias, ne omnes evadamus Sodomae et Gomorrhae similes
praedicantes peccata nostra sicut illi. Esset autem optandum, ut
princeps per aliquem magnum virum rectius admoneretur, si forte
in se descenderet, peccata sua agnosceret vitamque emendaret.
Quod ut tua faciat humanitas per occasionem, ego communis
patriae nomine etiam atque etiam oro. Sunt adhuc alia multo
graviora, de quibus merito tibi conquererer, si tuoto eas
literis committerentur. Et quia haec modo sufficere arbitror,
finem scribendi facio vosque omnes deo optimo maximo commendo.
Vale in domino cum tota familia et ecclesia tua.
^$Datum ex Veteribus Castris septimo idus septembris anno 1556.
^$Orate pro nobis deum, quod et nos vicissim sedulo facimus.
^$T[uus] Ioannes Pincier.
<lz>[Adresse ...]: Divini verbi constantissimo praeconi domino
m. Heynricho Bullingero, Tigurinae ecclesiae antistiti
fidelissimo, praeceptori suo in Christo colendo. [Darunter v.
Bull. Hd.:] Pincingeriliterae spondentes pro studiosis Hessis.
