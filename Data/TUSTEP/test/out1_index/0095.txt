<nr>0095</nr>
<ae>Johannes von Ulm an Bullinger</ae>
<od>Oxford, 10. Mai [1548]<f1>Dieser Brief wurde nach der Ankunft von Petrus Martyr Vermigli in England verfasst, also nach den 20. Dezember 1547; s. A Companion to Peter Martyr Vermigli, Leiden und Boston 2009, S. 71. Die Tatsache, dass Johannes von Ulm im vorliegenden Brief die Lage der Kirche Englands schildert, erlaubt die Schlussfolgerung, dass dieser Brief wohl der erste ist, den er aus England an Bullinger gerichtet hat.<fe></od>
<vo>Autograph: Zürich StA, E II 335, 2092</vo>
<dr>Ep. Tig. III, S. 249f. Füslin, Cent. 62 (S. 243ff.) mit falsch.
Jahreszahl (1546)</dr>
<re> </re>
<tx>
Quod nihil adhuc literarum ad te dedi, doctissime mihique charissime vir! cave
id negligentia, qua nihil a me magis amotum esse volo, aut oblivione tuorum erga
me meritorum, quorum memoriam nulla unquam delebit aetas, factum esse putes: sed
partim, quia neque de Angliae nec de mearum rerum statu in tam brevi temporis
spacio, quo ego hic versor, te certiorem facere potui; partim vero, quia
commendatione tua quid proficisci velit, expectavi. Quare mea si haec
intermissio tuam quid (fieri autem non arbitror) moveret bilem; mihi ut pro tuo
in me amore meaque item in te observantia semel ignoscas, majorem in modum te
rogo. Nunc vero cum res sese ita habeant, ut certi quid ac fide dignum ad te
perscribere possim, longiorem scribendi intercapedinem facere nolo.
^$Scias itaque Angliam, quam ego bonis avibus, non tamen sine permagna meae
pecuniae jactura, sum ingressus, verbo Dei esse ornatam illustratamque, et
numerum fidelium indies magis magisque infinito concursu crescere augerique;
missam suaviolum papistarum nutare, ac multis in locis jam missam factam esse
missam, hoc est, jure optimo, divino scilicet, damnatam, funditusque salva
conscientia extinctam: imagines etiam jam omni in Angliae terra radicitus
extirpatas, nec minimam scintillulam esse relictam, quae spem seu occasionem
papistis errorem suum de idolis confirmandi, populumque de Salvatore nostro
abstrahendi, praebere possit: sacrum connubium praeterea sacerdotibus liberum et
ab ipso rege esse probatum. Purgatorium nullum aliud esse quam crucem, cui
miseri hac in vita sumus subjecti, tum orthodoxorum, tum sacrarum literarum
scriptis est a Petro Martyre miro cum applausu demonstratum. Eucharistiae item
ac sacrae Domini cenae causam simili modo obtinuit, commemorationem nimirum esse
Christi, ejusque mortis solennem praedicationem, non sacrificium; interim tamen
caute ac prudenter (si modo id prudentia est) de praesentia corporis loquens,
ita ut nec in vestram sententiam, nec in Lutheri opinionem ire visus sit.
Concionatores vero publici plerique palam ingenue omnem in universum carnalem
esum pro viribus auferunt populoque Christum sola fide ac spiritu manducandum
proponunt bonamque partem in hanc suam sententiam traduxerunt. Non dormiunt
Capernaitae, papistae, et hujusmodi <gr>...</gr> genus, quorum gladiis veritas
petitur; jugulatur vero Dei gratia nunquam, imo suis ipsius gladiis
sophismatibusque misere pereunt perfodiunturque. Sed haec hactenus.
De commendatione tua quid profectum sit, quod tibi scribam, habeo prorsus nihil,
nisi Elyottum diem suam jamdudum obiisee, adque superos discessisse; Trehernum
vero aut nondum rediisse, aut profecto literas tuas parum ponderis apud ipsum
habuisse. Si ergo commendationem tuam renovandam, quod maxime cupio, esse
duxeris, vellem de me diligentissime scriberes, hoc est, me de meliori nota ei
commendares; aut si hoc tibi non fuerit visum bonum, vellem, quod unum omnium
tuaque etiam ipsius sententia, ut spero, longe foret optimum, de me ad episcopum
Cantuariensem, plurimum te facientem, aliquas dares literas, quibus aliquo vocis
tuae testimonio me illi commendares: nec enim nescis, cum quanta premar
aegestate, quantaque hic in solitudine verser, qui cum pdedem domo extuli, quem
de facie aut nomine omnino norim, offendo neminem; tum quantum mihi tuo studio
et opera hac in re prodesse queas. Te itaque pro tuo in Christum amore in
ejusque ecclesiam studio summis precibus rogo atque obtestor, ut te hac in re
facilem mihi placabilemque praebeas. Quod cum a te impetravero, faciam profecto
atque in omnes partes enitar, ut apud memorem et gratum hominem beneficium a te
positum esse cognoscas.
^$De academiae hujus meorumque studiorum ratione, nihil est quod scribam, nisi
ipsam optimis atque bellissimis authoribus undique refertam esse, magnaque in
omni disciplinarum genere doctissimorum virorum copia ornatam; me vero summa
suavissimi atque honestissimi ocii facultate, studiis tum sacris, tum prophanis
hic ex animi mei sententia perfrui: ea nimirum spe atque mente, ut Germaniam a
me non temere esse relictam, capita domi mea aliquando intelligant atque
cognoscant. Valebis igitur, a meque, si commodum est, D. Pellicanum, Theodorum,
Gaaltherum, et Ammianum, viros summa pietate et doctrina praeditos, plurimum in
Christo una cum aliis bene de me meritis salvere jubebis; Deumque rogent, ut
studia mea in solam ipsius laudem animaeque meae salutem consecret, docebis.
Vale iterum atque iterum, domine mi! meque amare, ut cepisti, perge.
^$Datum Oxoniae ex Anglia, anno Domini 1548, ipso die Ascensionis Domini.
<un>Tui studiosissimus, Johannes ab Ulmis, discipulus.
<lz>[Adresse:] fehlt
