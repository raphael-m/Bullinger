<nr>1985</nr>
<ae>Johannes Haller an Bullinger</ae>
Bern, 18. August 1554.
Zürich StA, E II 359, 2944. / Orig.(Aut.)
S.   Dedi Zehendero annulum, quem misisti, et puto ipsum iam
satisfecisse aurifabro. Remitto ipse quoque tibi acta
Naumburgensis synodi, praeclara scilicet et digna tantorum
virorum conventu. Hoc nobis inter omnia videtur optimum,
quod Zvinglianorum et sacramentariorum nulla fit inter
haereticos mentio. Det illis dominus, ut agnita veritate
propius nobis accedant et modestius de nobis et sentiant et
loquantur quam Westphalum et alius eius farinae plurimi.
Quod cladem Senensem attinet, nondum certi quicquam hic
fertur; verentur tamen nostri, ne nimis vera sint illa
omnia. Fatentur quidem Galli cladem aliquam acceptam, sed
non tantam, praesertim vero Rhoetos paucos amisisse. In
Pedemonte quoque Galli in certamine quodem succubuerunt et
non paucos amiserunt, id quod capitaneum Laetum ferunt
Solodorum scripsisse. Sic ulciscitur dominus innoxium suorum
sanguinem, qui quotidie adhuc per Gallias propter Christi
confessionem funditur. Hi sunt etiam nostrae cum Gallo
confoederationis fructus. Utinam Helvetia tandem agnoscat et
resipiscat. Nihil alias nunc apud nos est novi. Marchionem
Albertum hac transisse ferunt, sed ignotum. Febres meae per
domini gratiam me relinquunt nec nisi tres continuis diebus
habui paroxysmos; reliquias tamen adhuc sentio membris
admodum lassatis. Valent recte nostri omnes et vicissim te
tuosque salutant. Bene vale. Bernae  18. augusti 1554.
Tuus Ioannes Hallerus.
Post expulsam Orbae missam, alius adhuc pagus reformationem
petit, unde mire insaniunt Friburgenses.
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri venerando et
charissimo suo.
Zürich.   M. Heinrych Bullingeren.
