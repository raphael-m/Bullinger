<nr>2193</nr>
<ae>Nikolaus von Starkenburg an Bullinger</ae>
Basel,  14. Juli 1555.
ZÃ¼rich StA, E II 338, 1515. / Orig.(Aut.)

Misericordia et salus a mediatore nosrto unico Iesu Christo.
S. D.  Dum ante dies aliquot Tyguri essem teque abesse
cognoscerem, non mediocriter equidem fui contristatus; magni
etiam, uti soleo, sic etiam nunc  magis facio colloquia tua
sancta consiliaque saluberrima, quibus a te saepius doctior
sanctiorque discessi. Nunc saltem officii causa hoc ad te de
me optime meritum volui scribere, ut non minus sincere, quam
semper consuevisti, de me meaque in relligione vera
sententia opinionem concipias, idque ob id, quod in mutando
loco equum asino praeposuisse videar. In quo equidem
consilii mei rationes d. Pellicano, praeceptori meo
honorando, sat copiose exposuisse existimo. De statu
ecclesiae Phrysiacae redderem te certiorem, nisi id alias ab
I[oanne] a Lasco aut ab hoc conterraneo meo
cognoscere potuisses, qui ecclesiae vestrae videndae causa
ad vos hoc, quidquid est, suscepit itineris. Huius parens a
comitibus facile secundus relligionis amantissimus et
Tygurinae maxime deditus ecclesiae necnon a Gerardo a Campff
in meis literis tibi aliquando commendatus fuit. Praestita
igitur solita vestra, qua erga omnes, etiam in hunc
benevolentia non dubito, quin humanitate etiam vestra ab
illo animadversa acriores stimulos fraternae charitatis
fideique suppeditabit et uti hactenus sic etiam in dies
magis magisque membra Christi coalescere incipiamus. His
nunc paucis vale. Salutabis dominos ac venerandos patres et
fratres in Christo. Basileae anno liberationis humanae 1555
pridie idus iulii.

Nicolaus a Starkhenburg.

Pio, doctissimo viro Hinrico Bullingero, episcopo Tygurino
fidelissim[o], praeceptori meo charissimo.
                            Tyguri.

