<nr>5278</nr>
<ae>Bullinger an Tobias Egli.</ae>
(Zürich), 9. Mai 1572.
Zürich StA, E II 342a, 664. / Orig. (Aut.)
Graub. III, 337f. R. / Teildruck: Zwa II 254f
S. D.  Has ad te, frater, dumtaxat scribo, ut intelligas
tuas me accepisse una
cum consignatione historica et literis quaestori aerario
inscriptis, quas ipsi
cum historica consignatione transmisi. Consignationem
historicam iamiam recepi
communicaturus eam d. Hallero et reliquis fratribus fidis.
Wüssend, das amm mittwuchen zuͦ abend zwüschen 5 und 6 die
straal in den
münsterthurn, der gägen minem huß stadt, geschossen zuͦ
oberist amm hälm in
anzünt, da dannen er gebrunnen biß hinab uff das gemuret und
überal amm
holtzwerck verbrunnen. Das fhüwr hat gewäret biß umb die 9
an die nacht. Man
hatt nitt können darzuͦ kummen; doch sind redlich lüth
gewesen, die uff der
fallen by dem wächterhüßli gestanden und erwert mit gots
hilff, das das fhüwr
nitt wyter kummen mögen und der thurn und die gloggen
errettet sind. Der ander
thurn ist ouch dappffer errettet, der zum andern mal ouch
anhuͦb rüchen, und
grosse gefhaar was, das träm und höltzer vom thurn oder
tachstuͦl herab
zerschluͦg der kylchen tach und fiel das fhüwr uff die
kylchen. Die bürger aber
saassen uff der kylchen und warend uff dem gwelb, lastend so
redlich, das der
kylchen one das zerschmätteret tach kein schaden beschähen.
Es was ein
ernsthaffte sach, und was ein gar dappffer retten von man
und wybren. Die hüser
umb das Münster warend alle versähen. Die uff der fallen imm
wächterhüßli
warend, verhartend da, das die fürinen balchen zuͦ inen
fielend; sy aber nament
s[und wurffent s]zun fenstren uß uff den kylchhoff. Was ein
häfftig
wäsen und brastlen, und das sich zuͦ verwundern, under so
vil tusend menschen
(dann ein groß volck ab dem see und land trostlich
zuͦlüff) ist nieman
geschändt, und das noch me, ward volgentz tags, ja in einem
tag, der thurn,
kylchen, die voll leytern, standen, wassers, mist was, und
kylchhoff, der voll
holtz lag und verbrunnes zügs, zieglen etc., gesüberet und
alle tach, darzuͦ in
8000 ziegel gebrucht, fry vor nacht wider gemacht und so
suber alles, das ich
hüt widerumb in der kylchen hab predigen könen und sich
jederman der schnelle
verwunderet. Gott hatt uns heymgesuͦcht, aber in allem vil
gnaden bewisen in
mitten alles Lydes; imm sye lob und eer. Gott beware und vor
grösserm unfal!
Dominus tecum et cum tua familia et dominis et amicis
nostris.
9. maii 1572. In yl.
           Bullinger.
Von Augspurg hab ich vil nüwer zytung, doch kein wyl zuͦ
schriben. Imm Niderland
widersetzend sich ettlich stett dem duca de Alva, und hat
sich in Ungern sunst
ouch ein unglück angehept, wiewol man schript, der türggisch
keyser sölle todt sin etc.
Ornatissimo viro d. Tobiae Eglio, Curiensis ecclesiae
ministro fideli, domino meo honorando et fratri charissimo.
An h. Tobias Egli zuͦ Chur.
