<nr>0878</nr>
<ae>Johannes Bullinger an Bullinger</ae>
31. August [1550 - 52]
Zürich StA, E II 377, 2736. / Orig. (Aut.)
Die gnad gottes syg mit uns allen etc. Wuß, lieber
bruͤder, das es um mich
stad wie alwägen, dan mit minderem schmertzen, wiewol
gnuͦg. Das loch ist noch
eines gleichs tieff; besorg, wellend mee infallen; eytteret
und ründt wider
vast, und das stinckt übel, das ich nit zu lüyten kan kon.
Gan wider am stecken
doch nit witter dan ym huß und yn die kilchen, die vast mit
grossem schmertzen
verseen. Gott gibt aber gnad und sterck; in dem willen ich
läb etc.
Dorum, myn bruͦder, ich bsorg, das ich myn ampt im herbst
nitt könne noch möge
verseen, das mir von diner wägen, ouch miner, von hertzen
leid ist, und muͦß ich
daheim bliben, wird ich lange zit han. So es aber yener
müglich ist, wil ich
kon; so nyt, bytt Josiam, dem ich wil lonen, oder den Heini
Widerker, der sich
selbs hat darbotten; wäder es tuͦtt, wil ich zuͦfryden
stellen; dan es dyr nit zuͦ stad diner gschefften halber.
Ich verdirb an lib und guͦtt mit schmertzen. S. Fridlis
kuntschafft byn ich
worden. So ich kum, werdendt mich die kind förchten; dan es
nüt dan hutt und
bein an myr ist. Byn doch gsund vom huͦpt und hertzen; ich
mag aber nit essen,
dan das mich der guͦtt win enthalt. Dorum ich yederman
danck, von denen ich in
han. Die muͦtter bleickeren wil gott trulich für sy
bitten. Gen sumi gen summ
etc.* (*a.R.: Gen fumi gen fumm?) Vale, frater, cum familia
tua. Ultima augusti.
Das ich dir al wil nit geschriben han, ist nit an ursach
gschen, han dich nit
mögen bkummeren. Wiß, das es aber ruch um mich stad. An
sontag under der predig
ist erst der recht thesaurus uffbrochen von gstocktem
bluͦt und eytter. Han
wenig ruͦw, tag und nacht rünt es vast, byn guͦtter
dingen iuczgen und syngen;
das heimlich liden darzuͦ, sobald ichs roden. Dorum, myn
lieber bruͦder, versich
dich im herbst, wie du magst; dan ich sol zuͦ keinem
kilwichknecht noch herster.
Ich stincken wie ein otter, dörfte wol eines eygnes schären
und wuͤscheren. So
man mir den Senckhoff fur eygen gäb, wer es myr jetzt zmal
nit müglich. Syd*
(*a.R.: Synd?) an sontag han ich der gutschen goumpt. Gott
besser es. Aber nüyt
dester mynder schrib my[r], wen man welle wimmen. Mag ich,
so mag ich.
Uß dem Pemont han ich noch nüyt. Michel hat myr embotten, so
eer mög, wel eer
ein rytt uff den herbst ußen thuͦn und syn ding ordnen.
Die Piccardier knecht sterbend vast und besunder die Urner.
Ich schick uich (menen dich) ein fiertel nuß der besten, die
ich han; thuͦn wie
all dorffpfaffen; ist Glauci et Diomedis permutatis.
Gott syg mit uich allen; der geebe ein frölichen herpst und
frucht mit gott, gsuntheit und eeren ze bruchen. Amen.
Gedenckendt des armen Etter Hansen, der ouch etwan guͦtter
dingen ist gsin und
sich vast wol inhan gfondt hat. Nu wol an der her wil mich
also han; so geschäch
syn wil. Denuo vale cum tuis heri noctium 7. hora. Rescribe,
si tempus tibi vacat.
Io[hannes] tuus.
Die Sara wil ich an kilwy schicken; wird min handel sagen.
Synem lieben bruͦder m. Heinrichen Bullinger zuͦ Zurich.
