<nr>1055</nr>
<ae>Ambrosius Blarer an Bullinger</ae>
(Winterthur, nach Anfang April 1551.)
Zürich StA, E II 357a, 749f. / Orig.(Aut.)
Der könig soll zuͦ Wien mitt grossem jubel ankommen sein,
der printz noch in 14 tagen ausß Augspurg uff Hispanien
verrucken, dessglichen die konigin Maria uff Pryssel. Vom
kaiser kan man gar nitt wissen, wann oder wahin; dann er ist
ymmerdaren sehr schwach. Schribt mir ain fuͤrnemer, das er
guͦt wissen habe, er seye kurtzlich so gar kranck gewesen
drey tag, das man offt nitt gewisst, ob er lebendig oder
todt seye; dann drey totlich kranckhaiten haben inn
angriffen.
Man schribt mir ouch yetzund von Augspurg, die Aidgnossen
nach aller vernuͦtung dorffind kain sorg kriegs halber
disen
somer haben; doch wer es vyllicht besser, man truͤg sorg
und bekarte sich zum ainigen fridmacher gott; dann der
kaiser werd kain grosß sach mehr fuͤrnemmen, diewyl er gar
abkomen; so seye die sach mit Sophoy gar erloschen. Ouch
seye das fuͤrnemmen, das der printz nach kai[serlicher]
m[ajesta]t absterben konig oder kaiser werden sollt, gar
nitt gerathen noch usstragen; sonder so kay[serliche]
m[ajesta]t abgieng, solls alles zuͦ ainer freyen wal
kommen.
Das schribt ainer; solls nitt war sein, so dorfft ich nichts
mer sölicher ding glouben; dann er sollt billich deren ding
vyl wissens haben. Er zögt mir ouch an, das gewysß und war
seye, das kai[serliche] und ko[nigliche] m[ajesta]ten nitt
wol zuͦsamen standind und die jungen noch mynder; habind
vyl
und mancherlay spenn mitt ainander. Es ist ouch nichts ausß
dem hürat worden; der pryntz hat die frölin all besichtigen
sollen zuͦ Mynchen, da sy dann by ainander gewesen; aber
es
ist nichts, und soll die königin Maria vyl zwyschen kai[ser]
und ko[nig] gehandelt, aber wenig usgericht haben.
Alls der kaiser dem printzen hat wellen lychen Mayland,
Luttich, Utrich etc. und die churfursten darin nitt wellen
bewylligen, dessglichen der konig ouch nitt etc., hat der
kaiser im zorn die uffgeschlagne bruck ainsmals zerreyssen
lassen etc. und hat mornderigs den von Papenhaim (der
undermarschalck ist des rych) in sinen sal beschickt. Der
hat, wie bruchig, das schwert muͤssen halten, ouch sonst
noch acht herren darzuͦ genommen, und hat ainer ain
latinisch oration gethon, die der printz nitt verstanden;
sind ouch ettlich mehr cerimonien und zierlichaiten geprucht
worden im gmach des kaisers. Der hat dem printzen allso in
aim wynckel wider des rychs bruch und herkommen obgemeldte
hertzogthum gelichen; aber wie der könig des innen worden,
hat er sich glich darwider cum notario et testibus
protestiert. Aber hierinn wellt mich kaisnwegs vermeren; ich
wais es von fuͤrnemen, vertrauwten, grossen leuten.
Hertzog Christoph ist zuͦ dem kaiser abermal gen Augspurg
geritten; nitt waißt man, usß waß ursachen.
Hertzog Moritz nympt knecht an zuͦ rosß und fuͦß; will
man
sagen, er welle sin ritterschafft straffen, die im nitt
helffen.
Von Parma hab ich euch vormals geschriben, wie es
zuͦgangen
seye, und ist die warhait; ists euch nitt worden, so ist
aber ainmal ain brieff zuͦ grund gangen. Es ist yetz ain
zyt
gar ain böser aspect, der mine brieff ansicht, alls mir in
vyl jaren nie begegnet.
Ich hab in den osterfyrtagen ettlich brieff gen Costentz
geschickt; under denen ist ainer gewesen, hab ich dem
j[unker] Hans Kupferschmid, der von Costentz heruß
zogen ist mitt des konigs bewilligung, geschriben und ain
guͦten freund zuͦ Costentz, dem ich ouch geschriben,
gebetten, er welle disen brieff glich hinuß fertigen des
Kupferschmids hußfrowen. Der hat den brieff glich under das
thor geschickt dem torhuͤter unnd in gebetten, er well inn
glich hinuß schaffen, diewyl ymmerdaren leut auß und yn
gangind etc. Allso hat der torhuͤter den brieff underm
Creutzlingerthor neben sich gelegt, und ist indem der oberst
kommen, hat den brieff sechen da lygen, man schrifft und
bettschier kendt und glich mitt zorn wellen wissen, wer im
den brief geben hab. Da hat ers zuͦ allem gluck nitt
gwisst
und die magt nitt kendt, die inn bracht hett, welchs doch
der oberst lang nitt hat globen wellen etc. Nun er hat den
brieff gnommen und aubends den hoptman Eckle beschickt,
beratschlagt, wie sy dem brieff thain wellind; haben so vyl
erraten, diewyl ich des königs find seye, so dörff der
oberst alls des konigs amptman mine brieff, wa er die
bekomm, wol uffbrechen, unangesechen an wen sy standind etc.
Haben den brieff uffgethon und darnach widerum, wie sy köndt
vermachet und mornderigs ainen bestellt, im bevolhen, er
sölle den brieff hinußtragen, der Kupferschmidin
uberantworten und gar nichts vom obersten sagen, sonder
anzögen, sy solle mir glich widerum schriben; er habe gwisse
bottschafft zuͦ mir. Nun ists aber aubends durch ain
guͦten
freund dem Kupferschmid anzögt worden, dann es ist nach, da
er sytzt by der statt, wie der oberst ain brieff zuͦ
seinen
handen genommen, der im gehöre von mit etc. Wie nun der mitt
dem brieff kommen und die sach usgericht hat, habend sy
thon, alls wissind oder argwonind sy niener von nichts, und
hat mir die frouw glich widerum geschriben und im den brieff
geben, gar schlecht vermacht, aber den brieff dermasßen und
artlich gestellt etc. Disen brieff, gedenk ich wol, habind
sy ouch uffthon, widerum vermachet und ainem uffgeben, der
inn her gen Wynterthur tragen, bym wurt/wirt zum Rössle
inkert und mir den brieff geschickt und anzögt hat, der den
brieff bracht, er welle in 2 stunden widerum hinweg etc.;
darum soll ich äben schriben und im den brieff zum Rössle
schicken. Nun hatt ich domals so gar vyl ze schaffen mitt
andern brieffen gen Augspurg, die ich ylends fertigen
muͦsst, das ich dem botten empott, er mecht hinziechen,
wann
er wellt; ich kondt yetz nitt schriben, wellts die tag etwan
hernach thain. Allso habend sy vergeblich das maul
uffgesperrt, und ist hiantibus lupis nichts darin worden. O
hett ichs aber gewisst, wellt ich so ain guͦten brieff
geschriben haben. Secht nun, was das fuͤr leut seyen und
wamitt sy umgangind; wans ander leut thäten, were es
schelmenwerck. Si haben aber gott lob nichts in dem brieff
funden, das nieman nachtailig seye; ich hatt inen von aim
huß geschriben, da möchten sy hie zuͦ Wynterthur yetz
zuͦ
kommen, das sy es kofftind oder empfiengind, und wie ich
gern wellte, das sy ouch hie werind, und derglichen etc. hab
euch danecht istam insignem fraudem et perfidiam anzögen
muͤssen.
[Datum, Unterschrift. u. Adr. fehlen].
