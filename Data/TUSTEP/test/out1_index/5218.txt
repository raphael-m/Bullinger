<nr>5218</nr>
<ae>Richard Cox an Bullinger.</ae>
Ely, 12. Februar 1571 engl. Stil =[1572].
Ep.Tig. II, S. 115ff.
Literae tuae 20 aug. 1571 scriptae mihi fuerunt traditae
mense ianuario proxime
elapso per tres illos adolescentes, quorum in ipsis literis
mentionem feceras,
dilectissime in Christo frater. Equidem superiori aestate
mittebantur ad te
literae nostrae cum aliquot libris tuo nomine impressis
contra bullatas illas
papae nugas. Imo liber tuus, absolutissime et verissime
dictatus, atque
emendatissime scriptus, non potuit nobis et piis omnibus non
esse gratissimus.
Ob quod munus merito fatemur, nos tibi plurimum devinciri:
imo ipsa regina
librum tuum legit, non sine gratulatione. Spero te longe
antehac et literas et
libros et exigua munuscula a nobis accepisse*: unde abunde
intelliges, quid
egerimus in libro tuo edendo. (* manu Bullingeri: "Nihil
allatum est, nihil
accepi, nec quicquam huius vidi.") Iam ad literas, quas
misisti. Quod ad
adolescentes vestros attinet, bono sis animo; nam quibus
commendati sunt, amico
animo et pietatis affectu illis sedulo prospiciunt. Et hoc
quidem merentur et d.
Zvinglii, et d. Bullingeri, et Rodolphi Gvalteri zelus,
studium, et infiniti
labores in propaganda religione sincera et subdolis falsae
religionis machinis
evertendis. Tui vero filii, quoniam eum inprimis Eboracensi,
Sarisburgensi et
mihi commisisti, curam suscipiemus, ut tu omnino sis sine
cura: quanquam
Sarisburgensis (quod sine gemitu narrare nequeo, erat enim
ecclesiae Anglicae
thesaurus) dioecesin suam visitando animam exhalavit, et ad
coelum hinc
migravit, suo quidem commodo, at nostro incommodo maximo et
intolerabili. Neque
vero interim vel Gvalteri filium vel Butlerum, quem mihi
etiam atque etiam
commendas, negligemus. Ut autem voto tuo satisfiat, duo
vestri in academia
Cantabrigiensi, sed in diversis collegiis sedes habent, et
coetu numeroso versantur et docto.
Res nostrae ingenti dei beneficio, ne dicam miraculo, satis
commodo loco sunt.
Nuper apud nos dux Norfolcensis clam cum papistis atque adeo
cum papa ipso
conspiravit in perniciem serenissimae nostrae reginae atque
regni, imo in
subversionem sacrosancti dei evangelii. Sed suis semper
adest benignus dominus.
Diu non sine suspicione mali inclusus fuit in carcere.
Tandem prodita est ipsius
perdita nequitia. Productus est in iudicium et, iure
condemnatus, morti
adiudicatur. Erupuit tandem papistarum conspirantium foetida
sentina. Benedictus
dominus deus, qui tempestive tanta scelera produxit in
lucem! Iam (uti speramus)
pacata sunt omnia, nisi quod non cessat Satan circumire et
rugire, quaerens quem
devoret. Hic mutuis nos iuvemus precibus.
D. Gvalterus superiori (opinor) anno literas dedit ad
fratrem nostrum
Parkhurstum, Nordovicensem episcopum: quae quia nonnihil
turbarum excitarunt in
hominibus suae sententiae, qui innovationes semper
moliuntur, neque
ordinationibus in ecclesia nostra constitutis subdi volunt,
putavi monendum esse
fratrem nostrum d. Gvalterum, ut cautior sit, ne suis
scriptis contentiones vel
ignarus vel invitus fovere videatur. Si acerbior adpareat
oratio mea, cogitet a
quo animo sit profecta, certe a benevolo eiusque
amantissimo. Dominus Iesus
ecclesiae suae te diutissime servet incolumem!
Ex Insula Eliensi in Anglia, duodecimo februarii, 1571 =
[1572].
Pene praeterieram libellum, quem ad me misisti de
auctoritate scripturae et
ecclesiae. Vere aureus est libellus, et dignus qui piorum
omnium manibus
teratur. Papistae tamen obgannire non cessant. Multa
(inquiunt) sunt dogmata,
quae patrum ecclesiaeque consensu nituntur, non autem
scripturae, eiusmodi sunt ista.
Multa creditu necessaria, quae non sunt in scriptura:
Perpetua virginitas Mariae.                   Utimur
suffocato et sanguine.
Pater est ingenitus.                              Christus
descendit ad inferna.
Filius est consubstantialis.                   Aqua miscenda
est vino in calice.
Spiritus a patre et filio procedit.           Martyrium
supplet locum baptismi.
Infantes sunt baptizandi.                      Orationes,
oblationes et eleemosynae
Baptizatus ab haereticis in forma          prosunt
defunctis.
ecclesiae est vere baptizatus.                Nemo
admittitur ad eucharistiam,
Deus est tres personae.                        priusquam
baptizetur.
Apostoli fuerunt baptizati.
Tuus in Christo frater Ricardus Cox,
Eliensis episcopus.
Viro eximia doctrina et pietate praedito et fratri meo
carissimo d. Henrico
Bullingero, ecclesiae Tigurinae pastori dignissimo.
