<nr>2040</nr>
<ae>Georg Wimpfer an Bullinger</ae>
Stein, 28. Oktober 1554.
Zürich StA, E II 355, 141. / Orig.(Aut.)
Salve, clarissime vir ac colende domine. Ut vetus dictum est
commode edificari domum cum vicinis, ita vicini nostri in
Monte Duelli* (*a.R.: wohl Burg Hohentwiel ?) hac
commoditate freti diutinam intermissionem divini verbi
predicationem per nos instaurari cupiunt. Ab eo enim
tempore, quo dilectus confrater noster d. Ioannes Wederlin
amotus est a Ramsen, verbum dei in praefato Monte praedicatum
non est neque coena domini acta. Venerunt ergo feria quarta
proxime elapsa ad me de praedicto Monte novus capitaneus cum
edili et rogarunt me, ut permitterem cooperarium meum in
septimana semel ascendere et praedicare eis verbum dei
suoque tempore coenam domini peragere. Cum hac autem
peticione obtulerunt michi ordinationem ecclesiasticam
dicionis Wirtenpergensis obsignatam, iuxta quam princeps
velit eos in Monte cultum externum dirigere, et ob hanc
causam nobis conspiciendam exhibuisse, ut super ea
deliberare possemus. Aperui illam et legi et tradidi diacono
legendam. Vidimus non nostrę farine esse illam neque nos
illam bona conscientia pinsere posse. Sed quia suspicor
simplicibus illam esse ab aulicis quibusdam obtrusam, - nam
id michi facit suspicionem, quod antea in Monte semper
fuerunt liberi neque ipse Wolfgangus Moselus* (*a.R.: Wolf.
Mösl(?)) neque milites coacti sunt antea a nostra dissentire
confessione; eius rei testis esse potest d. Ioannes
Weckerli, praeterea quottquot a Monte ad nos veniunt,
visitant nostras conciones, diligenter audiu[n]t verbum et
nobiscum in omnibus hactenus consenserunt. Quid igitur nobis
faciendum sit, dubii sumus; imploramus tuum auxilium et
petimus, ut humanitas tua conferat super hac re cum decano
nostro, an sit synodo proponenda, an secus quid agendum, nos
cerciores reddere. Certe cogimur contra voluntatem nostram
dignitati tue molesti esse; sed quia est opus domini, quod
tendit ad salutem proximi, ideo maiori confidencia negocium
proposuimus. Simul autem humanitati tue gracias agimus de
universis beneficiis tuis et rogamus dominum, ut te diu
ecclesiae sue et nobis incolumem conservet. Amen. Ex Steinia
Tigurinorum filia  28. octobris anno salutis 1554.
Georgius Winpher, cliens tuus.
Clarissimo viro ac sincerissimo theologo d. Henricho
Bullingero, ecclesiae Tigurine antistiti dignissimo, domino
suo colendissimo.
