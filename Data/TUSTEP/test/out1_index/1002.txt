<nr>1002</nr>
<ae>Petrus Martyr Vermigli an Bullinger</ae>
Oxford, 28. Januar 1551.
Zürich StA, E II 369, 98.
Zur.lett. III, S. 486ff.
Ep.Tig. III, S. 320ff.
Orig. (Aut.)
S. D.   Cum mihi nil carius sit aut iucundius quam cum piis
in Christo fratribus crebro agere et colloqui, non parum
neque vulgariter doleo, quod propter occupationes ad te
scribere tam raro liceat. Accepi quidem tuas mense novembri,
quas ad me multo antea dederas; et cum ex illis
intellexerim quod recte valeas, et quod istic omnia quiete
ac tranquille agantur, vehementer gaudeo. Nos vero hic etsi
nondum habemus quę ad ecclesiam bene constituendam
requiruntur, attamen quin res indies melius habiturę
sint,
non desperamus: tardi sunt, proh dolor! successus; utinam
fructus copia quandoque tarditatem compenset! Credo tibi
significatum de d. Hoppero, quomodo in contentionem, et
quidem gravissimam, cum Londonensi episcopo inciderit, viro
sane doctissimo, et qui partes evangelii strenue alioqui
defendit; quę res ut nobis omnibus est molesta, ita
papistis optatissima contigit, cum iam nos inter nos ipsos
commissos opinentur: sed mihi de bonitate dei tantum
polliceor, quantum ad hoc dissidium componendum denique
satis erit; et quamquam ab initio complura capita essent de
quibus inter sese videbantur disceptare, attamen cętera
omnia facile consopitum iri crediderim, si de re vestaria
inter eos covenire posset. Vellent episcopi ministros
ecclesię, in sacra functione obeunda, vestitu aliquo a
cęteris discerni: Hopperus hoc licere pernegat, quod
impium sit, et sacris litteris adversetur. Atque cum iam duo
ferme anni sint elapsi a tempore quo per universale (ut
locuntur) parlamentum huius regni missa est abrogata, et
ritus quidam cęnę dominicę institutus, quo
nonnullę
vestes ecclesię ministris assignantur; id modo regios
consiliarios male habet, et alios permultos viros cum
nobiles tum plebeios, quod publice receptum decretum, et
authoritate regni firmatum, convellatur ut impium, et quasi
cum divinis litteris pugnans damnetur: sunt item ex altera
parte complures qui Hopperi studiosi sunt, et illi mirifice
favent. Fatentur quidem episcopi (de nostris loquor) hunc
usum vestium indifferentem esse, ita ut et adhiberi possit
et removeri; sed impium esse atque scripturis sanctis
adversari omnino inficiantur, et doceri populum hanc fidem
minime patiuntur. Exarsitque, quod me pessime habet, hoc
dissidium eo, ut Hopperus episcopatum sibi collatum nodum
habeat, et a concionandi munere, in quo non infeliciter
versabatur, sit exclusus. Det dominus ut hanc turbulentam
tempestatem aliqua tranquillitas non pęnitenda tandem
excipiat! quod vos quoque rogo ut vestris fidelibus precibus
a domino etiam atque etiam postuletis.
Ego cum de hac quęstione superioribus diebus quidnam
sentirem interrogarer, me respondi simplicitatis potissimum
in sacro ministerio vehementer esse cupidum; ideo suadere ut
habitus discrimina tollerentur, atque id cum primum
authoritate publica decerni possit; impium tamen interim
illarum usum, aut a sacris litteris damnatum esse, agnoscere
non valui; quia tamen parum aut nihil habet ędificationis
ea vestitus diversitas, et complures illa superstitiose
abutuntur, ideo eam censui removendam. Neque Bucerus
diversum respondit. Itaque re ipsa, ut videlicet iste usus
ecclesiasticarum vestitum aboleatur, omnes consentimus,
quamvis non eędem sint omnium nostrum rationes. Quod si
non poterimus totum quod optamus consequi, adducor
nihilominus ut facile credam maiorem simplicitatem nos
impetraturos, quam hucusque concessa fuerit. Non possunt
omnia uno momento perfici; et labore atque tempore opus est,
ut fętus informis ad iustam membrorum symmetriam et
figuram pertingat. Id tantum est quod in hac causa
ęgerrime fero, ut cum illis episcopis contentio
intercesserit, per quos ut evangelum hic locum habeat, et
vehementer et cum eorum non parvo discrimine hactenus
laboratum est.
Iam totius negotii summam tenes; eius quamprimum aliquis
optatus eventus sese prodet, illum tibi significare minime
cunctabor. Interea hic Oxonii commendatam mihi provinciam,
licet durissimam, ea qua possum diligentia sustinere pergo;
unde quanto magis mihi* (*a.R.: mihis) res est cum animis
offirmatis, tanto vehementius precum vestrorum adiumentum
imploro. Deinde te, vir eximie atque in Christo Iesu
charissime, oro, ut authoritate, qua iure ac merito istic
vales, in quodam meo, imo publico ecclesię atque
scholę
negotio velis me iuvare. Dedi mea commentaria in epistolam
ad Corinthios priorem Byrgmanno bibliopolę, ut ea curaret
imprimenda. Cumque is (ut optabam) in vestra civitate illa
excudi statuerit, atque iam, ut audio, apud vos versetur,
aliquem ex fratribus istic tuo hortatu cuperem, ut nonnihil
insumeret laboris, quo emendatior liber prodiret quam fieri
possit: urgebar enim mirum in modum angustia temporis; ideo
non vacavit, quemadmodum res postulabat, et ego
desyderassem, omnia diligenter castigare. Quam ob rem
alicuius diligentia, quod ipse prestare non potui, resarciri
velim; cumque res theologica sit, et nonnulla cum Greca tum
Hebrea sępe citentur, necessarium esset ut in imprimendo
castigator et eruditus et pius adhiberetur: nam ut per
eruditionem a sensu non aberrabit, ita pietas illum ex
charitate inducet, ut ubiubi scripturam correptam
depręhenderi, meliorem eius loco reponat. Non est sane
parum quod abs te requiro, sed fructus forte dabitur non
pęnitendus: efflagitatur enim istud opus in hoc regno
importunis et assiduis votis; et quamquam ego me nihil
eximii, et ab aliis piis non dictum, scripsisse putem,
attamen scio quorundam librorum desyderium ac vehementem
expectationem eos reddere persępe ita commendatos, ut non
pro merito, sed pro spe de illis concepta, quam avidissime a
multis legantur. Unde quę a doctissimis diligenter et
apposite scripta sępe contemnuntur, eadem ab illis longe
indoctioribus edita libentissime admittuntur: ideo nostros
velim assidue scribere, ac eadem varia diversaque tractandi
forma inculcare; nam quod una via quandoque non bene cadit,
si altera tentetur, prospere succedit.
At desinam tecum rem pluribus agere, qui et multa recte
scripseris, et multa diligenter legeris, ac ideo probe
noris, quam magnum momentum habeat, libros qui excuduntur et
castigatos et emendatos prodire. Quod si videor in petendo
audax, queso te ne meam fiduciam arguas, sed totum id tuę
omniumque vestrum facililtate deputes, qui mihi per litteras
operam vestram tam sępe ac tam humaniter obtuleritis; et
qum indicatum mihi est Wolphium et ad hoc faciundum idoneum
esse, atque non gravatim fortasse id onus suscepturum, si
tibi visum fuerit, eum posses adhortari. Epistolam
nuncupatoriam, quę in libro desyderatur, intra paucos dies
curabo istuc perferri. Opto te in domino bene valere. Omnes
tuos symmistas a minimo usque ad summum iubeas meo nomine
salvere; ad quos licet modo non rescribam, cum primum fuero
nactus otium, officio non deero.  28. ianuarii,  [15]51.
Oxonii in Anglia.
Tuus ex animo,
Petrus Martyr.
Heinricho Bullingero, Tigurinae ecclesiae episcopo, fratri
suo colendissimo.
Tiguri.
[v. Joh. v. Ulm d. Adresse geschr.]
Darunter von Bull.s Hd.: "Petri Martyris Oxoniensis."
