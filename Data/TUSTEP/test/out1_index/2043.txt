<nr>2043</nr>
<ae>Pier Paolo Vergerio an Bullinger</ae>
Straßburg, 30. Oktober 1554.
Zürich StA, E II 356, 637. / Orig.(Aut.)
Tanto libentius leges has liter[as] . . . . . . . . . . . .
.  ursit me, ut scriberem, nunciumque promisit. Valeo dei
benignitate et laboro perpetuo in eius gloriam, quantulum id
sit, quod possim conferre. Excuditur historia ab anno 1517,
nempe d. Sleidani, quam ego recognosco, et si qua in re
possum iuvare, sit laus domino deo nostro. Excuditur totus
liber cardinalis Poli pro papatu, sed cum antidotis ex tuis
etiam libris petitis; nam describetur, quod scripsisti in
Matthaeum et in Ioannem: "Tu es Petrus, pasce oves."
Excuduntur 20 epistolae F. Petrarcae, quibus testatus
reliquit, quid de papatu senserit. Excuduntur duae illae
secretarii actiones, quas hac aestate vidisti. Excuditur
idolum Laurentianum, cuius etiam mitto aliquot folia, ac non
modo Latine, sed etiam Italice. Excuditur denique responsio
mea ad postremum catalogum, illum scilicet, in quo tibi
pepercerunt, quae res dedit mihi occasionem, ut multa ego de
te. Habes rationem negotiationis meae. Ubi paulo ulterius
typographi tres, qui mihi operam navarunt, progressi
fuerint, dimittam eos et ad vos veniam, ut spero et scripsi.
Accepi literas d. Bassafontanei, qui mihi valedixit
discedens ex legatione et successorem commendavit; cui ego
pauca. Tu curabis, ut ad eum perferantur. Pecunia a me
Anglis impetrata huc missa est ad magistratum; agitur de . .
. . .
Ursit me . . . . . . . . . .    causam eorum, qui istic
sunt, ago diligenter. Hoc velim illis nuncies et ut rogent
pro me. Non puto me plura habere, quae scribam. Velim, sane
communices non solum tuis generis, et filiis meis
carissimis, sed etiam Lelio meo, quum vix pauca possim ad
illum nunc. Vale et salve, ora pro me. Argentorati  30.
octobris 1554.
Vergerius.
Tibi  H[enrice] Bullingere.
Christopher Mont an Bullinger.
Straßburg, 31. Oktober 1554.
Zürich StA, E II 356, 887. / Orig.(Aut.)
Quanquam nullum hoc tempore argumentum scriptione dignum
habeam, ornatissime Bullingere, nolui tamen hunc latorem ad
te advenire absque meis litteris, virum religionis et
pietatis studiosissimum et qui patria derelicta modo exul in
Germania est, ne genua sua incurvare ad Baal cogeretur.
Francfordię modo omnium imperii statuum oratores et
actores conventum agunt, a quo conventu ipsorum electorum,
principum et reliquorum Germanie statuum comitia fore
dicuntur Augustę Vindelicorum. Modo Francfordię
deliberatio instituta dicitur de iusta aliqua pecunię
summa deponenda ad pacem in imperio conservandam et eos
debellandos, qui contra pacis publice decreta arma sua
authoritate usurpaverint, honesta sane species tutelę et
defensionis; sed cum pecunia semel collecta et deposita
fuerit, mille facile pretextus excogitabuntur ad eam
pecuniam consequendam, tanquam plurimum intersit imperii,
conari et instare, ne Gallus deceptor et sacri imperii
invasor pergat pro sua libidine et ambitione urbes
imperiales et ditiones avellere et violentia sibi subdere.
Audimus quoque ibi agi, ut certę equitum centurię
semper
in statione per Germaniam habeantur tanquam presentes
vindices futuri omnium eorum, qui publicam pacem
interturbare audeant. Quis autem eos ipsos stationarios
equites in ordinem coacturos sit, ut neminem concutiant,
neminem offendant, neminem depredentur, nondum video. Non
longe a nostra urbe quadringenti equites collocati sunt sub
spetie marchionis avertendi et reprimendi (qui tamen, ubi
gentium latitet, ignoratur). Verum hii ipsi adeo
intemperanter et imperiose se gerunt, ut moribus parum
varient ab ipsis hostibus, sepe quoque excursiones in
Lotharingiam faciunt et eius ducatus habitatores varia
iniuria adfectos exedunt et omni penu et pabulo spoliant.
Metuendum, ne Gallum hiis offitiis ad paria reddenda
incitemus, quod ut fiat multos expectare metuo, ut vel per
hanc occasionem imperium bello implicetur. Audimus quoque
Metensis urbis occupationem vehementibus accusationibus et
improbationibus in conventu exaggerari. Quid vero conventus
ille pariturus tandem sit, propediem audiemus. Anglicarum
rerum conturbationes harum lator optima fide dom[inationi]
t[uae] enarrabit. Si qua re interim dom[inationi] t[uae]
gratificari potero, iube et impera. Commenda me optimis et
honestissimis viris generis tuis. Bene vale Argentine ultima
octobris 1554.
Quem nosti te redamare.
[Adr.fehlt.]
