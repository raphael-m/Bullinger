<nr>0245</nr>
<ae>Joachim Vadian an Bullinger</ae>
<od>St. Gallen, 28. September 1548</od>
<vo>Autograph: Zürich StA, E II 351, 84</vo>
<dr>St. G. Mitt. 30, S. 754f.</dr>
<re> </re>
<tx>S. Evocatus est a Ioanne Hallero, Bernensis ecclesie ministro,
Paulus ille noster, pius homo et fidei plenus, et spes est minime vana futurum,
ut commoda aliqua ecclesia ei provideatur, im[m]o ecclesiae magis consulatur
tanti viri bonitate et diligentia nec vulgari eruditione. Quare et te oratum
velim, viro tui amantissimo commendatitiis literis tuis, quae multum ei
proderunt, non deesses. Scripsi sane et ego ad D. Hallerum neque certius
quicquam me impetraturum esse mihi persuadeo, quam si tuae literae, quae vel
solae omnia possent, meis accesserint. non est autem, ut vel vos Tiguri vel illi
Bernae vereantur maiorem exsulum fratrum numerum. Ubique enim sunt ecclesiae,
quae nihil in illis fovendis alendisque officii intermittunt, et nihil deest
vere fidentibus domino. Haeret adhuc apud nos unicus ille Chuͦnradus
Constantiensis, doctus et pius vir et Musculo nostro Pauloque notus, ille,
inquam, qui tanta animi constantia, tanto cum incremento fidei Christi
euangelion primus omnium Ravenspurgi praedicavit, multis cum lachrymis et
ingenti cum moerore dimissus a sua ecclesia, quum magistratus ipsum urbe
excedere iussisset. Credo, daturos operam ministros nostros, ut et ipsi locus
aliquis commodus designetur, in quo commissum sibi talentum multo foenore augere
et eximiam suo domino, ut cepit, operam navare queat.
^$Novi alioqui nihil habemus praeter illud unum, quod nostris ex Italia
scribitur:
Philippum, Caesaris filium, ad Eidus Octobres Genuam instructissima cum classe
venturum esse; neque admodum de caussa constat, cur a patre sit vocatus, nisi
credibile est, in hoc esse Carolum, ut filium sibi ordinum favore constituat
imperii successorem. Ita variant rerum vices, ut Germani, qui multis saeculis
Hispanis imperarunt, clarissimis populis illo migrantibus, iam vice versa
Hispanos imperatores ferant et migrantes ad se non ferre modo, sed obviis etiam
ulnis excipere coga[n]tur. Vigilent igitur Helvetii, ne durissima aliqua eiusdem
gentis iniecta servitute obrua[n]tur.
Vale et D. Musculum salvum meo nomine iube atque itam D. Gervasium.
^$Sangalli, IIII^#'o calendas Octobres, anno MDXLVIII^#'o.
<un>Ioachimus Vadianus.
<lz>[Adresse:] Praestantissimo viro domino Henrycho Bullingero, almae urbis
Tigurinae episcopo, domino suo valde colendo.
