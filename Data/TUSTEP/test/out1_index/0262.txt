<nr>0262</nr>
<ae>Bullinger an Johannes Calvin</ae>
<od>Zürich, 15. Oktober 1548</od>
<vo>Autograph: ...</vo>
<dr>Ep. Calv. 1083 (XIII, 60f)</dr>
<re> </re>
<tx>
Tuas, dilecte mi Calvine, scriptas in Iulio, in Augusto demum
accepi. His serius respondeo: nam nunc negotiis oppressus sum, ita tantum non
moerore contabesco propter interitum ecclesiarum in Germania superiore. Pridie
defecit etiam Constantia, dedidit sese Romanorum Regi, recepit milites
praesidiarios 800. Cives optimi, inter quos Blaurerus Consul, Zuickius,
Labhardus, Hurusius, et alii insigniores multi relictis aedibus et immobilibus
excesserunt et fugerunt in Durgaviam. D. Ambrosius ante 5 septimanas improbitate
civium compulsus ad sororem in Durgaviam concessit, et ibi hactenus delituit.
Sustinet odium indicibile. Iam concessit ad ipsum etiam D. Thomas Cos. et
frater, vir incomparabilis. Iam vero malum etiam nobis imminet. Exspectamus quid
vel hac hyeme, vel in vere, hostes veritatis contra nos tentaturi sint. Dominus
adsit nobis, et confirmet nos in sua sancta veritate, ne quid nostra professione
indignum admittamus. Orate pro nobis. Sunt nostri alacres, intrepidi et
constantes adhuc, parati quaevis subire pericula: sed nisi vigilaverit Deus,
frustra vigilat qui custodit urbem. Peccata nostra, sanguis, ingratitudo,
avaritia, contentio, invidia et alia his similia premunt nos omnes qui nomen
Christi gerimus: ac meremur ut nos flagello excitet Dominus. Hic tamen clemens
est et propitius, si vera fide et sanctis precibus ipsi occurramus. Si placet ei
nos ex hoc eripere saeculo, innumeris liberarit malis, vita donabit aeterna.
Ipsi gloria semper. Ora pro nobis et saluta fratres omnes. Salutant te D.
Bibliander, Gvaltherus, Pellicanus, Werdmullerus, denique fratres omnes.
^$Tiguri, 15. Octobres 1548.
<un>H. Bullingerus tuus.
<lz>[Adresse:] fehlt
