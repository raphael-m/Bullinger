<nr>1514</nr>
<ae>Johannes Comander und Philipp Gallicius an Bullinger</ae>
Chur, 6. Dezember 1552.
Zürich StA, E II 365, 113.
Gr. I,  S. 273f.
S. D. P.   Charissime frater, min jüngst schriben han ich üch
by dem Götthart zugschickt; gedenck wol, es sy üch
überantwurtt. Ein lannd ist by uns Davaß genant, ist ein
fuͤrnäm namhafftig ort der Dryen Pünten, aber ein wylde
und ein grosse kilchhöry. Ir pfarrer ist vor dryen wuchen
von disem zyt gescheiden mit grossem leid siner kilchen und
unser aller; dann er gar ein redlicher man was, der me dann
vor dryssig jaren här gar wol und flysig im evangelio
gearbeit hat; ist ob 70 jaren alt gsin. Ist zuͦ uns kommen
ir landamman von des lands wägen und uns angelangt, inen
helfen und raadten, das sy mit eim andren hirten versorget
werdind, des wir gantz geneigt werind; so ist by uns nieman,
dem wir das erlich ort vertruwen mögen. Sy hand uns hieby
flyssig gebätten, an üch zuͦ schryben und by üch erfaren,
ob
jeman wäre, der den stand annäme. Sy haben dem vorigen
hundert rinscher gulden järlich gen; sy erbietten sich jetz,
die besoldung ze besseren, nun das sy ein guͦtten
predicanten überkommind. Er dörffte nit jung sin, sunder ein
gstanden, dapfer man, da kein geilheit in im sye, sunder
ernsthaffts wäsens, der halten und lassen könde; den grosse
pundstag zun zyten da gehalten werden(t?). Wir welten ouch
gern, das er ein geborner Eidgnoss und nit ein usslendischer
wäre, und so ir ein erfuͤrind, der uns fuͤglich wäre,
schryben's uns zuͦ; so werden darnach das landt mit
ordenlichem schryben und beruͤffung nach im werben etc.  -
Des kriegs halben vernämen wir  nüt guͦts; ouch under
anderem ist ein red, der Schärtli sye gfangen. Was etwas
söllich vorhanden wäre, bittend wir, ir wellinds uns
zuͦwüssen thuͦn.  Vale.  6. decembris 52. Salutant te
pii viri consul Haimius et Tscharnerus.
Tibi deditissimi Philippus Gallicius, Iohannes Comander.
Vere magno viro m[agistro] Heinricho Bullingero, ecclesiae
Tigurinae antistiti vigilantissimo, domino ac fratri suo
observando.
Darunter v. Bull.s Hd.: "Lieber radt hieruff; weist naißwan
ein eerenman, den zeig. Schick mir disen brieff wider."
