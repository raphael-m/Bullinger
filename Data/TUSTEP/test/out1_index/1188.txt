<nr>1188</nr>
<ae>Erhard von Kunhaim an Bullinger</ae>
[Wittenberg, um 7. September 1551].
Orig. (Aut.)
S. Qualis nunc sit status horum locorum, pręstantissime
d.
Bullingere, te ex proximis literis meis, quas ad te scripsi
ante dies forte 14, intellexisse non dubito.  Nunc vero,
etsi nihil habeam, quod tibi significem, tamen nolui hunc
tabellarium sine literis meis ad te venire ac obnixe peto,
ut hoc ipso nuncio mihi rescribas, et si quid novi excusum
est, literis adiungas. Petii antea, ut breviter mihi
iudicium tuum de dogmate novi hospitis nostri in Prussia,
Osiandri videlicet, communicares, quia non dubito te
pleraque scripta eius iam legisse. Idem nunc quoque peto
simulque oro, ut epistolam tuam ad Hungaros scriptam, quam
diu iam ad me misisti, imprimi cures; quotquot enim viderunt
et legerunt eam, nihil magis optant, quam ut in lucem
prodeat et nulli non sit communis et familiarissima, hoc
praesertim tempore turbulento et periculoso. Id si
obtinuero, ita me tibi devinctum reddes, ut nullum habeas
magis devinctum magisque cupidum tibi quibuscunque officiis
pro facultate gratificandi. Salutabis meo nomine reverenter
d. Pellicanum, d. Bybliandrum et d. Lęlium Socinum,
quorum
responsum toto hoc anno expectavi avidissime. Sed quia nihil
accepi, valde cogor dubitare, an etiam literę meę
ipsis
fuerint gratę. Nihilominus tamen eos ex animo diligo et
veneror eisque qualicunque officia mea libens offero.
Feliciter cum tuis omnibus, vir pręstantissime, vale, me
ama et rescribe.
Tuus Erhardus a Künheim.
Rogo vehementer, ut hoc tabellario respondeas, etiamsi non
scripseris, tamen, nisi attulerit literis, nuncio non
credam. Nisi molestum esset, optarem ex animo, ut et alii
scriberent.
Clarissimo viro eruditione, virtute et pietate excellenti d.
Henrico Bullingero, domino suo plurimum observando.
                            Zürych.
