<nr>0297</nr>
<ae>Ambrosius Blarer an Bullinger</ae>
<od>(Griessenberg), 25. November 1548</od>
<vo>Autograph: Zürich StA, E II 357a, 560ff. 311</vo>
<dr>Bl. II, 760-762 Exc.</dr>
<re> </re>
<tx>
Fuͤrgeliepter und hochvertrauwter, lieber herr und bruͦder, ich hab euch
nechermal under anderm geschriben, das ir, sobald unser lieber Haller bey euch
ankomme, mir dasselbig ouch by aignem botten, wa es nitt anderst geschehen
möchte, ze wissen thain wellten; dann ich willens gewesen, mich zuͦ ime, wie
er an mich begert hat, zuͦ verfuͤgen. So ist mir aber sydher sonst etwas
fuͤrgefallen, von deswegen es sich gar nitt oder doch mitt sonder grosser
unkommelichait diser zyt schicken wurde, wuͤrt mir ouch von ettlichen guͦten
fründen ausß allerlay ursachen widerrathen, und sonderlich diewyl die vier
evangelischen stett der eweren diser zyt bey euch tagen werden; dann es möchte
gar lichtlich etwan ain unnütz mensch mein gewar werden und zuͦ Costentz
solichs usbraiten, dardurch ich in argkwon keme, als ob ich vyllicht sonst etwas
practicierte, wie man mich dann on das verdenckt, alls söllte ich hin und wider
allerlay handlung uͤben, wie denn ouch, wiewol mitt der unwarhait, durch meine
missgünstige ausßgeben worden, das des Schärtlins diener und ander wandel zuͦ
mir habind. Derhalb ich mich gern huͤt, so best ich mag, damitt ich niemandt
billiche ursach ainches argwons diser ding halber gäbe und nitt allain ich,
sonder ouch die meinen, denen man on das gantz auffsetzig und gefahr ist, des
engelten muͤssind. Habs allso fuͤr das besser angesechen, das ich euch und
dem lieben Hallero mysn mainung meines beruͦffs halber gen Bern schrifftlich
zuͦ vernemmen gebe und ir allsdann dieselbigen den gesandten herren und botten
von Bern von mynen wegen fuͤrhaltind.
Darum ich dann euch baid auff das fruntlichist und flyssigest mir moͤglich
gebetten will haben, das irs meinem christelichen vertrauwen nach fuͤrbringen
und handlen wellen, ouch daran seyen, damitt die botten soͤlichs an ire herren
hinder sich bringind; es seche euch dann fuͤr das besser an, das ich den
botten selbs schreibe, so byn ich desselbigen unbeschwert, halts aber darfuͤr,
es seye gleich so guͦt und gnuͦg, wann es durch euch bescheche, alls wann
ichs selbs schrifftlich oder ja ouch glich mundtlich mitt inen handelte. Es
steht aber dis sach mines beruͦffs halber gen Bern im grund meines hertzens
und in der warhait also:
^$Erstlich, das ich disen beruͦff gottes, ouch deren von Bern halber by mir,
wie billich, fuͤr grosß achten, wiewol ich daneben gedencken muͦß, er
moͤchte vyllicht des lieben Halleri halber nitt alls glaßlauter sein, diewyl
ich vernym, das er von dannen widerum stelle und desshalb trungelich anhalte,
das ich oder ain anderer dahein komme, damitt er ledig und ime widerum
abzuͦkommen bewilliget werde.
^$Aber wie dem, und es seye glich die sach diss orts gantz rechtschaffen und
lauter, so erfordert doch deren von Bern halber die liebe und meinen halb die
groß notturfft, das ich hierinn zum teil meine mengel, zum teil meine
beschwärden kainswegs verhalte, damitt weder sy betrogen noch ich uber myn
vermögen on iren nutz und mitt grossem meinem nachtail überladen werde.
^$Meine mengel sind fuͤrnemlich dise:
^$Erstlich das ich weder soͤlich kunst noch verstand oder andere gschicklichait
by mir waiß, die dann zuͦ diser treffenlichen, gantz weytlöffigen verwaltung
diß ampt[s], wa es des gepuͤr nach versechen soll werden, von hochen noͤten
sind, und ist by mir warlich nitt zuͦ finden, das die frommen von Bern
vyllicht auß inbilldung des Halleri oder anderer by mir suͦchend. Das schrib
ich nitt, wie offt beschicht, ausß demuͤtigkait, das ich ringer von mir selbs
halte, dann ich im grund begabt seye; dann ich waiß wol, das yederman sine vom
herren empfangne pfund erkennen soll, ja ouch muͦsß; dann wie wollt er sonst
damitt wuͦcheren und vyl gewynnen sonder das ich mich in der warhait selbs
dermassen erkennen und zuͦ soͤlchem fuͤrtreffelichen dienst billich vyl
zuͦ gering in ansechen meiner klainfuͤge schätzen und achten soll.
^$Am andern so byn ich zuͦ dem, das ich die sprach nitt hab (und aber diß
volck sonderlich vyl daruff hat, das ain prediger landtlich rede), gar nitt wol
bestympt in ain groß comun, hab zuͦ Costentz, da doch nienen sovyl volck ist,
an den tagen, da man wol versamlet worden und die kirch by ainander gewesen, von
gar vylen nitt mögen verstanden werden, derhalb ich ouch zuͦ Augspurg nie in
den kirchen, sonder aallain im predighauß, da man sich gantz nach zuͦsamen
thain muͦsß, gepredigt, dessglichen hab ich ouch zuͦ Ulm in dem
barfuͤssercloster, da ain klaine kirch ist, predigen muͤssen, von wegen das
mein stym in der pfarrkirchen nichts eerschiessen moͤgen.
^$Zum dritten, wann glich an den zway yetz gemelten stucken gar kain mangel were,
der doch warlich grosß ist, so hab ich yetz ain sölich alter erlebt, das ich
von tag zuͦ tag an gedechtnusß, an fruͦtikait, und andern crefften lybs und
gmuͤts ye mehr und mehr abnemmen zuͦgewarten und gar kain zuͦnemmen oder
besserung zuͦ hoffen hab. Muͤsste derhalben hiender soͤlcher grosser
arbait und vylfaltiger muͤh, sorg und unruͦ, der glichen ich ouch in den
besseren und vermöglicheren jaren nie gehapt, gar bald erligen und allso nitt
allain denen von Bern, sonder ouch allen andern unütz werden, da ich sonst in
ander weg meine mögliche zymliche dienst ainem klainfügen comun wol noch
ettliche jar, naturlich und menschlich ze reden, mitt frucht und nutz ausß
gottes gnad laisten möchte.
^$Und wiewol ich waiß, das dem herren gott gantz möglich, die allten, gschwachen
starck und wacker, die gar unverstendigen und thoren weyß und kluͦg ze
machen, so waiß ich doch daneben och, das er nitt allweg on not in derglichen
sachen wunderzaichen thain will und das es ouch offt ain vermessenhait und
gottes versuchung ist, so sich etwar grosser und ime zuͦ schwärer sachen
underfachen und sich selbs weyter, dann hinder im ist, hinuß thain will, es
were dann die groß not vorhanden, die ich diß orts nitt ersechen kan,
sonderlich diewyl der treffelich und gantz gelert mann Wolfgang Meuslin yetzund
ouch vorhanden und on ainichen stand oder beruͦff, daneben ettlich jar junger
und vyl vyl gschickter aller ding zuͦ diser sach ist dann ich, der ouch von
euch, wie ir mir vormals geschriben, denen von Bern anzögt worden und er sich on
zwyfel zuͦ sölichem beruff (wie der dann ouch schuldig) vermögen liesse,
darzuͦ ich dann selbs by ime, so starck und best ich köndt, anhalten wellte,
gantz getröster hoffnung, er wurds nit wägern. Hat man aber etwas scheuchen ab
disem mann siner lehr halber, und sonderlich so vyl das nachtmal belangt, soll
man billich an mir sölichs och schüchen; dann ich an seiner bekantnusß, wie er
die in seinen commentariis uber den Mattheum und sonst gethon und sich erklert
hat, gar kainen mangel hab und muͦß ime mitt meinem hertz und gewissen aller
ding zuͦfallen, das ich dann diß orts billich bekennen sol, damitt hernach
nitt gesagt möge werden, das man sich sölichs zuͦ mir nitt versechen, und myn
lehr der von mir gefassten vermuͦtung nitt zuͦstympte. und diewyl wir dann
ainer lehr sind und er aber in all andern stucken zuͦ der sach gehörig vyl
mehr und höcher dann ich begabt ist, muͦsß ichs ye und selbs bekennen, das er
ouch vyl billicher dann ich, wie ouch mitt vyl mehr nutz und frucht der kirchen,
gefurdert soll werden.
Wollt ich euch kainswegs underlassen anzuͦzögen, damitt an mir nichts erwynde
und ich myn gewissen rain behalten und vor gott entschuldigen mög; dann es
warlich by mir allso staht, das ir übel und unrecht daran Thuͤen, so ir disen
mann nitt ewers besten vermögens dahin fürderen, und wann ich sölichs dermassen
wie ir köndte und den Müslin oder Blaurern an diß oder ain ander fuͤrnem ort
erkiesen söllte, so bezeug ichs mitt gott uff das höchst, das ich nun kainen
verdacht darzuͦ nemmen noch mich in ainichen wäg umsechen oder bedencken,
sonder den Meuslin dem Blaurer vyl vyl mal fuͤrsetzen wurde, wann sy mir baid
dermassen, wie sy dann sind, irer gaben halber bekandt weren. So vyl nun uff das
kurtzest von mynen mengeln.
^$So sind diß die fuͤrnämsten beschwärden.
^$1. Erstlich groͤsse des comuns und demnach och vyle der arbait, nitt allain
in der statt, sonder ouch uff dem land; hab ich in Wirtemberg wol erfaren, was
diß fuͤr ain muͤh und grosse burde ist, ainem yedenn pfarrer und andern zum
zyl sytzen, sein anligen vernemmen und darinn berathen und hilfflich oder doch
trostlich sin. Wisste warlich kainswegs mehr ze thain oder ze lyden, das ich in
gemeldtem fürstenthumb und ettlich andern orten erduldet hab, dahin ich aber vor
vyl jaren kommen und yetzund sovyl elter und unvermöglicher byn. Ir hapt selbs
alls der verstendig lycht zuͦ ermessen, wie der Berner piet mitt Sophoy und ir
anderen lantschafft alls
^$2. gar seytlöfig und was fuͤr ain muͤh seye, dise kirchen all visitieren.
^$3. Item mitt dem ehgericht beschefftiget sein.
^$4. Item mitt den schuͦlen, und wie ich dann sonderlich yetz bericht wird, das
sy ouch publicas lectiones instituieren und anders den sachen dienlich anrichten
wellen.
^$So ist dann ouch sonderlich hochbeschwärlich, sich begeben under ainen sölichen
zwytracht, der noch alls gruͤn und gantz schwyrig ist, wie ich dann globwirdig
vernymm, das der spann des nachtmals halber noch gantz unerloschen und desshalb
by vylen in statt und land etwas unwyll und bitterkait erzöge.
^$In summa, es ist an dem ort on zwyfel, wie der lieb Hallerus selbs davon
schribt, vyl und groß arbait, die aber ainem alten, wann er gleich sonst die
geschicklichait hette, die ich aber warlich nitt hab, zuͦ vyl uberlegen ist,
und sonderlich, da ainer nieman oder gar wenig leut hat, by denen er vyl hilf
und rath und allso seiner burde lychterung finde, wie ich dann glouplich
verstendiget wurd, das usserhalb dem Hallero, der aber bald widerum solle gen
Zürich abgeforderet werden, nichts sonders by den andern lieben und guͦten
kirchendieneren in der statt, die mir ouch all unbekant synd, zuͦ finden seye,
^$Klammer und obige Zeilen, mit Anmerkung auf linker Seite: "di mögt ir wol,
(diewyl es etwas hessig) darzuthain underlassen."
^$welchs ich doch warlich den getrüwen mennern zuͦ kainer verklainerung, sonder
allain, wa dem allso sein söllt, zuͦ erzelung und uffhufung der beschwerden,
so sich in diser sach erzögend, melden, und damitt ir sechind, das ich nitt on
groß ursach hierinn gern gwarsamlich faren und handlen wellt, damitt ich weder
mich selbs noch ander leut an ainen verletzlichen stock fuͤrte.
^$Hab danecht noch in disem allem myne privat und sondere anligen myner person,
so ich menschlicher wyß alls hochbeschwerlich anziechen möchte, deren ouch nitt
wenig sind, fallen lassen; dann ich dieselbigen soll und gern wöllt mitt hilff
und gnad meines gotts in gedult ertragen.
^$Nun diß alles wellt, myn hertz- und fuͤrgeliepter herr und bruͦder, sampt
unserm Hallero bona fide und meinem gantz bruͤderlichen vertruwen nach den
gesandten herren von Bern uff das flyssigest und aller getrüliches von mynen
wegen fuͤrhalten und in dem allem gar nichts verschwagen, sonder nach der
liebe regel handlen und nitt begeren, mich uber vermögen und die kirchen zuͦ
Bern mitt meinem dienst mehr zuͦ beschwären, dann zuͦ erfröwen und
uffzebuwen, sonderlich diewyl ir ain sölichen fürtreffelichen, gelehrten und
gantz geschickten mann an der hand hapt, an dem ir doch (meines urtails) nitt
gering übel thaind, ouch die kirchen Christi nitt wol, alls ir sollt,
bedenckend, wann ir inn dahein ewers höchsten vermögens nitt fürderend.
^$Ich will aber daneben den herren von Bern oder den ewern, oder wär mich darumb
ankompt, gern und willig dienen, so ich an ain klainfuͤg ort und zum dienst
ainr sölichen kirchen beruͤfft wurde, die minem vermögen und gaben lybs und
gemuͤts gemässer ist.
^$Wellt ouch die gesandten herren von meinen wegen gantz früntlich und dienstlich
pitten, das sy diß mein gegründt und warhafft fuͤrgeben meinen gn[ädigen]
herren, ainem e[rsamen] rath zuͦ Bern fleyssig wellen anzögen mitt fererem
meinem christelichen, underthenigen empieten, das ich im fal, da man diser
meiner entschuldigung nitt ersettiget sin, sonder darüber meiner nichtigen
dienst begären wellte, mich fuͤr myn person, on weyb und kind, zuͦ inen
verfuͤgen und der kirchen allda ain monat zwen, drey ongefahrlich, so best mir
möglich, dienen welle, damitt allso die kirch mein und ich der kirchen
gelegenhait erkundigen, und ob ich zuͦ sölichem ampt tougelich und diß schwär
burde ze tragen starck genuͦg seye, erfaren und allsdann weyter nach gstallt
aller ding zum lob gottes und wolfart der seelen, dahein es alles gericht sein
soll, gehandelt mög werden.
^$Und helffend ir mir um aller liebe willen hertzlich zum herren gott ausß warem
glouben schreyen und ruͤffen, das er unß in diser so treffelichen gantz
wichtigen sach seines vätterlichen wolgefallens verstendigen und nitt gestatten
welle, das diß orts ichtzit ausß menschlichen anfechtungen weder zur rechten
noch lincken hand, sonder alles ausß angeben, in laitung und crafft seines
hailgen gaists zuͦ uffbauwung seiner kirchen fuͤrgenommen und gehandelt
werde.
^$So der Hallerus gern selbs by mir sein und mitt mir vyllicht der sach halb rede
wellt haben, sover es im dan gelegen syn, will ich uff tag und stund, wie er
mich beschaiden wirt, gen Wynterthur kommen, und syn da erwarten zuͦ der Kron;
er lasß michs nun by zögern wissen. Möcht wol ain par stund by im sin; sicht
euch aber ain anders fuͤr besser an, lasst michs wissen.
^$Wellt mir mein gn[ädigen] lieben herren den gesandten von Bern mitt wunschung
alles guͦten von gott meine gantz christliche guͦtwillige dienst sagen sampt
unerthenigem erpieten alles desjhenigen, so ich inen und ainer gantzen loblichen
christlichen statt Bern zuͦ dienstlichem wolgefallen und furderung ainches
guͦten yetz oder hernach beweysen und erzögen köndt. Will den herren gott mitt
glouben und ausß meines tieffen hertzen grund anruͤffen, er welle diß sach
allso durch seinen gaist laiten und fuͤren, das wir seinen guͦten gnedigen
willen gegen unß spuͤren, er des gelopt, wir und seine gloͤbigen erfroͤwt
und gepessert werden mögen.
^$Es soll aber obgemeldte erzelung meiner beschwerden allain verstanden werden
auff den fal, da man mir das steurruͦder in disem schiff bevelchen und in die
hand geben wellte; sonst, wann Hallerus da beleiben und der recht pfarrer sein
oder man den Meuslin oder ain andern geschicktern, dann ich byn, zuͦ sölichem
beruͤffen und ordnen, will ich alsdann mich der sach gar nitt so hoch
beschwaͤren und mich lichtlicher ain diaconum und gmainen schiffknecht ze sein
vermögen lassen; ist warlich warlich myn hertzlicher ernst.
^$Das der lieb Hallerus vermaint, ich sollte glych yetzund mitt den legatis und
ime hinein sein, were mir nitt moͤglich, so vyl hab ich underhanden und byn in
ainer gar uͤseligen hausbusleten; so gar unordenlich hab ich in yl meine
buͤcher und liebsten hausrat, der mir doch wenig gulte, durchainander in
fesser mitt anderem blunder ingepact, das ichs yetz mitt übler zyt widerum
erlesen und vor schaden bewaren muͦß, zuͦ dem das ich sonst ouch ettlich
sachen myner grossen notturft nach verrichten muͦsß, welchs alles doch, so
ich uffrecht belyb, in ettlichen wochen beschechen mag.
^$Datum 25. Novembris 1548.
^$Bemerkung: Von diesem Brief gibt es eine von Bullinger verfasste und an Vadian
geschickte Zusammenfassung: St. Gallen KZ (Vadiana), XII, 351.
<un>
<lz>[Adresse:] fehlt
