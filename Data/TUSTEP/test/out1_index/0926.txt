<nr>0926</nr>
<ae>Johannes Haller an Bullinger</ae>
Bern, 11. November 1550.
Zürich StA, E II 370, 125. / Orig.(Aut.)
S.   Tuas ad quaestorem et Hagium obtuli ipse eis.
Receperunt se hoc negotium
per primam quamque occasionem adiuturos, ita ut subinde
magis ac magis bene
sperem in hac parte. Vadiani literas, Caesaris mandatum per
Artopaeum missum et
instructionem inquisitorum crudelissimam ad te remitto et
habeo tibi ingentes
gratias. Literas quoque simul mitto ad d. Blaurerum
directas, quas ut illi cito
mittas oro. Publica et domestica me premunt negotia, ut
plura nunc non possim;
sunt enim nundinae hodie frequentes; praeterea heri habuimus
nostrae classis
synodum, ut sim plus aequo occupatus. Adhaec dominus
familiam meam visitans his
diebus ancillulam mihi abripuit, et decumbit iam Blattnerus
noster, provisor
scholę et commensalis meus, de cuius vita admodum sum
sollicitus, cum sit
doctus et valde ingenuus, modestae et magnae spei iuvenis.
Reliqua adhuc omnia
apud me bene valent. Pestis invaluit ita, ut hac septimana
circiter 50 obierint,
inter quos etiam cognatus meus Cosmas Alderinus, musicus et
componista, ut
vocant, insignis. Ita sumus in manu domini; illius fiat
voluntas, cui me totum
cum meis omnibus consecravi et dedidi. Tu pro nobis ora
dominum et habebis me
meosque tibi perpetuo commendatos. Dominus tuam tuorumque
valetudinem tueatur
diligenter. Salutat te mea uxor, d. Musculus, d. quaestor,
Hagius, Rümlangus et
alii. Salutabis meo nomine etiam tuos. Vale. Bernae  11.
novembris 1550.
Tuus I[oannes] Hallerus.
Sultzbergerum, de quo scribis, non vidi. Literae mihi a
puella quadam Tigurina
redditae, quae et ipsa dicit se non videre illum.
Clarissimo viro d. Heinrycho Bullingero, suo colendissimo
domino et compatri.
Tiguri.
