<nr>0235</nr>
<ae>Augustin Mainard an Bullinger</ae>
<od>Chiavenna, 22. September 1548</od>
<vo>Autograph: Zürich StA, E II 335, 2095f.</vo>
<dr>Gr. I, S. 132-135</dr>
<re> </re>
<tx>Gratiam Domini nostri Iesu Christi con spiritu tuo. Quod ad te hactenus,
posteaquam a vobis discessi, literas non dedi, vir colendissime et
observandissime, nulla negligentia aut lentitudo fuit; tametsi enim tarditas
senectutis comes esse solet et tu, etiamsi erravissemus, hanc culpam tua
benignitate nobis condonares, non est tamen, quod accusari debeamus ullius
incurie, quia alia nostre cessationis causa fuit. Nam cum videre prius vellem,
qui nostrarum rerum exitus futurus esset, tristisne an felix, ut certa de nobis
tibi scriberem, expectarem quoque literas e Venetiis pro domino Bibliandro, in
hunc usque diem invitus etiam distuli. Nunc autem, ne diutius forte maneas in
cogitatione suspensus, que in presenti habemus, qualiacunque sunt, nota tibi
facere decrevi.
^$Quum rediissem domum, nostram confessionem in prima mea concione cunctis
audientibus explicavi, subscriptiones et sigilla tum vestre, tum ceterarum
ecclesiarum, quibus confirmabatur, ostendi; sequenti vero sermone literas
vestras et quas Basilienses et Curienses patres dederant, que omnes ad
concordiam et doctrine consensionem hortabantur, in lingua nostra, ut omnes
clare intelligerent, recitavi. Narravimus pro suggestu toti ecclesie nostre
cunctam humanitatem cum omnium vestrum simul, tum uniuscuiusque in particulari
nobis exhibitam, quam honorifice et quanta charitate in visceribus Christi Iesu
nos exceperitis, labores preterea vestros, quos tum nos audiendo, tum causam
nostram examinando et demum etiam sententiam vestram scribendo suscepistis,
postremo ordienem vestre ecclesie, doctrinam, mores, multiformem sapientiam,
lectiones, conciones, genera linguarum, quorum omnium ingenti letitia cuncti
sunt affecti et laudem Deo dederunt.
Mihi autem nostre ecclesie sindici imposuerunt, ut pro ea tota vobis,
quantascunque possu, gratias agerem. Fatentur enim se plus, quam dici potest,
vestris dignitatibus esse obnoxios et se suaque omnia vobis offerunt rogantque,
ut eis iubere dignemini.
^$In quo statu res nostre sint: scito Stancarum hinc abiisse. Nam quum adhuc
tumultuaretur causa cuiusdam scripti, quod e manibus domini Comandri spontene
habuerit an sua importunitate extorserit, ignoro, cuius exemplar ad te mitto,
rogavi illum, ut de cetero non me molestaret, quod et fecit; quo autem abierit,
nescio. Qui autem adherebant Camillo, adhuc sunt in ea sententia; attamen spero
in Domino brevi futurum, ut in viam redeant. De ipso nolim iudicare; domino enim
suo stabit aut cadet, et spero, non cadet gratia domini nostri Iesu Christi.
Franciscus Niger, presentium lator, est in sententia Francisci Stancari, cum
nihilominus alias diverse fuerit opinionis, videlicet sacramenta esse veluti
organa, quibus Deus et gratiam, qua peccata remittat et iustificet et regeneret,
impertiat. Alias hoc non credebat; nunc credit persuasus a Stancaro, neque id
tibi scriberem (rogo te, noli offendi ex verbis meis, que invitus, imo coactus
dico) Franciscus Niger est vir facilis; nolui hoc tibi dicere, quum apud te
essem, neque enim tunc causa fuit; nunc autem causa est et ea quidem urgens ac
magna.
Paucis diebus, quum ex uxore sua infantulum suscepisset, venit ad me adhibito
secum teste et confessionem sue fidei de baptismo aperuit, volens, ut vedebatur,
infantem baptizari in sua fide. Respondi illi me baptizaturum esse infantem in
nomine patris et filii et spiritus sancti et in fide ecclesie Christi, non sua.
Nam tametsi etiam ipse erraret in fide, non propterea infans male baptizatus
esset, neque aliam formam servare intendebam in baptizando suo infantulo, quam
hucusque servaveram. Est alioqui vir bonus, sed non satis constans et firmus. Is
enim cum amicissimus mihi esset et ego illi (et fateor coram Deo, nunquam me tot
laudibus hominem extulisse, quot illum magnificavi), nihilominus defecit et
amicitie iura (ni fallor) violavit. Tu iudicabis. Mitto ad te exemplar suarum
literarum, quas ad totam sinodum Curiensem, ubi Comander, Blasius et ceteri
ministri Christi aderant, me nesciente, antequam legerentur, dedit. Non me
monuit, nihil dixit.
Latorem literarum esse voluit Franciscum Stancarum, quem commendabat. Audivi
ego; legi literas magno animi merore, totus attonitus, qui fieri potuisset, ut
contra me Niger scribere potuisset. Quia autem diebus preteritis se ad vos
venturum esse dixit, monere te volui, ne vobis accidat, quod ipsi Comandro,
quamquam occulatiores et vigilantiores estis, sico. Comander, bona fide, ut est
vir bonus, dedit scriptum quoddam Stancaro, quod dare non debuit, quia et
nocebat ecclesie nostre et derogabat honori suo. Nam confirmavit sua
subscriptione et siggillo nostram confessionem post vos. In ea autem confessione
continetur sacramenta non conferre gratiam aut iustificare, sed earum rerum esse
signa; in scripto autem suo affirmat illa conferre gratiam et iustificare. Ego
volui apud nostros illud excusare per id, quod quandoque signo tribuitur, quod
non est signi, sed rei signate. Verum mihi respondent aliqui, quod sibi non
constet Comander. Quamvis enim verba sua rectum sensum habere possint, non erat
tamen in presentiarum opus illud scriptum, quod dubium gignere potest apud
imperitos, dare Stancaro, qui videtur Stancaro favere et contradicere
confessioni et etiam sibi ipsi. Ratione eius scripti ipse Niger non assentit
confessioni, sed Stancaro, et iterum vult vos interrogare de ea re, ut eo die,
quando ad me venit pro baptizando infantulo, promisit. Nostis, quid respondendum
illi sit. Ipse fuit author nostre ecclesie, ut patet in suis literis, ut
confessioni sive sententie vestre et ecclesiarum de ea re staretur; nihilominus
decedit a suo consilio.
^$Recepi me missurum ad te literas quorundam nobilium, ad quos de Stancaro
scripseram, ut me de qualitatibus hominis ipsis noti me informarent. Miserunt e
Venetiis has literas, quas ad te mitto, ut legi tibi facias per aliquem Italum,
si velis, et declarari, quoniam vulgari nostro sermone conscripte sunt. Priumus
est Balthasar Alterius, qui est a secretis legati Anglici apud Venetos, secundus
Dominicus Manzonus, institutus a dominio Venetorum officialium sindicus; tertius
est Marcus de Lilio, civis Venetus, vir pius et fidelis. Balthasar Alterius de
Stancaro sic scribit: "Cerebrum Stancari a multo tempore novi et scio optime,
quo pede claudicet." Haec est conclusio: "Is pauperculus semper fuit,
scandalosus et extranearum opinionum et quandam habet instabilitatem, ut
nesciat, quid expiscetur, temerarius multo plus, quam in tuis literis dicas.
Propterea fugite illum amore Dei et amovete illum ab oculis, quam citius
potestis; aliter nunquam quiescetis neque ecclesia vestra." Manzonus sic
scribit: "Quantum ad desiderium tuum, ut informeris de domino Francisco
Stancaro, tibi dicam simpliciter et in veritate id totum, quod scio et sentio de
ipso. Primum palam est et manifestum ipsum esse levem, instabilem, sui amatorem
et, ut brevi dicam, precipitem in omnibus rebus suis, et peius hoc est, quod
vult desponsare suas opiniones, quamquam discrepent a communi ritu et vere
Christiano." Deinde post pauca verba addit, quod fuerit sacrificus; non credit
tamen ipsum fuisse Iudeum, licet de facie vedeatur, et addit, quod Venetiis
acceperit uxorem pauperculam a via aberrantem.
"Modum sui matrimonii", ait, "tacebo. Dicam tamen ipsum diu me tenuisse domi mee
meis expensis et id invitum fecisse propter suam inquietudinem." Marcus de Lilio
pauca scribit; comparat ipsum limaci, que signa sua, quacunque transit,
relinquat, et quod agnoscatur ab omnibus. "Respondebo, " ait, "tibi alias
copiosius." Hec, vir Christianissime et colendissime, non ideo mittere aut
scribere volui, quia me delectent, sed quia id tibi promisi, et ut agnoscatis,
quales sint, qui ecclesias conturbant. nihil tamen horum, que ad te scribo,
conscium esse volo Franciscum Nigrum. Cave, te rogo, ne is quicquam horum sciat.
Quum legi feceris literas, si voles, plica et remitte eas omnes ad me inclusas
in charta, quemadmodum ego ad te in his mitto inclusas. non scribo in presenti
domino Pellicano, patri nostro reverendissimo; saluta illum, te rogo, nomine
meo. Propediem scribam illi et domino Rodolpho, quem ex corde quoque saluto;
illis enim plurimum debeo. Saluta dominum Frisium, dominum Ghisnerum et ceteros
omnes vestre ecclesie patres. Audivi istic esse dominum Musculum; dicito illi ex
parte mea, si volet ad nos venire, non deseram illum, donec ulla substantia mihi
supererit, et veriora experietur facta quam verba. Hic rumor est Argentinam
diabolicum Interim acceptavisse, quod credere non possum; verum tu nosti
veritatem. Parce, precor, mi domine, quod tam longus sim; non enim satiari
possum tecum colloquendo. Vale in Christo Iesu et scito Augustinum tibi
deditissimum esse.
^$Claven[n]e, 22. Septembris 1548.
<un>Servus tuus Augustinus Maynardus.
<lz>[Adresse:] Colendissimo atque sapientissimo viro domino domino Henrico
Bullingero, Tigurine ecclesie episcopo et domino suo [observandis]simo. Tiguri.
