<nr>2907</nr>
<ae>Johannes Haller an Bullinger</ae>
<od>
Bern, 27. Februar 1558.
ZÃ¼rich StA, E II 359, 2975.
S. Venit ad me nunc cursor hic Tigurinus, tempore satis incommodo, quum intra horam suggestum conscendere debeam.
Parce ergo, si sim brevior.
Tuas Anglo cuidam, ut scribis, datas non accepi, quo abierit ille nescio: inquiram Lausannae et Genevae, si forte quo ierit, aut ubi reliquerit literas, indagare queam.
Quamvis, si nebulo sit, ut videtur, abstulisse eum illas secum facile cogitari possit.
Dolet mihi hoc maximopere.
Sed quid agamus? Cautius deinceps utemur illis hominibus.
Tibi non minus
ingentes ago gratias pro munere in illis literis uxori meae misso, quam si illud accepissemus.
- - - - - - - - - - - - - - - - -  Captivos Parisienses nondum esse dimissos, sed graviorem inquisitionem commissam esse tribus cardinalibus affirmant nobis Beza et Budaeus, qui heri hic fuerunt Francofurtum profecturi et a principibus intercessionem pro illis petituri.
Beza a senatu veniam abeundi petiit quae illi data est, ea conditione, ne quidquam aliud agat quam captivorum negotium.
Videntur enim
omnino denuo aliud agere velle.
Nos senatum huius obiter admonuimus.
Itaque graves illi additae sunt minae (nec erunt illae inanes) si tertio compertum fuerit, illum aliquid aliud agere aut moliri.
Nos quoque ipsi illum severiter et corripuimus propter praeterita, et ne quid tale deinceps committat admonuimus: alias enim nos non posse amplius dissimulare.
Hoc se facturum recepit.
- - - - - - - - - - - - - - - -
Bernae, dominica invocavit 1558.
                                                                     I. Hallerus tuus.
Clarissimo viro d.
Heinrycho Bullingero Tigurinae ecclesiae pastori fidelissimo domino et compatri suo carissimo colendissimoque.
