<nr>1201</nr>
<ae>Ambrosius Blarer an Bullinger</ae>
Biel, 23. September 1551.
Orig. (Aut.)
S.  Quod tanta diligentia cura ista, quam nosti, liberare
conaris, mi venerande charissimeque Bullingere, gratiam tibi
maximam habeo. Et promovisti certe aliquousque hac in re tua
illa amica epistola; ego profecto, quur enim dissimulem,
magno animi dolore tuam illam tam seriam repetitionem
audiebam tale quiddam, ni fallor, passus, quale de Petro
toties a Christo, num se amaret, rogato legimus. Verum
melius iam post lectas literas tuas habere cępi. Dominus
mutuum nostrum
amorem perpetuo foveat et conservet; vota, quę pro nobis
facis, ut domini benignitate rata sint, sedulo precabor, tu
cave, quicquam unquam de tuo illo Christo nos commendandi
studio remittas, quandoquidem ita omnium rerum facies nihil
ęque postulat atque flagitat, quam ut invicem consolemur,
confirmemur ac regum regi dominorumque domino assiduis
sacrarum precum interpellationibus nos commendemus, ut
instructos nos et invictos contra tot adversariorum
nostrorum machinas efficiat. Sic omnia nunc temperat
dominus, ut et impii mensuram suam impleant et hypocritę,
quod vere sunt, esse appareant, simul autem et supini
oscitantesque filii dei extimulentur et qui omnino probati
sunt, manifeste fiant. Quę omnia rebus tranquillis
haudquaquam hunc in modum elucere possunt. Nobis huc
eluctandum quotidie existimemus, ut domino Christo suisque
in mundo membris nos ac omnia nostra probare feliciter
possimus. Bene vale, mi anime et colende in Christo frater.
Bielis  23. septembris 1551.
Si quid praeterea de nostris rebus scire fortassis iuvabit,
vicissim eam vivam, quam dedisti, epistolam a nobis accipis,
quę omnia nostra et quomodo cum Hallero et Musculo
fuerimus, bona tibi fide exponet, fidelius certe, quam ulla
charta possit.
T[uus] Ambr[osius] Blaurerus.
Redditę mihi sunt etiam illę literę, quas cum
altera
epistola mihi inscripta Basileam, ut illinc huc mitteretur,
Gastio perferendam dedisti, et gratiam tibi maximam hoc
nomine habeo necnon pro libello illo de christianorum
sacrificiis. Precor, ut domini beneficio omnia ad te cum
multo foenore redeant.
Praestantissimo viro d. Heinricho Bullingero, d. amico suo
longe colendissimo.
Tiguri.
