<nr>0427</nr>
<ae>Matthias Erb an Bullinger</ae>
<od>Reichenweier, 25. April 1549</od>
<vo>Autograph: Zürich StA, E II 361, 162</vo>
<dr> </dr>
<re> </re>
<tx>
Gratia domini tecum. non opus est, frater in Christo observandissime, pluribus
significare ecclesię nostrorumque omnium statum; nam te audisse haec ex
nostro illo, qui superioribus diebus apud te fuit, non dubito. Reliqua Heinius
noster, nisi fuerit elinguis, pronuntiabit. Verum ut summam teneas, brevibus
hęc ex me. Satan non cessat in istis, qui rerum potiuntur, etiam in Nostro
illo, sed urget, ut quamprimum Caesaris Interim nobis ablegatis pacifice ac
maximis pollicitationibus ecclesiis obtrudatur, miris certe et dolosis technis.
O mores, o tempora. Vere dixit ille: "Maledictus, qui confidit in homine" etc.
atque alius: "Omnibus in aulis tenet insipientia sceptra; illius et sequitur
regia turba pedes." Hinc merito in seniorem illum ducem, qui tot animas seducit,
exclamare licebit: "Conspiratio, conspiratio." Orate pro nobis sine
intermissione, optimi fratres, ne defitiat fides nostra etc.
^$Synodum impiissimam Tabernę actam audisti, opinor, ab aliis. Episcopus
Eras[mus] (Erasmus) a duobus suffraganeis ceromate episcopali delibutus in festo
Annunciationis. D. Marię missarum primitias Satanę obtulit, quibus synodus
celeberrima sequuta multorum pręlatorum, ut vocant, insolita pompa. Quattuor
ex abbatibus electi, qui sint hęretice pravitatis exquisitores, inter quos
tyrannus ille abbas in Schotteren, Rudolphus Garb, princeps erit, reformator
ecclesiarum in Alsatia. Argentoratenses nihil aliud expectant quam missastas
iamque dudum sacrificassent, si vulgi tumultum non metuissent; in choro summi
templi parantur omnia etc.
^$Comes a Hanau urgenti episcopo necdum cessit, sed suos ministros tutatur pro
virili nec vult etiam infimum ablegare, nisi episcopus substituat interimisticos
pfaffones. idem facit et dux Bipohtinus etc. Hęc de nostris. Saxonia adhuc
salva est et maritimę civitates etc.
Hęc ad te brevibus, frater observandissime, quę certa sunt; passim
feruntur plurima vulgo, sed incerta. Verum quid moramur hominum rumores? Certum
est dei verbum, solidum et immutabile, quod nec papę nec Caesaris tyrannide
exterminabitur, modo resipiscamus. Servabit dominus aliquas reliquias suę
Germanię. Audio enim plerasque civitates, de quibus conclamatum, nunc
respirare. Videbimus propediem maiestatem Christi, ut spero, multo clariorem
quam unquam. Vale et orate pro nobis, ut facitis, sedulo, ne lupi irruant in
caulam ovium Christi apud nos.
^$Vale cum ecclesia et familia. Nolui scribere; sed Heinius persuasit, ex quo
reliqua expiscaberis. Salutabis omnes symmystas.
^$Richenvillę 25. Aprilis etc. 49.
</tx>
<un>Erbius.</tx>
<lz>[Adresse:] D. Henrycho Bullingero, fratri observandissimo etc.
