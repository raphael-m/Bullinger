<nr>0302</nr>
<ae>Fridolin Brunner (Fontejus) an Bullinger</ae>
<od>Glarus, 3. Dezember (1548/49)</od>
<vo>Autograph: Zürich StA, E II 377, 2404</vo>
<dr> </dr>
<re> </re>
<tx>
S. Literas tuas, vir amplissime, Decembris die primo accepi, quibus profecto
mihi nihil adferri potuit optatius; bis enim me hae delectarunt, partim quod
animum meum querulum et ob piorum conditionem miseram inquietum satis superque
consolaverint et quietum reddiderint, partim quod bene volentiam amoremque in me
tuum non vulgarem esse ostenderint, cum negotiis tuis omnibus sepositis non
tantum respondendo ad mea scripta me non dedignaveris, verum eciam ipsum
tabellionem in mercatorum turba promiscua queritantem oreque proprio mihi
salutem imprecando huic tuis manibus epistolam tradideris. Qua ex re mihi
evidenter intelligere datum est te me non solum respicere, imo suspicere.
Adhęc ex tuis literis intellexi non ecclesię consultum ad omnia
sycophantarum<f1>Verleumder, Betrüger; Adagia, 2, 3, 81 (LB II 515f).<fe> convicia respondere, convicia conviciis retaliare, dente Theonino
rodere, quo scribendi modo pii plus offendi quam pietate provehi detur. Candore
christiano dignius affirmas Christi negotium modestia quadam syncera potius
tractari quam importunitate inconsiderata evertere, hoc tamen fine, ne
imprudenter cuncta dissimulemus in religioneque ludamus, sed imp[i]orum errores
et nugas tam strenue impugnando confutemus, quo simplicibus ac bonis quamprimum
elucescat, quibus miseri erroribus involuti, hos angue peius odisse<f1>Adagia, 2, 9, 63 (LB II 676f).<fe> eligant. In
sententiam tuam pedibus eo; nam experientia magistra iam dudum expertus sum
veritatem nudam ac simplicem praeterita mordacitate plus aedificare quam si
dicacitate et dicteriis conspersa sit. Perplacet tuum sanum institutum,
videlicet theologum, non sycophantem agere.
Perge igitur in tuo sancto proposito Decadibus absolvendis; probabitur ab
omnibus piis consilium et labor tuus, philosophię qui sacrę incubuerint,
multum proderit; per indicem enim promittis te docte, circumspecte et satis
mature evangelii hostibus responsurum, horum ampulas, mendacia, blateramenta et
somnia sic revincendo subvertendoque, ut bonis satis claret circa fidem
deploratos et reprobos homines detecta ipsorum impostura abs te fusos et fugatos
esse. Bovem fortassis lassum referes forcius pedem figendo. Foelicem me esse
dicerem, si quando tuis illis laboribus frui concederetur. Ob id orabimus
dominum precibus indefessis, ut huius auspiciis Decades absolvantur et
quamprimum in ecclesię usum ędantur. Sed ante omnia tuę sanitatis
quoque rationem habeto, ne immensis laboribus confectus aut valetudinarius aut
literis immoriaris, tandem ecclesię parum usui futurus sis. Gratulamur de
tali viro, qui et scientię merito et vita spectata omnibus praeferendus est
non tantum Helvetię nostrę, verum totius catholicę ecclesię lumen ac
decus. Fac igitur, ut et corporis tui curam talem habeas, ut et domino, tibi et
nobis pro[d]esse valeas, ne curis et laboribus intempestivis exhaustus inanis
reddaris et demum praematura morte interripiaris. Vale bene, vir ornatissime, et
mea scripta boni consule; nam animus est tua negotia non amplius interturbare,
ni urgeat res maxima. Vale iterum et me in tuorum amicorum catalogum numerato.
^$Datę Glaronę 3. die Decembris.
<un>Fridolinus Fonteius, tuus frater et amicus in domino.
<lz>[Adresse:] Dem ersmen und wolgelerten M. Heinrich Bullinger, predicant im
Münster zuͦ Zürich, minem günstigen herren und fründ, zuͦ handen.
