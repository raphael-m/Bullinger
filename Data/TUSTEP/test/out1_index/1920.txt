<nr>1920</nr>
<ae>Sebastien de l'Aubespine an Bullinger</ae>
. . . . . . .. . .,  10. April (1554).
Zürich StA, E II 359, 2921. / Orig.(Aut.)
S. P.  Binas tuas accepi, nec est credibile, quantum
voluptatis conceperim ex earum lectura; perge ergo, mi
Bullingere, et existima te eum locum apud me habere, qualem
apud amicum summe optares. Hunc remitto ad d. Vergerium et
ei iuxta eius postulata pecuniam per eundem mitto; nescio
tamen, an sit tutum, nam hominem non novi, neque eius
conditionem. Sed audi: non credas, quam mihi fuerit
iucundum ultimas tuas legere; nam tu non solum mecum
convenis, sed rem/cum omnibus Germaniae statibus, nam in
summa Caesar utitur marchione Alberto tanquam Catilina ad
perdendam et penitus evertandam Germaniam sub praetextu
belli contra episcopos. Scis artem: vivet marchio ex bonis
ecclesiasticis et absque Caesaris pecuniis colliget militem,
quem fovebit per aliquod tempus, donec coniunctis cum
Caesare copiis alios principes possit cogere et ad pristinum
iugum revocare. Marchio scripsit literas ante aliquot dies
episcopo Atrebatensi, que versus Lucenburgum a nostris sunt
intercepte et coppia ad me missa Gallice translata, ex qua
coppia articulum extraxi et iussi rursum Germanice fieri, ut
tu posses intelligere. Hunc mitto et fac, ut diligenter
legas; nam nisi fallor, interest reipublicae, ut omnes
status illa sciant et videant conspirationem nefandam.
Cetera omnia leta in Gallia, et fore prevideo Cesarem velle
in confinibus nostris et vestris bellum connectere versus
Burgundiam et Sabaudiam. Propterea omnes boni debent maxime
vigilare et contra talem ferocem bestiam unionem tueri.
Scribe, queso, de illo fędere Svevico, si quid audias,
quod non credo fore, ut tu ipse. Nam si unquam, nunc
principes debent suo periculo sapere. Vale optime et me ama.
Datum  10a ap[rilis] raptim.
Tuus semper Bassefontaneus.
Id, quod vobis scriptum est de Hedino, est falsum; nam
nostri, qui 12a die viderunt, non posse defendi, dediderunt
Caesarianis absque ulla iactura; nam salvi sunt reversi
exceptis tribus captivis, et videns Cesar castellum illud
parum munitum, ipse reliquid.
Domino Bullingero.
