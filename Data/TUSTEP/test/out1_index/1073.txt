<nr>1073</nr>
<ae>Theodor Beza an Bullinger</ae>
<od>Lausanne, 25. April 1551</od>
<vo>Zürich StA, E II 337, 485. / Orig.(Aut.)</vo>
<dr>Druck</dr>
<re>Regest</re>
<tx>Gratia vobis et pax a deo patre et domino nostro Iesu
Christo.
Quod a nobis saepe contendistis, fratres et symmystae
colendissimi, ut ecclesiae vestrae filios commendatos
habeamus, it ipsum nos quam diligentissime praestitimus pro
mutua nostra in Christo necessitudine, neque tamen hic
noster labor successit, quemadmodum sperabamus. Itaque
putavimus hic vobis paucis exponendum, quod sine flagitio
dissimulare non possumus, mores scilicet duorum ex alumnis
vestris, Ioannis ab Hala et Iacobi Pintscheleri; qui utinam
tales essent, ut magnificentissimi senatus liberalitati,
nostrae/vestrae expectationi et nostris laboribus
responderent. Illius igitur hae sunt virtutes: summa
perfidia in hospitem suum, virum optimum et doctissimum,
vinolentia, hypocrisis, luxuria, adeo ut eum nuper non
puduerit (quemadmodum ipse suo testimonio convictus est)
meretricem domici amici cuiusdam sui deducere publico inde
exorto scandalo, cui scilicet ut mederetur, paulo post visus
est sub noctem sclopetum gestare, quod postremum ipse ita
excusavit apud nos, ut mendacem ipsum esse facile omnibus
appareret. Sunt autem haec nobis ita comperta, ut ne ipse
quidem negare possit, nisi a se ipse velit dissentire.
Iacobus vero Pintschelerus, quum a nobis accersitus de eo
crimine rogaretur, fassus est comitem se illi fuisse ad eam
deducendam meretricem, quam paulo post solam cum Ioanne in
cubiculo reliquisset. Haec sunt egregia eorum facta, quorum
apud vos ne sine summo quidem pudore meminisse possumus,
magno certe cum dolore, sed necessario de iis ad vos
scribimus, tum ut fidem nostram liberemus, tum ut ab his
pestibus Christi ecclesiae, sponsae illius integerrimae
caveatur. Cuius rei si unquam alias nunc profecto nos maxime
sollicitos esse oportet ita corruptis passim iuventutis
moribus, ut, nisi dominus providerit, ex semine tam vitiato
vix ullum fructum sperare possimus. Id nos quidem quod
attinet, quanquam nunc est schola nostra valde afflicta
propter pestis saevitiam, decrevimus tamen, quandiu licebit,
ita ad -ministrare hoc nostrum munus, ut fidem nostram
omnibus ecclesiis probemus. Sed a vobis petimus, fratres,
ut, quum versemur in vitae periculo non mediocri, pro nobis
dominum interpelletis, ut, quamvis merito nostris peccatis
provocatus, furori tamen suo ita moderetur, ut fideles
servos suos conservet atque, sive nunc est nobis moriendum
sive hic manendum diutius, et vita et mors nostra ad gloriam
eius sempiternam referatur. Dominus Iesus in publicis istis
ecclesiae calamitatibus adsit nobis omnibus invicto illo suo
spiritu et nos omnes tueatur et confirmet. Valete.  Lausanae
 7° calendas maii.
<un>Theodorus Beza, ministrorum et professorum
Lausanensium nomie.
<lz>[Adresse:] Vigilantissimis et observandissimis ministris, doctoribus et
professoribus ecclesiae Tigurinae, fratribus et dominis in
Christo charissimis.        Tiguri.
