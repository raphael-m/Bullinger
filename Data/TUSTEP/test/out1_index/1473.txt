<nr>1473</nr>
<ae>Simprecht Vogt an Bullinger</ae>
Schaffhausen, 21. September 1552.
Zürich ZB, Ms F 62, 531. / Orig.(Aut.)
Gratiam et pacem a deo patre per servatorem nostum Christum.
Legatus ille Magdeburgensis ad nos pervenit instructus
literis tuis commendatitiis; cui nos sane operam nostram in
prima peregrinatione ipsius obtulimus et, quantum in nobis
est, omne saxum volvimus, ut illi ecclesiae aliqua sane in
parte consuleretur per nostros. Per senatum nostrum satis
honorifice susceptus est; sic tamen ut nihil praeter verba
hinc auferret secum in patriam. Nos aliquot diebus
dissimulavimus negotium expectaturi, quid decreturus esset
senatus noster; ubi vidimus rem procrastinari, convenimus
eos admonentes et christianae esse charitatis et officii pii
magistratus, ut consuleret rebus fratrum accisis, orantes
interim, ut per ipsos liceat congraegari per torcularia
vindemia instante vina, item in agro nostro per horrea
frumenta, quae deinde in aes permutata facile transmitti
possint Magdeburgensibus. Senatus negotium omne in posterum
dies distulit; ipsi nos per fidos quosdam intelleximus, quod
hac in re penderent ab arbitrio amplissimi vestri senatus,
visuri item essent, quid vestra ecclesia super hoc negotio
consultura esset. Decretum senatus ad nos transmissum est in
hanc sententiam: "Min gnädig herren burgermeister und
rhadte haben der von Magdenburg halber erkendt, das inen in
den trodten dhein win gesamlet werdi; die herren die
predicanten mögen, ob sy wellen, an den cantzlen das volck
ermanen, ob etwar umb gots willen den von Magdenburg etwas
geben, mögen sie das den predicanten zuͦstellen, würts
denen
von Magdenburg zuͦgeschickt werden." Igitur quoniam
intelleximus ipsos visuros, quid vester amplissimus
magistratus decreturus sit, suaque consilia ad vestrorum
senatus consultum moderaturos, visum est et nobis vos hac in
re consulere, quandoquidem hucusque promptum vestrum tum
erga nos tum erga ecclesiam fidei nostrae commissam animum
perspeximus, non dubitantes, quin a vobis et commodum et
pium consilium simus reportaturi; nam non latet vos, quid
tandem vester senatus in animo habeat; sic enim nobis
persuasimus. Deinde non inexploratum est vobis ecclesiae
nostrae ingenium; quare commodissime nobis poteritis
consulere, qua ratione possimus negotium aggredi.
Rumor apud nos est Caesarem esse Argentorati cum 10
regimentis landsknechtiorum equitibusque mille quingentis;
quodque primo tempore invasusurs sit margtgravium. Tu si
quid novi habeas tibique per negotiorum multitudinem
vacabit, nobis ut communices, oramus. Salutabis ex nobis
omnes fratres. Salutant te symmystae mei. Raptim Scaffusii
Matthaei anno 1552.
Tuus ex animo Simpertus Vogt.
Pietate et doctrina conspicuo viro Henricho Bullingero,
ecclesiae Tigurinę pastori vigilantissimo, domino ac
fratri suo colendo.                              Zürich.
