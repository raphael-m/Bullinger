<nr>4606</nr>
<ae>Edmund Grindal an Bullinger</ae>
London, 21. Juni 1567.
Zürich StA, E II 369, 149.
Ep.Tig. I, S. 114f.
Orig. (Aut.)
Sal. in Christo, clarissime d. Bullingere, ac frater in
domino charissime! Ago tibi gratias ex animo, quod literas
meas tam grato animo accepisti; similiter etiam pro homiliis
tuis in Esaiam, quas accepi per d. Iohannem Abelum. Ad
literas vestras mense septembri per Wiburnum missas, sed ab
alio traditas, respondimus d. Wintoniensis atque ego
superioribus nundinis Franckfordianis; et illas literas
spero vos iamdudum accepisse.
Quod ad publicationem epistolae de re vestiaria attinet,
sciebam quidem vos eam non in hoc scripsisse ut aederetur;
sed quia ex publicatione magnam ecclesiarum nostrarum
utilitatem consequuturam certo previdebam, vos hoc aequo
animo laturos esse mihi persuadebam.
Res nostrae eodem fere in statu sunt, quo hactenus fuere.
Habemus iam apud nos comitem a Stolberg, Germanum, legatum a
Caesare Maximiliano. Petit (uti audio) annuum subsidium
pecuniarium ad bellum Turcicum. Sed non videtur hic aliquid
impetraturus, nisi caetera regna ac provinciae in commune
conferant. Est etiam aliquis sermo de matrimonio inter
reginam nostram et Carolum Austriacum; sed in omni
tractatione semper cavetur de religione. Itaque nisi Carolus
papismo renunciare velit, non habet hic, quod speret. Scotia
iam in novos motus incidit. Henricus, nuper Scotiae rex (uti
te audivisse existimo) 10. februarii elapsi in horto quodam
hospitio suo (quod extra aulam habebat) adiacente inventus
est mortuus. De genere mortis nondum convenit apud omnes.
Alii dicunt, incensis vasis aliquot pulveris tormentarii,
quae sub cubiculo, in quo dormiebat, ex industria reposita
fuerant, aedes eversas atque ipsum in hortum proximum
proiectum fuisse. Alii vere, intempesta nocte vi extractum e
cubiculo, et postea strangulatum, ac tum demum incenso
pulvere aedes disiectas fuisse, affirmant. Huius caedis apud
omnes suspectus fuit comes quidam nomine Bothwellius. Huic
comiti, postquam uxorem legittimam interveniente authoritate
archiepiscopi S.Andreae repudiasset, 15 maii nupsit Scotiae
regina, atque eundem ex comite Orchadum ducem creavit. Paulo
ante hoc matrimonium omnes fere regni proceres, quum nullam
in caedem regis inquisitionem institui viderent,
discesserunt ex aula, et seorsum apud Sterlynum oppidum
conventum habuerunt. In hoc conventu certis inditiis
nefandam hanc caedem a Bothwellio perpetratam fuisse
compertum est. Itaque collecto exercitu ipsum comprehendere
satagunt: Bothwellius vero dat se in fugam; sed quo
profugerit, adhuc nescitur. Reginam alii aiunt obsideri in
arce quadam; alii vero in arce Edinburgensi, tanquam necis
mariti consciam, captivam detineri asserunt. Quomodocunque
sit, infames illae nuptiae non possunt non in aliquam diram
tragoediam desinere. Sed de hiis omnibus expectamus in dies
certiora, de quibus efficiam brevi ut cognoscas.
De persequutionibus Flandricis nihil scribo, quod eas vos
non latere existimem. Multa apud nos iactata sunt de obsessa
Geneva; sed spero vana esse. Dominus Iesus pietatem tuam
nobis et ecclesiae incolumem conservet!
Londini  21. iunii 1567.
Deditissimus tibi in
domino Edmundus Grindallus,
episcopus London.
Reverendo in Christo d. Henricho Bullingero, Tigurinae
ecclesię ministro fidelissimo et fratri in Christo
charissimo.                           Tiguri.
