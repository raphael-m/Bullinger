<nr>1764</nr>
<ae>Gervasius Schuler an Bullinger</ae>
Lenzburg, 21. November 1553.
Zürich StA, E II 361, 355. / Orig.(Aut.)
S.  Valemus omnes per dominum, dilecte Bullingere, quod et
de te tuaque familia audire desidero, diutino tuo iam
silentio motus. Venit Anna filia una cum marito suo prima
novembris ad me Lentzburgum multis lachrimis mecum in
gratiam redire anxie cupiens culpam deprecando; ego post
mediocrem facti exprobrationem tuo per omnia consilio
adiutus noxam condonavi eoque promptius, quo vividius huc me
movebat dei charitas et paternus affectus. Postea una
venimus ad generum meum Leonardum in Rinach; illic quoque
expuncto vetere odio in domino coituri, quod insufflante
spiritu domini fęlicissime cessit. Tandem post aliquot
dies Gochlingam multo animi gaudio abierunt et a me interim
(ut parentis fert animus) quam egerrime dimissi sunt. Gaudio
valde, mi frater, omnia apud meos esse tranquilla et
pacifica, quamquam ex animo cuperem generum meum
Constantinum alio translatum, ne apud parentem suum, ubi
libertas dicendi veritatem domini non usque adeo in tuto
est, ut apud nos, diutius esse cogeretur. Sed forte dabit
deus et hiis quoque finem. Hac vice satis beneficiorum nobis
contulit dominus porro procul dubio maiora daturus.
De tumultibus bellicis nihildum audio, quam quod marchio
Albertus, alter Attila, sęvire pergit in Superiore
Germania, maxime adversus Norimbergenses; vereor, ne futurum
ver atrotiora daturum sit. Sed nostra peccata, quorum nulla
est poenitentia, alia non commeruerunt. Malus nodus malum
requirit cun    . Satis lusum est, longanimitatis dei
horribilis abusus diutius ista ferre nequit. De casu
miserabili regni Anglię maxime supra, quam dici potest,
doleo. O quam profunda sunt iuditia domini, qui post
Ezechiam Manassem mittit.  Satis. Vale, charissime frater et
amice incomparabilis. Uxorem tuam cum tota tua familia
salvam ex animo cupio. Date Lentzburgi  21. novembris anno
1553.
Gervasius tuus.
Ornatissimo viro Heynricho Bullingero, domino praeceptori et
fratri in Christo longe charissimo.
                                        Zürch.
