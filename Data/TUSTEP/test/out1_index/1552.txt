<nr>1552</nr>
<ae>Melchior Volmar an Bullinger</ae>
Tübingen, 21.(?) Februar 1553.
Zürich StA, E II 337, 557b. / Orig.(Aut.)
S.   Si is, cui has literas Sangallum deferendas dedi,
pernoctare his meis etiam expensis aut apud me manere vel
voluisset vel potuisset, prolixiorem a me epistolam haberes,
doctissime atque optime Bullingere. Nunc id unum mihi curae
fuit in his angustiis temporis, ut de eo, quod scire ex me
voluistis, te ac d. Gesnerum utcunque certiores facerem. De
libellis tuis doctissimis, quos mihi quum ante persepe tum
nuper etiam muneri misisti, gratiam habeo quam maximam; quam
utinam aliquando pro re nata referre etiam queam. Gratias
tibi etiam eo nomine agunt et uxor et filia mea, cui
Christinae nomen est, ut quibus lectos a me prius illos
legendos etiam atque relegendos quasi per manus tradere
solitus sim. Bene vale, vir doctissime, sitque officium
Volmarii tui cordi tibi semper. Tubingae  21.* (*a.R.:
undeutlich wie y/ij geschr.!) februarii anno etc. 53.
Tui nominis studiosissimus Melior
Volmarius dictus Rufus.
[Adresse fehlt.]
