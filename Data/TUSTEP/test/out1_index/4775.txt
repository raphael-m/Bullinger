<nr>4775</nr>
<ae>Durich Chiampell (Ulrich Campell) an Bullinger.</ae>
Zuoz, 2. Juni 1568.
ZÃ¼rich StA, E II 375, 821. / Orig. (Aut.)
Gr. III,  92f.
S. D.  Literas iam binas, quas tu observandissime domine
idemque senex reverendissime ad me minime id meritum dare
(quae tua illa est humanitas) non es dedignatus, ingenti cum
iucunditate, imo iubilo animi nec sine tripudio accepi. Pro
tua hac admiranda humanitate simul ac labore, quem tantum
iam mea causa subiisti, atque pro quam porro offers opera
nihil possum quam immortales tibi gratias agere, quum dignas
referre opis non sit meae. Verum ut brevibus absolvam nec
iniucundis meis literis tibi sim diutius molestus, licet
religio haud parva animum meum tangat tibi amplius negotii
facescere, qui iam plus satis mei gratia laboris tibi
sumpseris, tamen quum pro tua humanitate ipse mihi animum
addas, audeo illa pro audaci mea temeritate amplius abuti
petereque, ut quandoquidem d. typographus iste operam suam
denegat, per tuorum aliquem procures, si quidem commode
fieri potuerit, ut libellus meus, quando id illi, quibus
promisi, amici urgent, vel Basileae vel Genevae, quod illic
apprime religionem vigere audiam quam syncerissime, modo
exemplaria ad 90 vel 100 illinc istuc usque saltem referri
quirent, quae ad me deinde, ubi tu ex illis, quae volueris,
retinueris, perducantur. Sed prolixior fui hincque tibi
molestior,  quam volebam. Ignosce quaeso. Quos iubes
salutare fratres atque symmystas, salutavi, maxime Iulium
Mediolanensem et Scipionem Lentulum, perquam officiose
Zutzii nunc ad synodum coactos. Iidem te resalutant quam
diligentissime et, ut nos in tuis ad dominum precibus
commendatos habeas, oramus. Orant item, ut librum meum suo
etiam nomine tibi commendatum habeas ad id, quod paulo supra
petebam. Vale, Europae ornamentum hodie haud postremum.
Dat[ae] Zutzii die 2. iunii anno domini 1568.
Tui semper observantissimus Huld[richus] Campellus.
Incomparabili viro d. Heinricho Bullingero seniori,
Tigurinae ecclesiae antistiti sanctissimo, patri
reverendissimo ac domino suo perpetua fide colendo.
