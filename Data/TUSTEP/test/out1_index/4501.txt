<nr>4501</nr>
<ae>Edmund Grindal an Bullinger</ae>
London, 27. August 1566.
Zürich ... ... ......
Ep.Tig. I, S. 99ff.
Orig. (Aut.)
Sal. in Christo, clarissime d. Bullingere, ac frater in Christo charissime. D. Ioannes Abelus tradidit mihi literas tuas
d. Wintoniensi, Norwicensi, et mihi communiter inscriptas, una cum scripto vestro de re vestiaria; quorum ego exemplaria
ad d. Wintoniensem et Norwicensem statim transmisi. Quod ad me attinet, ago tibi maximas gratias, tum quod nostrarum
ecclesiarum tantam curam geris, tum quod me, hominem tibi ignotum, participem facis eorum, quae ad nostros de rebus
controversis scribuntur.
Vix credibile est, quantum haec controversia de rebus nihili ecclesias nostras perturbarit, et adhuc aliqua ex parte
perturbat. Multi ex ministris doctioribus videbantur ministerium deserturi; multi etiam ex plebe contulerunt consilia de
secessione a nobis facienda, et occultis coetibus cogendis. Sed tamen domini benignitate maxima pars ad saniorem mentem
rediit. Ad eam rem literae vestrae, plenę pietatis ac prudentiae, plurimum momenti attulerunt; nam eas Latine atque
Anglice typis evulgandas curavi. Nonnulli ex ministris, vestro iudicio atque authoritate permoti, abiecerunt priora
consilia de deserendo ministerio. Sed et ex plebe quam plurimi mitius sentire coeperunt, postquam intellexerunt nostros
ritus a vobis, qui iisdem non utimini, nequaquam damnari impietatis, quod ante publicatas vestras literas nemo illis
persuasisset. Sunt tamen, qui adhuc manent in priore sententia, et in his d. Humfredus et Sampsonus, etc. Nihil vero
esset facilius, quam regiae maiestati eos reconciliare, si ipsi ab instituto discedere vellent. Sed quum hoc non
faciunt, nos apud serenissimam reginam, ista contentione irritatam, nihil possumus. Nos qui nunc episcopi sumus,  (eos
dico qui in Germania et ceteris locis exulaverant) in primo nostro reditu, priusquam ad ministerium accessimus, diu
multumque contendebamus, ut ista, de quibus nunc controvertitur, prorsus amoverentur. Sed cum illud a regina et statibus
in comitiis regni impetrare non potuimus, communicatis consiliis, optimum iudicavimus non deserere ecclesias propter
ritus non adeo multos, eosque per se non impios, pręsertim quum pura evangelii doctrina nobis integra ac libera
maneret, in qua ad hunc usque diem (utcunque multi multa in contrarium moliti sunt) cum vestris ecclesiis vestraque
confessione nuper edita plenissime consentimus. Sed neque adhuc poenitet nos nostri consilii. Nam interea, domino dante
incrementum, auctae et confirmatae sunt ecclesiae, quae alioqui Eceboliis<f1>Ecebolius, Sophist, zeitweise Christ, laut Historia tripartita Lehrer von Julian (nachprüfen!).<fe>, Lutheranis, et Semipapistis praedae fuissent
expositae. Istae vero istorum intempestivae contentiones de adiaphoris (si quid ego iudicare possum) non aedificant, sed
scindunt ecclesias et discordias seminant inter fratres.
Sed de nostris rebus hactenus. In Scotia non sunt res tam bene constitutae quam esset optandum. Retinent quidem adhuc
ecclesiae puram evangelii confessionem; sed tamen videtur Scotiae regina omnibus modis laborare, ut eam tandem extirpet.
Nuper enim effecit, ut 6 aut 7 missae papisticae singulis diebus in aula sua publice fierent, omnibus qui accedere
volunt admissis; quum antea unica, eaque privatim habita, nullo Scoto ad eam admisso, esset contenta. Praeterea, quum
primum inita est reformatio, cautum fuit, ut ex bonis monasteriorum, quae fisco adiudicata sunt, stipendia evangelii
ministris persolverentur: at ipsa iam integro biennio nihil solvit. Ioannem Knoxum regia urbe Edinburgo, ubi hactenus
primarius fuit minister, non ita pridem eiecit neque exorari potest, ut redeundi facultatem concedat. Publice tamen
extra aulam nihil hactenus est innovatum, et proceres regni, nobiles item ac cives multo maxima ex parte evangelio nomen
dederunt ac multa magnaque constantiae indicia ostendunt. In his praecipuus est d. Iacobus Stuardus, Murraiae comes,
reginae frater nothus, vir pius ac magnae apud suos authoritatis. Perscribitur etiam ad me ex Scotia reginae cum rege
marito pessime convenire. Causa haec est: Fuit Italus quidam nomine David a cardinale Lotharingo reginae Scotiae
commendatus; is quum reginae a secretis atque intimis esset consiliis, fere solus omnia administrabat non consulto rege,
qui admodum iuvenis et levis est. Hoc male habebat regem; itaque facta conspiratione cum nobilibus quibusdam et aulicis
suis Italum illum reginae opem frustra implorantem ex ipsius conspectu abripi et statim indicta causa multis pugionum
ictibus perfodi atque interfici curavit. Huius tam immanis facti memoriam regina, tametsi nuper filium regi pepererit,
ex animo deponere non potest. Haec paulo verbosius de Scotia, ex qua fortassis raro ad vos scribitur. Oro, ut d.
Gvalterum ac reliquos collegas tuos meo nomine salutes. Dominus te nobis et ecclesiae suae quam diutissime
conservet.
Londini  27. augusti 1566.
Deditissimus tibi in domino Edmundus Grindallus,
episcopus Lond[.........].
Reverendo in Christo d. Henricho Bullingero, Tigurinae ecclesiae ministro fidelissimo ac fratri in domino charissimo.
Tiguri.
