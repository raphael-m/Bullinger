<nr>3893</nr>
<ae>Ulisse Martinengo an Bullinger</ae>
Chiavenna, 1. Januar 1563.
ZÃ¼rich StA, E II 365, 296. / Orig.
(Aut.)
Vir clarissime et domine colendissime.
Duabus epistolis tuis
superioribus diebus respondi et certa omnia, quae habui de
concilio Tridentino perscripsi, misi etiam earum rerum summam,
quae in nova et ultima sessione tractata fuerunt.
Nunc dimisso
concilio, quaenam pontificiorum sint consilia quidve adversus
eos, quos haereseos damnarunt, moliantur, scire non possum, verum
tamen nihil eos hoc tempore molituros esse arbitror; audio enim
maximo illos in timore esse propter Turcam, a quo parari maximas
classes pro comperto habent, timereque, ne primo vere
Neapolitanum regnum adoriatur, unde non Filippum tantummodo, sed
et caeteros Italiae principes loca sua maritima munire, Venetos
quoque, etsi cum Turca foedere sint coniuncti, non tamen fidere,
sed magnam instruere classem nec minus etiam metui intestinum
Calabriae malum, quippecum exulum exercitus satis sit validus
neque a montibus occupatis dispelli possit, quin et suspitionem
esse sustentari eum a quibusdam regni primariis, qui certam aliqu
m expectent occasionem faciendi motus.
Haec igitur, certe horum
saltem suspitiones solicitudinesque, si duraverint, nihil illi
nunc meo iuditio tentabunt.
Attulerunt papae obitum; is tamen non
est postea confirmatus, at quidem certum est gravi cum morbo
laborare.
Si quid nuntiatum fuerit, quod pro certo habeam, faciam
te diligenter certiorem.
Hac hora mihi redditae fuerunt d.
Fabricii literae cum novis Gallicis, pro quibus quidem maximae
deo sunt agendae gratiae, qui re ipsa apertissime vigilat super
ecclesiam suam eamque ab inimicorum insidiis tuetur tuebiturque
in aeternum; ei laus et gloria semper.
Mitto rhabarbari
particulam, quam ex optimo, qui Venetiis inveniatur, selectam
fuisse mihi affirmant; ei si tibi probata fuerit, laetabor; sin
minus, dolebo, non id mihi, quod speraveram, ab amici diligentia
fuisse praestitum.
De impenso praetio, quod mihi mandaveras,
nihil ad te scribo; hoc enim volo munusculum in mei gratiam
accipere digneris.
Vale.
Benedicat dominus tuis laboribus.
Clavenae calendis ianuarii 1563.
                                                 Tui
observantissimus Ulisses Martinengus.
[vor 292.]  Clarissimo viro d.
Heinricho Bullingero, Tigurinae
[eccle]siae pastori integerrimo, domino suo colendissimo.
Tiguri.
