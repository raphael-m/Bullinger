<nr>2944</nr>
<ae>Johannes Calvin an Bullinger</ae>
<od>
Genf, 22. Mai 1558.
Autograph: Zürich StA, E II 368, 40f.
Gedruckt: CO CVII 173-75 (Nr.2873).
Clarissimo viro d.
Henricho Bullingero ecclesię Tigurinę fido pastori fratri et symmystę colendissimo.
S. Satis fuisset, ornatissime vir et ex animo colende frater, uno verbo testari, Lęlium nunc sedato ingenio in eadem quam profitemur fide acquiescere, ut eum humaniter abolitis offensis omnibus exciperem: commendatio vero tua huc etiam valuit ut quęcunque optasset officia liberaliter pręstare fuerim paratus.
Literas quarum exemplar misisti proditoris opera in eorum manus venisse dolet qui ex nostris dissidiis inanes triumphos captant.
Argumentum illud quod animos nostros, quoties tractatur, ultro citroque exulcerat, in animo erat posthac non attingere.
Video conventus omnes vobis esse odiosos.
Atqui meo iudicio hoc malorum quę vos tantopere offendunt unicum erat remedium.
Nam si sperassent principes nos ad amicum congressum propensos fore nunquam certe passi essent vel nos damnari, vel de nobis
quidquam gravius statui.
Nunc quia vel silentio vestro vel obliqua recusatione pacificationis spes ablata erat, Philippus et qui simul cum eo nobis favebant, ut sunt pusillo animo, facile cesserunt aliorum pervicacię.
Utinam autem vobis placuisset, dum comiter porrecta est manus, propius accedere.
Nam quod excipis, non esse hoc in arbitrio vestro sed pendere a consensu amplissimi senatus vestri, quorsum tendat non video: nisi ut neges, vos esse apertos repulsę authores.
Nam mihi persuadeo,
si vobis res cordi esset, nullam fore moram in magistratu.
Pręcipuum obstaculum vobis esse video quod moderatissimis quibusque adversę partis decretum est ne tantillum quidem ab Augustana confessione discedere.
Hoc nempe papistis dicunt, sicuti vicissim nobis permitterent, si communis a nobis edita esset confessio, idem dicere.
Adde quod ab initio huic formulę alligati, velint nolint, pedem illic figere coguntur.
Interea non ea lege ad se nos vocant ut cogamur ipsi subscribere eorum
placitis.
Imo, si attentius observes, viam disquisitioni aperiunt, ac si iam sponte ad moderationem aliquam essent inflexi.
Certe ut omnibus nota est Philippi mollities, ita eius sibi conscius nos in legitimo aliquo conventu habere adiutores maxime cuperet.
Quid olim expertus sim memini, et hodie nihil magis nocuisse suspicor, quam quod spem colloquii, cui fuerat innixus, diffluere videbat.
Si putas iniquo illo pręiudicio, quo nos inhumaniter gravarunt, me non moveri, longe falleris, et quam
graviter offensus fuerim ipsi ex meis literis norunt quibus libere conquestus sum ut res ferebat.
Sed nostrum est etiam expendere annon pars culpę resideat in nobis, qui amicis fulturam quam expetebant, nescio quo fastidio, subduximus.
Quod hortaris ut coniunctionem inter nos constanter foveamus, libenter recipio.
Nec vero a me periculum est ne unquam solvatur.
Si contingeret nos ad colloquium aliquod vocari, sicut iam apud te professus sum, ita neque hodie dissimulo me venturum: non ut
captandis novis amicitiis intentus vobis elabar, sed ut eos nobis conciliem, si qua tamen fieri poterit, qui a nobis dissident.
Et sane nullo iure me obstrictum puto, si alii defugiunt, ut venire ipse nolim quo me trahit conscientia.
Quęcunque vero a me suscepta fuerit profectio, non modo curę erit nihil fide mea indignum admittere, sed etiam consensum qui inter nos vigere debet sancte qua decet constantia tueri.
Quanquam stulte forte hęc imaginer omni spe colloquii abrupta.
Tantum
simpliciter volui profiteri me non adeo immemorem esse meę libertatis ut consiliis, quibus bonam causam pessundari video aut saltem existimo, obsequar.
Minis non terreor, quando nihil gratius esse debet quam exire celerrime e mundo, nedum urbis huius stationem relinquere.
Quid velim, si non intelligis quo tendant quę hactenus agitastis, melius reputa.
Quidquid tamen acciderit, res ipsa ostendet immerito fuisse me vobis suspectum, si asperius quam par esset loquutus videor.
Hoc tibi
persuadeas, dolores qui me premebant quasi in fratris sinum exonerasse.
Bene vale, ornatissime vir, et mihi observande frater, cum reliquis symmystis, quibus multam salutem precor.
Dominus vobis omnibus adsit, vos gubernet ac tueatur.
Collegę mei vos salutant.
Genevę 22. maii 1558.
                                                 Iohannes Calvinus tuus.
