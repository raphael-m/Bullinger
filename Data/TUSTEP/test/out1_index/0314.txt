<nr>0314</nr>
<ae>Ludwig Zehender an Bullinger</ae>
<od>(Biberstein), 17. Dezember 1548</od>
<vo>Autograph: Zürich StA, E II 356, 73</vo>
<dr> </dr>
<re> </re>
<tx>
Erwirdiger, wolgelerter herre und früntlicher schwager, min gants unverdrossen,
willig dienst zuͦ vor. Fürgeliepter herre, üwer vilfalt gegent uns bewyßte
guͦtthat und früntligkeit macht mich gehertz, üwer erwird noch mer umb dienst
und hilff anzesuͦchen. Namlich so hat min lieber bruͦder sälig, Hans
Uͦlrich, einen son, zöugern dis, so das goldschmidhandtwärch zuͦ Jenff
gelert, und als nun sine leerjare uss sind, weltend in sine bruͤder gen Zürich
gern haben ze dienen und sonderlich, ob es sin möchte, zuͦ meister Jacoben
Stampffler oder, so es doselbst nit müglich, ettwan sunst by einem andren
wolberichten frommen meister; hiemit er nütdesterweniger mitler zite sin arbeit
sähen und vilicht volgendts zuͦ im kommen möchte. Denen von langt an üwer
erwird min underdienstlichs, getrünggenlichs begären, disern minen lieben
vetteren trülich (als ich sunst wol vertruwen) bevolchen ze haben und ettwan
underzehelffen; wirt er guͦtwillig derster minder lones begären, damit er
zuͦ frommen eeren- und wolberichten lüthen kommen möge. Begär ich yeder zyte
mines mögens willig ze gedienen.
^$Datum xvija Decembris anno domini xlviij.
<un>Ü[wer] erwird williger diener Ludwig Zächender, vogt zuͦ Biberstein.
<lz>[Adresse:] Dem erwirdigenn hoch- und wollgelerten herren meister Heinrichen
Bulli, ußkündern götlichs wordtes zuͦ Zürich, minem lieben, eerenden herren
und früntlichen schwager.
