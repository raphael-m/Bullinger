<nr>2010</nr>
<ae>Theodor Beza an Bullinger</ae>
Genf, 18. September 1554.
ZÃ¼rich StA, E II 368, 82. / Orig.
Ep.Calv. 2012 (XV, 233f)
Salutem et pacem a domino. Quum essem apud d. Calvinum
nostrum et sese peropportune obtulisset hic tabellarius,
bina illa exemplaria nostri libelli una cum his literis
commisi, ex quibus intelliges, ut spero, quanta sit
adversariorum impudentia et qua diligentia sit illis
occurrendum. Quantuluscunque autem noster hic labor est,
spero eum tibi non ingratum fore et te vehementer rogo, ut,
quaecunque in eo repereris animadversione digna, ea seorsim
paucis annotata (siquidem tibi tantum sit otii), ad me
mittas, ut tuus ille labor, quem in eo legendo capies, mihi
saltem usui esse possit. Sed de his hactenus. Literas tuas
ad 10. iulii datas nudiustertius accepi, quibus mihi
Aroviensem quendam iuvenem commendas. Eum ego, mi pater, vel
quia abs te erat commendatus, ubi, quibuscunque rebus potero
ipsius studia et pietatem sane libenter et cupide adiuvabo,
rogoque, ut tibi perusadeas nihil mihi iucundius accidere
posse, quam si commodam aliquam occasionem habuero gratum
meum in te animum declarandi. Novi nunc quidem nihil habeo
ex Gallia; audisti enim pridem, quam misere in Arthesios et
Flandros Gallus noster tyrannus saevierit. Nunc non dubito,
quin totus sit Caesar in vindicandis iniuriis. Hac autem
hyeme, si verum est, quod aiunt, eadem incendia aut
crudeliora constituit rex in ecclesiam exercere. Tu si quid
de comitiis illis Saxonicis et Augustanis audieris, quod
nostra intersit, ut sciamus, rogo, ut ad nos perscribas et
studium nostrum crebris tuis literis ad precandum exacuas et
incendas. Bene vale, mi pater. Dominus Iesus te tueri et
confirmare pergat, tibi benedicat teque ecclesiae suae
conservet. D. Gvaltherum et totam ecclesiam rogo ut meo
nomine diligenter salutes. Genevae  18. septembris.
Th[eodorus] Beza, filius tibi in domino addictissimus.
Cuperem Basilienses serio admonitos, ut hanc cloacam in
tempore repurgarent.
Eximio Christi servo d. Henrico Bullingero, patri mihi
observandissimo et fidelissimo Tigurinae ecclesiae pastori.
                                      Tiguri.
