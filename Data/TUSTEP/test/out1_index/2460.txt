<nr>2460</nr>
<ae>Bullinger an Johannes Travers</ae>
<od>Zürich, 23. August 1556</od>
<vo>Autograph:
(Siegel...)</vo>
<dr>A Porta, Hist. ref. I/2, S. 227 / Gr. I, S. 452ff.<dr>
<re> </re>
<tx>S. D. Diu sane humanitati tuae nullas scripsi literas; unde
ne quid silentium satis quidem prolixum progignat suspicionis,
nunc sarcire institui, si quid videatur commissum hactenus. Res
ecclesiae nostrae per principis et servatoris Christi, domini
nostri, gratiam bene habent et pacate. Migravit ad Dominum in
integra et sincera confessione fidei D. Pellicanus; in huius
locum ad profitendas litteras sacras et Hebraeas vocatus est D.
Petrus Martyr, qui praeterito mense ad nos venit ac publica
exceptus est laetitia. Profitentur igitur nunc alternatim viri
sane incomparabiles D. Theodorus Bibliander et D. Petrus Martyr,
et hic quidem historias enarrat, ille prophetas explicat;
utrique rara est linguarum cognitio, scripturarum peritia;
uterque eloquens est et in omnibus artibus et disciplinis
exercitatissimus, unde et summa cum laude profitentur. Saxones
vero et Svevi propter doctrinam sacramentariam persequuntur nos
et damnant in suis ecclesiis. Scis, quales in nos scripserint
libros; vidisti, quid ipsis sit responsum a D. Calvino, a D.
Bernardino et a me. Meum libellum olim tibi missum a me in
Germanicum versum nunc typis excudunt Gessneri fratres. Dicuntur
adversarii in nos acerbissimos et plurimos edidisse libros, quos
nondum vidimus, at ex nundinis Francfordensibus expectamus.
Valde nobis dolet ita exarsisse fratres; sed iedo silere et
causam bonam deserere non possumus, nisi velimus sanctum nostrum
prodere officium. Oremus interim, ut Dominus gratia sua ingens
hoc scandalum tollat ex ecclesia.
^$Audio et apud vos nonnihil suboriri dissidii ex eo, quod quidam
omnino contendunt angelicam salutationem minime in ecclesia pro
publica concione esse recitndam, alii vero necessario recitari
oportere asserunt. Ego tibi et reliquis hic vigilandum arbitror,
ne ex modicis et contemnendis iniuriis incendium odiorum
simultatumque exardescat; neque enim Sathanae cogitationes
ignoramus. Dicam tibi bona fide, quid aspud nos evenerit: edidi
hic anno 1535 formam precum ecclesiasticarum; in ea continetur
et salutatio angelica, sed sub commemoratione incarnationis
Dominicae, id quod ego praefigendum curabam. Dum enim huc
venirem ante annos 24 et invenirem ex consuetudine recitari
salutationem angelicam mox ab oratione Dominica, abhorrui; non
quod ea, quae scripturis sunt tradita, odissem, sed quod
intelligerem grandi abusu rei sacrae graviter peccare plerosque
et hanc salutationem offerre virgini mente invocante. Ei rei
volebam mederi ideoque praefatiunculam praemittebam, de qua modo
dixi, si forte superstitio invocantium tolleretur; sed frustra.
Qui enim salutabant, venerantis et invocantis animo pergebant
salutare, ad quod nos concionatores occasionem offerre et in
errore confirmare miseros recte dicebamur. Accessit et aliud
quoque: vicini nostri papistae praeferebant Tigurinos Bernatibus
non recitantibus inter preces in templo salutationem angelicam;
addebant: "Tigurini adhuc orant Ave Maria et ita declarant se
adhuc venerari et invocare virginem; retinent adhuc ferias
virginis et apostolorum; tolerabilius igitur sunt Basiliensibus
et Bernatibus ac Scaphusianis." Proinde ea res non potui diutius
magno cum scandalo simulari; delata est igitur in synodum. Quid
multis? abrogata est recitatio illa Ave Maria, ne posthac inter
preces ecclesiasticas coniungatur cum oratione Dominica;
abrogatae sunt et feriae. Causae huius facti multae fuerunt et
graves: exemplum Paulli, qui Timotheum circumcidit, Titum
circumcidere noluit; offendiculum piorum papistarumque in
professo errore confirmatio, praeterea veteris ecclesiae
ignorantis prorsus illam recitationem ritus, sinceritas
orationis et quod a papis invecta est in ecclesiam salutatio
illa corruptissimis demum temporibus. Insignis enim ille latro
Gregorius IX., cuius exstant decretales, vehementer abusum huius
salutationis promovit. Cumque error tam alte arctis radicibus
inhaereat vulgi animo, non oportet pastores hic dissimulare
quicquam. Haec recitavi paullo copiosius, ut occasionem tibi
praeberem ista expendendi diligentius ac praeveniendi, ne inter
fratres exoriantur istam ob rem certamina.
^$In Anglia graviter persequitur regina evangelium; sed Christus
confortat mentes fidelium, ut palam confiteantur Christum, dein
et fidem sanguine testificentur veri martyres et quidem plures.
In Polonia principes et nobiles aspirant ad evangelium,
impediunt sedulo episcopi cum suis; rex medius haeret inter
utrosque. Conscripta sunt comitia ad ferias divi Bartholomaei,
in quibus discutietur causa religionis. Oremus Dominum, ut res
bene cedat. Praedicatur alioquin libere multis in locis Poloniae
evangelium; id vero episcopi, servi Antichristi, ferre nolunt.
Inde concertationes; sed vincet veritas et regnabit in ecclesia
Christus.
^$Legatus ille vester Raetus etiam pontificem adoravit,
obedientiam praestitit et amplissima quaeque sedi promisit.
Allata est ad me oratio habita ab episcopo nomine
Quinquepagicorum et legati Rhetici; mirum est illi tantum
permitti. Sed plus nimium prolixa epistola tibi molestus fui;
condona mihi hoc vitii: inservire volui.
^$Ama me et nos omens. Vive et vale et ora pro nobis Dominum.
Iterum vale. Saluta totam domum tuam.
^$Tiguri, 23. Augusti, anno 1556.
^$Salutant te symmistae et fratres omnes.
^$Bullingerus tuus.
<lz>[Adresse ...]: Praestantissimo viro D. Ioanni Traverso
Zusatiensi Rheto, domino suo colendissimo et fratri charissimo.
