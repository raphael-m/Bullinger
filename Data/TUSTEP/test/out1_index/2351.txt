<nr>2351</nr>
<ae>Bullinger an Philipp Melanchton</ae>
<od>Zürich, 13. März 1556</od>
<vo>Autograph: Zürich StA, E II 346, 336a. (Kopie v. Lavater /
Kopie 18. Jh. Ms, S. 87,38)
(Siegel...)</vo>
<dr> dr>
<re> </re>
<tx>S. D. Amantissimas et gratissimas mihi literas, doctissime
et piissime Philippe, domine colendissime et frater honorande
atque charissime, accepi et ago maximas tuae humanitati gratias
pro illa tua in me benevolentia. Scripsit praeterea ad me filius
meus, quam amanter exceperis, quam paterne tuearis et ipsi
consulas in omnibus. Quo nomine iterum gratias ago oroque, ut
illum docere, ad monere et tueri pergas; efficiam, ne in
ingratum contuleris beneficium. Non aliud in votis est, quam ut
hic filius meus pius et doctus aliquando ad me redeat, ut
patriae prodesse et deo in veritate servire possit. Deo ergo et
patriae nostrae inservieris, si istum diligenter institueris.
Doleo, mi pater, recruduisse pugnam sacramentariam; coacti sumus
vel inviti quorundam acerbis respondere libellis. Exemplum meae
Apologiae ad te mitto, charissime frater. Pugno quidem, sed ita
interim, ut afferam pacem, quam mallemus omnes quam bellum; vera
dico coram domino. Si quid igitur potes, potes autem plurimum,
tuam interpone authoritatem ac compesce furores quorundam. Si
aliter fieri non potest, quin scribere velint, omittant convitia
et criminationes et agant rationibus piis ac modestis et
perspicuis scripturis. Satius multo esset, si mutuum
toleraremus, utcunque per omnia convenire non daretur. Noxium
est schisma fratrum; confirmantur hoc communes hostes nostri et
offenduntur graviter omnes infirmiores. Nos quidem, licet inviti
pugnemus, tamen causam iustam deserere non possumus. Natura
abhorreo a contentionibus; pietas interim iubet tueri locum in
acie datum a domino. Tuam ergo, oro, authoritatem interponas,
piissime Philippe. Vides nos non impia aut absurda docere.
Exhibebit tibi praeterea filius meus summam religionis verae
scriptam a me Germanice; complexus sum in hac omnia dogmata vel
potissima fidei nostrae. Non puto vel te vel alios pios et
modestos viros illum meum laborem improbaturos; si vero vel tibi
vel aliis piis aliquid displiceat in illis, obsecro, ut
liberrime indicetis. Libenter omnia piorum iudicia de meis
lucubrationibus audio, ut admonitus deinceps sim prudentior.
Fratres et symmystae mei salutant te omnes et benedictionem
imprecantur a domino; ama nos, frater mi, certe amantissimos.
Filium meum rursus ..... tuae pietati commendo. Vale ęternum.
^$Tiguri 15. anno domini 1556.
^$Lęlius te salutat.
<lz>[Adresse ...]: Clarissimo viro d. Philippo Melanchtoni (...)
num schola Wittenbergae pie et fideliter (...) literas docenti,
domino honorando et fratri colendissimo suo.
