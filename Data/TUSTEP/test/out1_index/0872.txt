<nr>0872</nr>
<ae>Erhard von Künhaim an Bullinger</ae>
Wittenberg, 27. August 1550.
Zürich StA, E II 361, 94. / Orig.(Aut.)
Singulari humanitate tua fretus, clarissime domine
Bullingere, parvas has ad te
literas dare volui ac breviter, quid velim, exponam. Nuper
cum essem cum meis
apud vos Tyguri, gratius mihi in eo loco accidere haud
quidquam potuit, quam
quod qualiscunque mihi notitia intercessit cum summis ac
excellentibus viris
eius loci, tecum scilicet, cum domino Pellicano et domino
Biblyandro. Erat in
animo aliquod testimonium a vobis petendi, quod tamen
propter nimiam itineris
festinationem tum neglexi. Quare hoc tempore summopere te
oro, ut parvum aliquod
chyrographum meo nomine petas a domino Pellicano et domino
Biblyandro ac tuum
simul etiam adiungas. Quodsi molestum fuerit dare literas,
contentus ero, si
miserint manu propria descriptum locum quendam scripturę
cum explicatione
succincta. Gratius mihi a vobis fieri nihil unquam poterit,
et perpetua memoria,
quoad deus vitam concesserit, tenebo. De nomine meo te non
dubitaturum existimo,
quod, cum essemus apud vos, diligenter in diversorio meo
annotasti. Has literas,
optime vir, boni consulito. Si videro eas tibi fuisse
acceptas, prolixiores et
crebriores dabo. Responsum obnixe peto mittas ad dominum
Munsterum, qui facilius
et citius etiam, ut arbitror, ex Basilea curare poterit quam
ex vestro loco.
Bene vale et saluta praestantes illos viros, d. Pellicanum
et d. Biblyandrum,
reverenter meo nomine. Vitębergae die  27. augusti 1550.
T[uus] Erhardus a Künheim.
Clarissimo et integerrimo viro d. Henrico Bullingero,
Tygurinae ecclesiae
pastori, domino et amico suo charissimo, ad manus proprias.
