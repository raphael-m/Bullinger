<nr>2519</nr>
<ae>Johannes Haller an Bullinger</ae>
<od>Bern, 26. Dezember 1556</od>
<vo>Autograph: Zürich StA, E II 359, 2957.
(Siegel...)</vo>
<dr> <dr>
<re> </re>
<tx>S. D. Non ignoras colendissime mi domine compater, quomodo
ego erga ecclesiam Tigurinam adeoque Tigurinos omnes sim
affectus, neque ipse quoque nescio, quid illis debeam; sed
vicissim quoque non ignoras, quam mihi non sit possibile iuvare
eos apud nostrates, sicuti tamen maxime vellem. Est enim eadem
fere nostrae ecclesiae ratio, quae et vestrae; habemus etenim
per dei gratiam studiosos multos et ex his plurimos, ut vocant,
expectantes, ut, si aliqua conditio vacet, plurimi sint, qui
illas occupare conentur, ita ut in tanta eorum multitudine
sepenumero in conferendis beneficiis admodum perplexi simus
conquerentibus de nobis iis, qui diutius negligi videntur. Atque
ego mihi eo nomine plurimum invidiae apud aliquos comparavi
promovendo interdum eos, qui mihi a vobis commendabantur, ut
nunc vix audeam amplius peregrini cuiusdam mentionem facere.
Itaque re infecta ad vos redit Laurentius noster; impetravi
tamen illi viaticum a senatu, duos videlicet coronatos; unum
praeterea de suo addidit Steigerus; dederunt item alii aliquid,
ut sic, quamvis nihil impetrasse, njon tamen suarum rerum
iacturam huc veniendo fecisse videri possit. Tu meam operam boni
consule. De Apocalypsi et consilio nostro proxime per
Froschoverum scripsi, ut iam non opus sit, his plura addere.
Nunc in legendo opere versantur reliqui symmystae mei.
^$Bene vale.
^$Bernae 26. decembris sub finem anni 56.
^$Salutant te tuosque nostri omnes, praesertim mater et uxor mea.
^$I[ohannes] H[allerus] tuus.
^$Fuere hic hisce diebus Lausanenses postulantes synodum
generalem, in qua tractetur negotium praedestinationis; sed nos
totis viribus eorum conatui restitimus non ignorantes
tractationem hanc maioris incendii initium fore. Itaque hoc
illis a senatu nostro magnifico negatum, decretum vero, ut
proxim aestate classium denuo fiat visitatio. Eustachius quoque
Quercetanus ad suam et illorum omnium petitionem sua functione
liber factus est.
<lz>[Adresse ...]: Clarissimo viro d. Heinrycho Bullingero,
Tigurinae ecclesię pastori fidelissimo, domino et compatri suo
charissimo colendissimoque.
