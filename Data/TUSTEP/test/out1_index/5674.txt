<nr>5674</nr>
<ae>Richard Cox an Bullinger.</ae>
Ely, 25. Januar 1575.
Zürich StA, E II 377, 2575.
Ep.Tig. I, S. 184f.
Orig. mit Unterschr. aut.
S[alve] in Christo. Plurimum tibi me debere fateor, frater
charissime, quod me literis tuis, licet brevibus, humaniter
inviseris. Aegrotare te subinde, non est mirum, cum senectus
ipsa sit morbi genus. Si a scribendo supersedeas, in his
interim acquiescemus, quae hactenus per dei gratiam utiliter
scripsisti ad eius gloriam et suae ecclesiae aedificationem.
Deus autem tibi vires suppeditet ad ea praestanda, quae
animo pio praesumis! Quod in concordiam apud vos ventum sit,
plurimum letor. Apud nos nostrorum factio utcunque
remittitur formidine poenae; nam magistratus nostri
subolescunt pericula nasci ex futilibus et inutilibus
innovationibus. Eademque formidine compescunt papistarum
furores. Atque illos in Gallia, qui papae militant, ultima
tentare audimus. Dominus Iesus suis adesse dignetur! Utinam
dirumperet coelos dominus et descenderet, et ora papistarum,
Turcarum, schismaticorumque frenaret! Sed peccata nostra non
sinunt. Faxit deus ut ad eam unitatem connitamur omnes, ad
quam tu ecclesiastas omnes multis solidisque rationibus
pulchre adhortaris.
Ut fert occasio, saluto fratres meos tuo nomine. Mitto animi
mei testimoniolum tibi et Iulio communicandum, meque tuis
precibus commendo. Servet te deus optimus maximus cum
sanctissima vestra civitate!
Ex insula Eliensi in Anglia, 25 ianuarii, 1574, iuxta
nostram computationem.  [a.R.
= 1575; denn in England begann damals das Jahr mit dem 25.
März.]
Tui studiosissimus et frater
in Christo charissimus,
Richardus, Eliensis episcopus.
D. Henrico Bullingero, fratri meo charissimo, et ecclesiae
Tigurinae pastori fidelissimo.
