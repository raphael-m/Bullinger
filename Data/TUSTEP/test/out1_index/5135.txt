<nr>5135</nr>
<ae>Richard Hilles an Bullinger.</ae>
London, 27./ 31. Juli 1571.
Zürich StA, E II 369, 162. / Orig. (.. .. / aut.)
Salutem plurimam in domino. Octavo die martii scripsi ad te,
domine colendissime, quas Barnabas filius meus, ut mihi
postea scripsit, superioribus nundinis Francofordianis, per
dominum Christophorum Froschouerum ad te transmisit. Easdem
spero ante hunc diem te accepisse: per eas humanitatem tuam
certiorem feci, superiores literas tuas, quas in preterito
anno mense augusto copiose ad me scripsisti, dudum mihi esse
redditas. Hodie autem primum tuas mihi gratissimas literas,
Tiguri, 25 februarii, anno 1571 presenti, ad me datas
accepi, una cum tribus literis tuis reverendissimis
episcopis, Eboracensi, Eliensi, et Sarisburiensi inscriptis,
ac etiam tribus tuis manuscriptis exemplaribus, de quibus in
predictis literis tuis mentionem facis; quae omnia
episcopis, quibus consignasti ea, fideliter iamiam reddit
curabo. Miror certe multum, ubinam tamdiu in itinere
haeserint: gaudeo tamen me ea vel nunc tandem recepisse;
habeoque tibi gratias pro libro uno Germanico impresso, quem
mihi dono dedisti sic titulo inscripto: Uff herren Johansen
Brentzen testament, etc. bescheidne antwort etc. Qualium
librorum duos, praeterea et Latine impressos quinque libros,
et tres literas, videlicet ad episcopum nostrum Londinensem
unas, ad episcopum Dunelmensem alteras, atque ad Henricum
Butlerum alias hic recepi, cum tribus exemplaribus
manuscriptis predictis; quas literas etiam ac omnes
praefatos libros 7 impressos, quibus per literas tuas dari
cupiebas, reddi curabo quam cito possim.
Quantum autem ad pannum, quem vocant caresex, attinet, duas
virgas Anglicanas et 3/4 tenuioris generis, quo nostrates ut
plurimum utuntur solummodo in subcaligariis suis, sive, ut
vestrates -puto- loquuntur, in irer nieder hosen, hic
tradidi in mense iunio proxime elapso domino Christophoro
Montio pro tua humanitate; et in mandatis dedi famulo cuidam
meo, cui est nomen Simon Tailor, ut pro illis duabus virgis,
cum 3/4 Francofordi in autumnalibus nundinis proxime
futuris, duos coronatos Gallicos et 7 batzios, videlicet
tres florenos et batzios decem a praedicto domino
Froschouero peteret et reciperet: quia tu, domine, in
proximis sive novissimis tuis literis volebas me indicare
praecium, ut Francoforti persolveret praefatus pro te
Froschouerus. Dedi hic praeterea pro te praedicto domino
Christophoro Montio virgam unam Anglicanam et 3/4 crassioris
generis, (quo nostrates quam plurimum in suis superioribus
femoralibus, sive, ut Germani -puto- solent dicere, In die
brouch oder niedergwand des menschens hosen) quam virgam,
cum tribus quartis crassioris sed durabilioris carisex, dono
do tuae humanitati, praecorque deum optimum maximum ut quam
diutissime fruaris, quamvis haud sit valde verisimile ut hoc
facias. Verissime enim ait Hieronymus, philosophum sive
poetam citans: "Iuvenis cito mori potest, senex autem diu
vivere non potest."
Proculdubio labor ille tuus, de quo mentionem facis, in
respondendo ad totam illam papisticam bullam impudentem,
quam evomuit antichristus Romanus contra serenissimam
nostram reginam, maxime probabitur tribus praedictis
espicopis, quibus illa 3 exemplaria tua misisti; et
vulgabunt illa etiam, siquidem illis videbitur e re fore
regni et ex voluntate serenissimę reginae nostrae. Doleo
certe, quod ita suppliciter me oras, ut tuam scriptionem ad
me nunc boni consulam, ac tibi condonem, quod mea opera sic
utaris familiariter; poteris enim semper mea uti opera quam
familiarissime, quamdiu vixero.
Per dei gratiam fuit hic, antequam absolutum sive finitum
erat parliamentum Westmonasterio tentum, Henricus
praenominatus Butlerus cum domino suo Parchusto,
Nordovicensi episcopo, anxie expectans literas a matre sua,
quia adhuc ab ea, postquam Angliam appulit, nullas accepit,
sicuti tum mihi ipse retulit. Dominus tamen doctor Montius
hic illi in meis aedibus retulit, fuisse propter eum
Argentinae in ipsius doctoris domo sarcinulam literarum
relictam, in qua putabat fuisse aliquas illi Henrico
inscriptas.
In mense iunio prope praeterito doctissimus theologus,
dominus David Witheade, (qui tempore regni reginę
Marię
propter professionem orthodoxae doctrinę exulabat,)
feliciter ad dominum migravit. Viduus vixit etiam per
septennium plus minus, sicuti ipsemet nunc de tua conditione
scripsisti. Ante medium tamen annum nuperrime iuvenem duxit
viduam ipse octuagesimum fere agens annum. Dominus quoque
Colus, qui tum temporis in Germania etiam exul erat propter
evangelii praedicationem, eodem fere tempore angina laborans
secundo, postquam aegrotare coeperat, die obiit.
Archidiaconus Essexię diocesis Londinensis comitatus is
ipse ante mensem unum aut duos, priusquam mortuus erat, ad
decanatum Sarisburiensis ecclesię cathedralis praelatus
migravit hic Londini eodem, uti fertur, die aut pridie, quo
decrevit Londino Sarisburiam versus ad inductionem
recipiendam multis comitatus famulis et amicis proficisci.
Sic
"Omnia sunt hominum tenui pendentia
filo,
Et subito casu, quae valuere,
ruunt."
Antequam has literas totas perfeceram, omnia praedicta
exemplaria manuscripta et reliquos libros omnes praefatos
impressos reverendissimis episcopis, quibus inscripti erant,
tradidi ac iam reddi certo curavi speroque eos brevi ad tuam
humanitatem rescripturos.
Londini  27. iulii anno 1571.
Vale, mi domine colendissime, in Christo, servatore nostro.
Tuus ex animo,
quem nosti, Anglus.
(E II 369, hinter 164.)
31. iulii.  Obsignata iam epistola mea vidi et perlegi
epistolam tuam ad reverendissimos tres episcopos
(Eboracensem scilicet, Eliensem et Sarisburiensem) iam
impressam atque praedicti laboris tui (de manuscripto illo
tuo exemplari, quod domino Eliensi episcopo misisti,
intelligo) priorem partem iam impressam et certior factus
sum nonnulla etiam alia iam impressa esse folia eiusdem
operis, adeo ut quam citissime impressum erit totum illud
exemplar tuum manuscriptum atque in publicum prodibit.
[Ohne Adresse.]
