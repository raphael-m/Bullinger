<nr>4492</nr>
<ae>Stephan Zirler an Bullinger</ae>
Heidelberg, 7. August 1566.
Zürich StA, E II 371, 1131. / Orig. (Aut.)
S. D.  Literas tuas per tabellarium, quem in Hassiam ablegastis, mihi tanem traditas legi. Vestram sollicitudinem et
laborem in dissidiis componendis valde probo; utinam Lutheri sectatores pari studio pacis accenderentur! Plus fortassis
aequitatis et modestiae haberemus ac minus turbarum. Nunc cum maior pars iniquis praeiuditiis et arroganti primogenitura
superbiat, fieri non potest, quin actiones meo quidem iuditio in hoc genere cum dolore piorum concidant. Allegasti
saepius in tuis scriptis ex Eusebio locum 8. libro 1. capite; vereor, ne et nos talem effectum ambitionis tandem
sentiamus. Video dissidium Saxonicorum principum eo progressum, ut, nisi deus Sathanae sanguinaria organa reprimat, id
ecclesiae incredibile damnum sit pariturum. Rogandus igitur deus, ut graves, patriae amantes et prudentes politicos
excitet, qui rebus aestuantibus medicinam adhibeant.      De Ungarica expeditione nescio, quid mihi polliceri debeam.
Irritatus est Solymannus, hostis potens, bellicosus, quo dominus tanquam virga contra nos usus est. Arenis quidem
resistimus, utinam et precibus! Valde me Varnensis cladis atque Ludovici fortuna terret.
Vale, mi Bullingere, et me tuum plane esse scias. Saluta meo nomine ornatissimos viros Gvaltherum, Simlerum, Volphium,
Lavaterum et alios. Nostri dei benignitate bene valent et se vestris precibus commendant.
Hedelbergae  7. augusti anno etc. 66.
Tuus totus Stephanus Cirlerus.
Cum literas obsignare volebam, venit ad nos nobilis quidam Gallus ab amiralio missus. Is petiit, ut Gallicarum
ecclesiarum Erfordiae ratio habeatur earumque doctores ad colloquium admittantur; quod Saxonici vix concedent, qui eo
spectant, ut primatum conservent et aliis leges praescribant etc.
Reverendo viro d. Henrico Bullingero, ecclesiae Tigurinae antistiti fidelissimo, amico singulari amore prosequendo.
Zürich.
