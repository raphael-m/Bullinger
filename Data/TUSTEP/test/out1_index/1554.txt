<nr>1554</nr>
<ae>Ambrosius Blarer an Bullinger</ae>
(Biel), 28. Februar (1553).
Zürich StA, E II 357a, 739. / Orig.(Aut.)
Bl. III,  192.
Pridie calendas decembris per Ioannem Ulmium, charissimum
affinem meum ad te scripseram fore sperans, ut propediem abs
te simul et illo literas acciperem. Sed neuter quicquam
interea, dum expecto, mittit, quamquam, quod te quidem, mi
Bullingere attinet, silentii tam diuturni caussa nec levis
nec plausibilis fuit, nempe morbus ille tuus, quocum
graviter magnoque vitę periculo, si vera audio,
conflictatus es, id quod sero, hoc est tum primum, quum
pulchre rursum convaluisse nunciabant, rescivi. Benedictus
dominus, qui te non tibi, quem beatior longe sors in
cęlis
manebat, sed nobis et ecclesiis Christi pro immensa sua
benignitate donavit. Is faxit, ut reliquum, quantum id est,
cunque vitę tuę totum glorię suę ac membrorum
Christi saluti constanter desudet, quemadmodum anteacta
quoque regni illius pomeriis fortiter proferendis prorsum
fuit destinata.
Silent apud nos omnia, et bellum potiore mole in Italiam
inclinaturum putant, illud puta, quod inter
C[aesarem] et G[allum] geritur, Germanicum
vero sopitum iri, nisi aliud forte mereatur prodigiosa ista
constupratissimi huius sęculi nostri ingratitudo.
Ferdinandus inter Mauricium et Ioannem Fridericum, Saxoniae
principes, conciliationem molitur, cuius conatus multi alii,
quam possunt, adiuvant; nisi enim hęc procedat, certum
est
miserrimam praesentissimamque calamitatem imminere toti
Saxonię. Episcopus Magdeburgensis et, qui nuper
restitutus
est, Hildesheimensis, synceram evangelii professionem inter
suos diligenter admodum procurant; quos dominus sui spiritus
robore confirmet et currentes licet magis excitet. Gallus
non tam cum Caesare quam deo ipso bellum gerere videtur; tot
passim ignes in Gallia in sanctos accensos accipimus, quin
etiam regem ipsum nuper primarię nobilitatis virum cum
christianissima coniuge in vincula coniecisse plurimosque
etiamnum Lugduni in carceribus teneri, quorum sit invicta
omnis per dei virtutem constantia quosque par sit omnium
ecclesiarum precibus quotidie commendari. Ah, quo dilapsę
sunt res nostrę, ut, qui christianissimo titulo salutari
volunt, Christi sint infensissimi hostes. Episcopi isti
principes novum inter se nec unquam porro rumpendum foedus
firmissimis rationibus meditantur, ne cuilibet maleferiato
hosti praedę fiant, das si nitt von yedem verdorbnen
fursten oder grauffen gevexiert muͤssind werden, wie diß
und das vergangen jar. Optimus pactorum princeps servator
Christus dispersas oves suas, id est dei filios, congregare
deque totius mundi non ferendis iniuriis mature vindicare
nosque inter illos dignari clementer velit, in quo tu cum
tota domo tua omnibusque amicis et fratribus, praecipę
symmystis, ęternum valeas, unice ab eo impetratum cupio.
Salutant te seque tibi reverenter commendant nostri
Witenbachius, Fuchsius<f1>Peter Fuchs.<fe>, d. Iacobus, Funclius meus et reliqui
etc. Iterum iterumque vale, mi charissime et optime
Bullingere, mi anime. Ioannem Ulmium, si istic est, mea vice
amanter saluta.  28. februarii.
T[uus] Ambr[osius] Bl[aurerus].
Praestantissimo pietate doctrinaque viro d. Heinricho
Bullingero, d. atque amico suo incomparabili.
