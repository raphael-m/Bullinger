<nr>4998</nr>
<ae>Bullinger an Tobias Egli.</ae>
Zürich, 7. April 1570.
Zürich StA, E II 342a, 589. / Orig. (Aut.)
Graub. III, 179f. R.ß
S. D.  Miror sane, qui fiat, quod rarissime et iam nundinis
aliquot nihil ad me literarum dederis; argumento materiave
destitui te dicere non potes, cum iam singulis diebus res
Venetorum atque Turcarum, Italia denique abundantissimam
suppeditent copiam. Vide ergo, mi Tobia, ne possis accusari
desidiae. Apud nos res nostri sunt per dei gratiam
prosperae; dominus benedicere nobis pergat et nos servare
pariter et vos ab omni malo! Pauci ex nostris profecti sunt
in infelicem illam militiam. Bernates supra 100 suorum
intercepere et vinctos sisti iubent publicis iudiciis.
Metuendum, ne ex illis aliquot caedendi sint. Ex Gallia
adfertur, nescio quam certo, regem cum maximis bombardis
festinasse ad urbem Charitem obsidendam, quae ab
admirallianis tenetur; rursus admirallianos festinare ad
obsidionem illam solvendam. Quae si vera sunt, pugnabitur
rursus absque dubio, und ich acht, die letsten eydgnossen
syend uff die kylchwych geladen. Dissipa domine gentem, quae
bella vult! In Anglia fuit maximus tumultus. Papistae
confregerunt mensas domini, lacerarunt biblia et pedibus
petulanter protriverunt, missas celebrarunt, evangelicos
afflixerunt, in signa sua militaria crucifixum, Mariae
divorumque ut deorum tutelarium imagines pingi curarunt et
Antichristo fideliter militarunt. Sed serenissima regina
immissis copiis suis in blasphemos illos idololatras fudit
atque fugavit eos captis praecipuis ducibus, nonnullis vero
in Scotiam confugientibus, ubi etiam capti sunt. Iam agitur
de suppliciis sumendis de rebellibus. Interim per
proditionem gubernator Scotiae sclopeto est traiectus et
occisus. Pacata iam sunt in Anglia rursus omnia. Haec ad me
perscribitur mense februario ex Anglia e Londino et sunt
certa. Da hat's den bäpstlern aber gefält.
Parantur Heydelbergae nuptiae Ioanni Casimiro principi cum
filia electoris Saxonis; celebrabuntur 4. iunii. Imperator
vero comitia imperialia indixit dominica trinitatis Spyrae.
Transibit Nerobergam, ubi fiunt miri apparatus ad eius
adventum. Multi nil boni ex illis expectant comitiis.
Oro digneris salutare d.d. consules, d. Carolum et alios
ordine nostros omnes. Vale.
Tiguri  7. aprilis 1570.
Salvus sis cum universa domo tua.
Bullingerus tuus.
Ornatissimo viro d. Tobiae Eglio, Curiensis ecclesiae
ministro fideli, fratri et symmystae dilecto.
Chur.
