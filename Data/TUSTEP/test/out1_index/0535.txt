<nr>0535</nr>
<ae>Agostino Mainardi an Bullinger</ae>
<od>Chiavenna, 7. August 1549</od>
<vo>Autograph: Zürich StA, E II 365, 481f.
(Siegel...)</vo>
<dr>Gr. I, S. 147ff.<dr>
<re> </re>
<tx>Salve in domino Iesu, vir Dei ac mi domine observandissime.
^$Gaudio singulari tue litere me affecerunt ex his, que de
Anglia, de Saxonia urbibusque maritimis et demum de regno
Polonie retulisti. De Camillo autem, quod commotissimam
epistolam ad te scripserit, non miror; sui moris est, non uni
tantum, sed multis, imo quotquot potest, Christi ministris
molestus esse, ecclesias perturbare, dividere et schismata
facere. Is farraginem quandam adversum me nunc collegit centum
viginti quinque articulorum, cui titulus est: "Errores, ineptie,
scandala, contradictiones Augustini Maynardi a 45. anno citra,"
addita ad lectorem epistola tam immodesta ac mordaci, ut nauseam
legenti possit afferre. Cui nihilominus Christiane et mihi
temperans ita respondi, ut, quicunque eum tractatum legerint,
sint Camillum iudicaturi hominem multis ac magnis erroribus
refertissimum; neque quisquam posset illum quam ipse sese suis
veris ac germanis coloribus depingere melius atque exactius; ita
manifeste a recta via exorbitat. Abiit hinc ipse; verum adhuc
remanent discipuli ipsius, quos sic docuit suos mores, ut
preceptorem satis abunde sectentur. Mones me, ut veritatis
puritatem tueri contendam; nihilominus, sicubi a rixis mihi
possum temperare, hortaris, ut abstineam. O, quam displicent
rixe mihi tamquam presentissimum venenum! Scio me non decere
contentiones, nempe senio prope confectum et ministrum Christi,
cui pax atque concordia nedum placere, verum qui alios quoque ad
eam hortari debet. Sed quid possum facere, qui tot adversarios
sustineo, nullum vero habeam, qui opem ferat vel saltem qui me
consoletur? Tanto enim odio accensi sunt in me, qui Camillo
favent, ut doctrinam meam prope totam dilacerent. Si nihil
respondeo, periclitabit veritas; si respondeo, morosus sum
senex, impatiens, nullum volo audire, pertinax sum et duri
capitis. Tot namque calumnias congregant, ut nihil aliud
cogitare videantur, quam ut ministerium meum elevent, ut exosum
me cunctis reddant. Franciscus Niger, qui pridem cum Stancaro
faciebat, nunc se his adiungit, qui favent Camillo; non amplius
concionibus nostris adest; quottidie sunt cum eo nostri
adversarii et consilia inter se nova excogitant. Diebus
preteritis quidam chirurgus, vocatus Petrus a Casali Maiore, in
tantam prorupit insaniam, ut palam diceret se noviter baptizatum
fuisse; aperte confessus est se esse anabaptistam et tanto
furore in me debaccatus est me seductorem vocans, lupum rapacem,
falsorum concionatorem, ut a spiritu maligno agitari videretur.
Hic amicissimus ipsorum erat et habitus ab eis vir
Christianissimus ac sanctissimus. Alius quoque anabaptista,
Titianus nomine, quem sinodus seculari, ut aiunt, brachio
expulit, Camilli quoque et suorum amicus erat. Invitavi sepe
illos ad disputationem: aiunt se nolle contendere. Hoc idem
Camillus et Franciscus Niger aiunt; licet eis schisma facere,
disputare non licet, quamquam Franciscus Niger, ut puto, non eis
erroribus involvatur, ut puto, quibus Camillus et ceteri. petii
a Camillo fidei sue confessionem; respondit se facturum suo
tempore, non nunc. Huiusmodi infinita sunt, que narrare possem,
que libens pretereo. Nolo the pluribus onerare; hec pauca dicere
volui etiam invitus et sine ordine. Tu mihi parce; obruit enim
me tante indignitatis cogitatio. Quapropter cum videam nostre
ecclesie certum interitum, nisi boni viri suppetias ferant, ego
autem inops consilii sum et, quid amplius faciam, ignoro, te
rogo, vir Dei colendissime, ut scribas ad Comandrum et Blasium,
ut mihi opitulentur et vel ipsi ad nos veniant vel mittant
aliquot cordatos viros, qui auctoritate etiam dominorum, si opus
sit, ecclesiam congregent et de causa scismatis diligenter
inquirant; nam adversarii infinita, que nihil ad rem faciunt,
ut, quod in causa primarium est, effugiant, studebunt adducere.
Mone tu Blasium et Comandrum, ut prudentes sind in ea re,
neminem audiant, vel alios vel me, nisi presente parte et coram
tota ecclesia; alias omnia confundentur. Inquirant, cur
noluerint confessionem, que ab ecclesiis confirmata est,
acceptare; queratur ab ipsis sue fidei confessio. Alias nosti
mores talium hominum, quam sint adversus Christi ministros
mordacissimi. Credere non posses, quanta passus sim et adhuc
patiar continuo. Decreveram proficisci in Angliam; nam me eo
vocaverat Bernardinus Ochinus. Verum, qui nuper inde rediit, ait
omnia esse perturbata bellis, factionibus et pericula illic
multa esse, que omnia divinitus geri putavi, ne huic pusillo
gregi pastor desit, tametsi cupio alium huic muneri prefici, me
meliorem atque fortiorem. Tu interim, vir Dei, roga Deum pro me
et pro ecclesia nostra. Presentium latorem Hieronimum Illiricum,
hominem pium et ab amicis ex Italia quam maxime mihi
commendatum, tibi pariter commendo. Illi me meaque omnia obtuli;
verum ille suo labore panem suum manducare cupit et sese honesto
exercitio dedere nec cibum gratis accipere. Iuva illum, si
potes, quo consilio ac favore. Noli mirari, quod tam fidens ad
te scribo; te enim veluti patrem meum habeo ac reputo.
^$Bene in Domino vale.
^$Raptim, Claven[n]e, 7. augusti 1549.
^$Saluta, te rogo, meis verbis dominum Pellicanum ac Rodolphum
Gualterum.
^$Augustinus Maynardus tuus.
<lz>[Adresse ...]: Observandissimo domino domino Henrico
Bullingero, divinarum literarum inter[preti] eximio ac Tigurine
ecclesie an[tistiti vigilant]issimo, patri suo colendissimo.
Tiguri.
