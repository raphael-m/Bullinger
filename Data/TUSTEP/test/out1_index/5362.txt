<nr>5362</nr>
<ae>Theodor Beza an Bullinger.</ae>
Genf, 3. Oktober 1572.
ZÃ¼rich ZB, Ms F 63, 61. / Kopie (17.Jhdt.)
Salvus tandem evasit noster Hotomannus, cuius literas una
cum his meis mitto.
Adventant et alii subinde fratres, sed plerique seminudi,
neque ullus apparet
crudelitatis finis; quoscunque nimirum suspicantur aliquid
valere vel ingenio
vel manu, aut statim ut factiosos iugulant aut in carceribus
saevissimis
retinent, quosdam etiam in ipso equuleo omni tormentorum
genere excruciatos
necarunt, ut ab iis quippiam extorquerent, quo suam illam
novae coniurationis
criminationem probent. Innumeri tantae saevitiae metu
examinati deficiunt, quod
omnium est miserrimum; supersunt, qui latitant et a
quibusdam etiam adversariis
vel spe lucri, vel quibus ista immanitas displicet,
servantur tantisper, dum
exitus pateat. En quae nostra nunc conditio est, eo quidem
miserior, quod non
suppetat, unde tam multos prorsus inopes foveamus et tamen
annonae pretium
indies crescat. Solus dominus deus noster tot tantisque
malis mederi potest et
sane medebitur ea, qua novit ratione. Rupella et alia passim
oppida, praesertim
apud Occitanos, adhuc a nostris tenentur, sed exigua spe,
nisi vindicem quempiam
dominus extra ordinem suscitarit. Navarrenus templum  quidem
una cum rege
ingressus est, sed ita, ut nullum prorsus neque sacrifico
neque missae honorem
habuerit. Condensis adhuc fortiter resistit; sed utrique
adhibiti sunt Sorbonici
doctores, qui iuvenes in sacris non ita versatos paulatim a
veritate avertant.
Adsit illis dominus et pseudoprophetarum os occludat.
Aurantii victoriam multi
praedicant; quae utinam satis sit vera; sunt enim contra,
qui Montium (sic
vocant urbem Hannoniae ab Albano obsessam) expugnatum
affirment. Illud quidem
constat Aurantii in Picardiam impetum valde timeri ideoque
Strozzium cum suis
copiis magna celeritate revocatum et militem cogi, qui illi
opponatur. Interea
constanter adventum domini exspectamus.
Bene vale, mi pater, una cum toto fratrum collegio;
misereatur nostrum omnium dominus et Satanae rabiem
compescat.
Genevae  3. octobris 1572.
Tuus Beza.
Eximio Christi servo domino Henrico Bullingero, fido
ecclesiae Tigurinae pastori
et patri mihi plurimum observando.
                Tiguri.
