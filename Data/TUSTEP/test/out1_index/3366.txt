<nr>3366</nr>
<ae>Thomas Lever an Bullinger</ae>
<od>
Coventry, 10. Juli 1560.
..........., .......
Zur.lett.
I,  S. 49ff.
<vo>Orig.
(Aut.)
Sal.
pl.
in Christo Iesu.
Binas a dominatione tua accepi literas, ex quo in Angliam redii: et semel ad te scripsi de religione, et de me ipso quaedam, quae ex prioribus tuis ad me literis ad manus tuas pervenisse intellexi.
In posterioribus tuis 20 martii a Tiguro, et tamen mihi traditis non ante 22 iunii in Anglia, scribis apud vos de rebus nostris varios incertosque rumores spargi, vos autem a nobis ipsis expectare certiora.
Ecce ergo, vera certaque sunt quae nunc scribo, ut et caetera quae
anno superiori ad te et Bernates scripsi, nimirum ad d.
Ioannem Hallerum et d.
Musculum.
Doctrina vera synceraque libere praedicatur per Angliam ab illis, qui cognoscuntur posse et velle id praestare, per literas commendatitias a regina vel ab episcopo aliquo apud ignotos admittendi in ecclesiis ut concionatores: caeteris enim omnibus interdicitur in ecclesiis concionandi munus.
Nulla adhuc disciplina ulla authoritate publica hic constituitur.
Sed liturgia pro publicis precibus et ceteris in
ecclesia ritibus eadem, quae fuit sub Edouardo sexto, nunc authoritate reginae et parlamenti, (sic enim summum vocatur concilium,) apud nos restituitur.
Verum enimvero in iniunctionibus a regina editis post parlamentum praescribuntur ministris ecclesiasticis ornatus aliqui, quales sacrificuli olim habuerunt et adhuc habent.
Plurimi ministri, qui omnes tales deposuissent antea, nunc tamen obedientiae, ut aiunt, causa iterum similes resumunt et induunt.
Pauci sane sumus, qui tales vestes perinde
abhorremus atque miles ille christianus coronam, de qua scripsit Tertullianus.
Non enim ignoramus, quam inde occasionem papistae captant ad offencionem infirmorum.
Nam in cathedralibus ecclesiis praebendarii, et in caeteris ecclesiis rurales sacrificuli, externas vestes et internos animos ex papismo retinentes, ita fascinant aures et oculos multorum, ut non possunt non credere papisticam quoque doctrinam adhuc retentam esse, aut saltem brevi restituendam fore.
Multae paroeciae apud nos nullum
habent ecclesiasticum ministrum, et aliquot dioeceses destituuntur episcopis.
Atque ex illis valde paucis, qui per magnam hanc regionem sacramenta administrant, ne centesimus quisque verbum dei praedicare potest et vult; sed tantum legere, quod in libris praescribitur, omnes coguntur.
Sic sane apud nos iam messis domini copiosissima, et operarii paucissimi sunt.
Qui fuere quondam episcopi et caeteri archipapistae apud nos, praeponentes primatum papae authoritati reginae, privantur omnibus
honoribus et stipendiis in Anglia.
Quidam etiam ex illis nuper custodiis et carceribus committuntur; et quo tandem evasuri sint, adhuc ignoratur.
In Scotia non publico consensu ab omnibus, sed tamen magno cum zelo et synceritate a quam plurimis, evangelium recipitur.
Et Scoti iam diu Gallos omnes e Scotia expellere tentant; unde apud nos videre est magnos bellorum apparatus, et plurimi milites in subsidium Scotorum adversus Gallos mittuntur.
Est portus in Scotia, qui nostro idiomate vocatur Leith: illum fossis, aggeribus, tormentis et armis munitum Galli tenent, Angli oppugnant.
Multi certe utrinque interficiuntur, et captivi vivi, ut
aiunt, nulli servantur.
Audivi, quod verum esse suspicor, nunc dierum talia esse mundanae pacis foedera, ut penitus dissolvantur, si vel unus ab alterutra parte captivus detineatur vivus; posse tamen eadem firmissima perseverare, si interficiantur vel utrinque plurimi.
Atque id inde coniicio, quod adhuc inter Gallos et Anglos nullum bellum sit publice indictum, sed potius talis pax, ut mercatores libere negociantur Angli in Gallia et Galli in Anglia, cum interim milites utriusque misere et
hostiliter confligendo pereunt in Scotia.
De me ipso, si placeat audire, intelligas velim, quod statim post reditum meum in Angliam lustravi magnam eius partem evangelii annunciandi causa.
Estque civitas in medio Angliae sita, quae vocatur Coventria.
In ea semper, ex quo semel emersit evangelium, fuere plurimi zelosi evangelicae veritatis; adeo ut in ultima ista persecutione sub Maria comburebantur aliqui, exulabant una nobiscum alii, reliqui in magnis miseriis et difficultatibus diu iactati, tandem restituta syncera religione,  alios
praedicatores et me potissimum solicitarunt, apud illos Coventriae evangelium annunciare.
Ego posteaquam per aliquot ebdomada[s] expertus essem, hic copiosissimam multitudinem frequentare solere publicas conciones evangelicas, consensui illis, qui me rogabant, ut uxorem et familiam meam apud eos in Coventria locarem; et sic nunc fere per integrum annum ego libere sermones habui, et illi liberaliter me et meos in hac civitate aluerunt.
Nam non astringimur neque ego illis, neque illi cives mihi,
ulla vel lege vel pactione, sed tantum libera benevolentia et charitate.
Uxor mea nuper mihi peperit filiam, quae vivit et valet cum tribus aliis liberis parvis, quos ex priori marito defuncto ad me attulerat.
Nos igitur te cum tuis salutamus, et omnia fausta atque felicia in Christo vobis precamur.
Nam cum ex literis tuis intelligerem, uxorem tuam, liberos tuos et generos cum eorum liberis bene valere, perinde mihi gratum fuit,  ac si essem natura, quemadmodum ex animo sum, unus ipse ex tuis
illis, quos oro deum in Christo tibi benedicere et beare perpetuo.
Libros contra anabaptistarum sectas te scripsisse libenter audio: et capitis tui dolores ingravescente iam aetate maiores et frequentiores esse non miror, sed doleo annos et labores tuos cogitans, deumque oro ut te diu salvum et sanum nobis et ecclesiae suae servare velit.
Qui pariter viximus unis in aedibus Tiguri Angli multi iam, necessitate ita urgente, longe ab invicem per Angliam distrahimur.
Sed fieri non potest, quin omnes perseveremus memores praeclarae hospitalitatis beneficentiae, quam Tigurum vestro patrocinio nobis praestitit, valde commode, simul omnium nostrorum nominibus gratias agere magistratibus reipublicae et ministris ecclesiae, atque reliquis bonis viris Tiguri, pro tam oportuno, grato et necessario hospitio nobis exulibus ibi Christi causa
exhibito; et matronae illi Elizabethae, quae nobis inservivit, dicas quaeso a nobis omnibus salutem in domino.
Obsecro etiam, ut meo nomine salutare digneris pientissimos simul et doctissimos dominos, Petrum Martyrem, Bernardum Ochynum, R. Gvalterum, Theodorum Bibliandrum, generos tuos mihi charissimos, Lavaterum, Zwinglium, et Simlerum, praeterea Ioannem ab Ulmis, qui vixit olim in Anglia, et Ioannem Burcherum Anglum, cum reliquis piis apud vos mihi notis in domino.
Gratum quoque esset, si aliquando in literis tuis ad Bernates vel Arovienses mentionem nostri cum gratiarum actione feceris.
Ego pro mea
tenuitate ad utriusque ecclesiae ministros et archigrammataeos scripsi, et rescribam deo volente brevi.
Faxit deus ut simus semper memores et ad omnem occasionem parati ad referendas debitas gratias vobis in Christo.
Vale.
Coventriae, 10 iulii, 1560.
                                         Tuus fideliter in Christo,  Th.
Leverus.
Illustrissimo viro domino Henrico Bullingero pientiss.
et vigilantissimo patri atque pastori in ecclesia.
^$Tiguri.
