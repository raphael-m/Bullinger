<nr>2702</nr>
<ae>Theodor Beza an Bullinger und Petrus Martyr</ae>
<od>
Lausanne, 24. August (1557)</od>
<vo>Zürich StA, E II 348, 461-66. Orig.
(Aut.)</vo>
<dr>Baum, Beza I, 471;
Ep.Calv.2689 (XVI,576ff.)</dr>
<re>Regest</re>
<tx>Salutem et pacem a domino.
Morbus partim ex moerore, partim ex illa contagione, quae singulos pene homines in his regionibus hoc mense invasit, contractus ita me afflixit, ut in hunc usque diem fuerim coactus responsum differre ad eas literas, quas a vobis postremas accepi, et nunc quoque contra consuetudinem meam communes vobis literas scribam, minime id quidem, quasi vel mihi per se molestum sit ad vos sigillatim scribere vel, si qua etiam hic esset molestia, non eam fuerim perlibenter
subiturus, sed partim quod nondum ita sim confirmatus ut diuturnae scriptionis laborem possim sustinere, partim quod mihi persuaserim, vos non iniquo animo passuros, ut dum valetudini meae servio, binis quidem sed unius et eiusdem argumenti literis unico responso satisfaciam.
Id ego vero conabor, quam paucissimis verbis fieri poterit, praestare.
Sic igitur de me habete, patres mihi in domino observandissimi.
Quicunque de me rumor sit sparsus ab iis qui meam illam et d.
Farelli confessionem
sinistre sunt interpretati, nunquam tamen mihi persuadere potui, vos de mea fide dubitare.
Si tamen ita est, spero fore ut ista vobis satisfaciant, quae ex nostris in Novum Testamentum annotationibus nuper editis exscribere non piguit ut vobis adeundi ipsius exemplaris laborem eximam. Matth. c.26. v.26. Est, <gr>esti</gr>, metonymice, ita tamen ut sciamus una cum signo a credentibus vere percipi spirituali modo id quod externo symbolo repraesentatur, totum scil. Christum cum suis donis.
Neque tamen vel transsubstantiatio, vel localis quam vocant coniunctio vel transfusio aut commistio cogitanda sed signi et rei coniunctio symbolica et sacramentalis: quum illa neque consistere possint cum veritate humanitatis Christi neque ad salutem sunt necessaria.
Neque enim ut Christi
participes fiamus, eum oportet e coelo deducere, sed potius spitiritus sancti virtute et fide in coelum ascendere et illic eum complecti, ut cum eo consideamus in coelestibus.
In summa, vere nos coniungi et unum fieri cum toto Christo deo et homine necesse est ut salvi simus: quod non alio quam spirituali modo fit, per fidem, quae quidem fides in nobis creatur et confirmatur per spiritum sanctum idque praedicatione verbi dei, et adiunctis praedicationi symbolis quibus omnes nostri sensus
excitantur et percelluntur, ut vere mittamur in Christi ipsius possessionem.
Ibidem vers. 28 in haec verba: "hoc est sanguis meus." Vulgata et Erasmus: hic est sanguis meus, referentes scil.
pronomen <gr>toyto</gr> ad
<gr>aima</gr>, id est, sanguninem.
Atqui constat ex Luc. 22. 5. 20 referendum esse ad
<gr>pothrion</gr>, id est, poculum metonymice tamen ita ut continens pro contento accipiatur, vulgata et trita omnibus linguis consuetudine loquendi.
Clamabunt autem (sat scio) nonnulli, sacrilegam esse meam audaciam.
Sed clament atque etiam crepent, si libet: ita loquitur
Lucas ut ambigi non possit, quin Christus poculum indicarit, quum haec diceret, ut velint nolint cogantur tropum agnoscere in pronomine demonstrativo.
Item Luc. 22. vers. 20 in haec verba: "hoc poculum." Duplex est hoc loco metonymia, quam agnoscere coguntur etiam ii qui in hac formula non desinunt <gr>to rhton</gr> urgere ut quod semel tuendum susceperunt modis omnibus defendant.
Primum enim ponitur continens (ut grammatici loquuntur) pro contento, poculum videlicet pro vino, quod in poculo continetur.
Deinde vinum dicitur esse ipsum foedus, quum sit duntaxat foederis aut eius potius quo foedus sancitur, nimirum sanguis domini, symbolum ac
tessera: vera illa quidem ac minime inanis, sed tamen ab eo distinguenda quod ipsa repraesentat.
Non est igitur quod e coelo Christum eliciamus, vel Christi corpus immensum et invisibile commiscamur, ut propriam significationem verbi Est conservemus.
Est autem haec metonymia non modo in sacris literis frequens, ut est ab eruditissimis hominibus toties inculcatum, sed etiam ab ipso Homero usurpata.
Sic enim ille ubi mentionem foederis inter Graecos et Troianos multis ceremoniis sanciti libro
Iliados g.
<gr>KHrukew d' ana astu Jwn jeron orkia pista,
Arne duw kai oinon eujrona etc.</gr>
In quibus versiculis nemo non videt (liceat enim nobis profana cum sacris hactenus comparare) agnis et vino, quae foederis duntaxat symbola erant, tribui ipsam foederis appellationem: simili prorsus dicendi genere, quo hic usus Lucas poculum vocavit Novum Testamentum.
Item Actor.
cap. 1. vers. 17 in haec verba: "ita veniet". In tribus vetustis codicibus scriptum erat <gr>oytow</gr>
per epanalepsin, quae quidem lectio magnam habet emphasin et omnem cavillandi occasionem iis praecidit, qui, ut sui illius Iovis Elicii corporalem praesentiam adversus apertum hoc angelorum testimonium tueantur, haerent in ista particula
<gr>oytvw</gr>. Quotidie enim, aiunt, imo vero singulis momentis descendit, sed aliter quam ascenderit, invisibiliter scil.
<gr>kai aperigraptvw.</gr>
Egregium certe cavillum! At nos potius fide in coelum ascendamus, ut Christum illic re vera amplectamur, quam ut illum e coelo ante summum illum diem deducamus et in terrestribus elementis haereamus.
Item Actor. 3. vers. 21 in haec verba: "coelo capi", id est contineri.
Nam, ut alibi diximus, apud Hebraeos uno verbo posito saepe intelligitur consequens, ut quum <gr>exeluein</gr> pro Venire ponitur, et similia multa quae nos suis locis annotavimus.
Quod autem passivum dicendi genus potius, quam activum usurpaverimus, factum est a nobis ut amphibolia omnis vitaretur.
Nam operae prętium est in ecclesia dei exstare perspicuum hoc testimonium adversus istos qui pro eo, quod fide ascendendum est
nobis in coelos, ut capiti nostro coniungamur, Christum iterum e coelo veluti Iovem quendam Elicium non modo censent, sed etiam pertinacissime tuentur nobis evocandum.
Item Ephes. 4. vers. 10 in haec verba: "ut impleret omnia", id est, donis et beneficiis suis cumularet.
Sic enim accipitur verbum             in hac constructione, ut Es(ai). 23, a. 2, et Jer. 31. e. 25 etc.
Itaque verbum implere hoc loco non accipitur pro perficere, nisi ex consequenti, quatenus videlicet Christi donis perficimur: neque etiam proprie pertinet ad hunc locum quaestio, quo modo Christus sit ubique, sed potius quo modo nos suis donis cumulet, nempe per spiritum suum.
Sed prorsus
reiiciendi sunt ii qui conantur ex hoc loco, non minus impudenter quam impie, Christo corpus humanum <gr>aperigrapton</gr>, id est, corpus non corpus tribuere, ac spem nostram a fundamentis convellere.
Nam non modo nisi fuerit, sed etiam nisi sit Christus verus et naturalis homo, frustra speramus quod speramus: et spiritus sancti virtutem ignorat qui nos Christi corporis participes fieri non posse putat, nisi e coelis eliciatur vel naturalibus qualitatibus corporis spolietur.
Item Ephes. 5. vers. 30. In haec verba: "ex carne eius", alludit ad foeminae creationem.
Errant autem vehementer et periculose, qui hanc nostri cum Christo coniunctionem ad ipsius <gr>ensarkvsin</gr> referunt, quum hac ratione communicetur cum infidelibus, quod apostolus solis fidelibus tribuit.
Neque enim quaevis mulier est caro ex cuiusvis viri carne, sed mariti duntaxat, aut vicissim quilibet vir caro ex cuiusvis mulieris carne, sed suae duntaxat uxoris, sicut omnino apparet ex apostoli
scopo.
Ita igitur in Christo duntaxat tanquam marito et in hominibus duntaxat tanquam uxore spectanda est ista coniunctio, nempe quae non sit tantum naturae coniunctio (neque enim hanc excludo, sine qua constitui altera non possit) sed etiam ipsius substantiae communio: sine transfusione tamen aut naturali et crassa ulla imaginatione, sed spiritus sancti vinculo per fidem.
Cuius communionis obsignatio et symbolum est coena domini, quam vocamus, ut vere sit Christus caro ex carne nostra et os ex
ossibus nostris et nos vicissim illius membra in vitam aeternam.
Ibidem vers. 32 in haec verba: "mysterium hoc magnum est", id est, arcanum.
Quid enim a communi hominum sensu magis remotum, quam nos miseros in terris repentes cum Christo, filio dei, terrae et coeli domino, ad dextram patris sedente, ita spirituali connubio unum fieri ut ab eo iustitiam omnem ac proinde vitam aeternam hauriamus? Mirum est autem, quum tam aperte Paulus arcanam esse istam coniunctionem dixerit, tamdiu multos contendere, ut arcanam non esse probent.
Neque enim video quid aliud
isti moliantur, qui in Christi verbis tropum nolunt agnoscere, ideoque (ut non <gr>mysthrivdH</gr> sed carnalem ac naturalem coniunctionis modum cum veritate corporis Christi et hoc Pauli loco aperte pugnantem invehant) huc delabuntur, ut immensum, infinitum, invisibile corpus Christo etiam ante glorificationem tribuant, ac postremo e coelo, contra manifestum dei verbum, eliciant, ut vel panis et vini substantiae, vel solis (ut aliis placet) speciebus affigant, nisi qui malint Christi corpus
ubique esse dicere, quam loci mutationem concedere.
Quorsum hoc vero? nempe quod alioqui substantialem communicationem excludi, alioqui nuda relinqui signa, alioqui actum de verbi dei authoritate putant, nec interim vident, se fidei nostrae fundamenta convellere ut arcanum dei ex naturae captu metiantur.
Quasi vero qui nondum caro factus, eandem escam spiritualem, id est, carnem suam et sanguinem suum (extra quae nunquam fuit aut futura est vitae aeternae spes) vere per fidem cum sua ecclesia
olim communicavit, idem hodie verus homo supra omnes coelos, quoad carnem attinet, habitans, non possit nobiscum sese per fidem vere coniungere, ita ut ad illa inania et mutuo sese convellentia commenta minime sit veniendum.
Imo vero nullum est aliud coniunctionis nostrae cum Christo organon in hoc mundo quam fides, in altero vero saeculo ipse dei conspectus.
Haec, ut spero, difficillimis etiam quibusque, nedum vobis, observandissimi patres, satisfacient, nisi qui fortassis existiment, me subito sententia mutata in aliorum partes transise, quod absit ut mihi unquam in mentem venerit.
Quod si ne ista quidem sufficiant, tantum significetur mihi quid amplius a me requiratur.
Veniam ipse coram et culpam non invitus deprecabor.
Millies enim mori malim, quam vel minimam offendiculi occasionem ecclesiae dei praebuisse, meque ipsum a meis visceribus potius
quam a sancta nostrarum ecclesiarum consensione avelli patiar.
De ipsa porro confessione sic habete.
Duplicem exhibuimus.
Unam privatim Dillero, non autem principi Palatino, eamque a nobis non subsignatam, cuius exemplar commode profecto ad me misistis, quum nullum haberem.
Alteram principi ipsi Wirtembergensi, quam nuper ad vos perlatam legistis.
Caussas autem eius facti duas prorsus necessarias habuimus, ut nobis quidem videbatur.
Unam, quod non dissimulabant quibuscum nobis res erat, vix fore ut de nostris Valdensibus quidquam impetraremus, nisi
testaremur, quae illorum esset de coena domini sententia.
Respondimus, id quod res est, non aliter illos sentire quam nostrarum ecclesiarum consensus ferret.
Hic nobis protulerunt locum ex Gemanica illorum confessione quae nimium profecto ieiune de tanto mysterio loquebatur.
Hinc ad nonnullam, sed amicam tamen ac pacificam collocutionem ventum est, quod nobis alteram scribendae confessionis caussam obiecit.
Quum enim illos, quanquam nobiscum prorsus non facientes, tamen mire placidos et ad
concordiam propensos invenissemus et principis ipsius voluntatem in pacem ac tranquillitatem ecclesiarum valde inclinare, non tantum ex toto ipsius vultu ac gestu, sed etiam comi et humana oratione sensissemus, putavimus a nobis ecclesiam prodi, nisi eam occasionem divinitus oblatam studiose arriperemus.
Itaque, quod vere vobis testari possumus, gratiis domino actis et eius nomine invocato, quod sentimus eo modo descripsimus qui maxime visus est nobis ad id quod nobis propositum erat
accommodatus.
Sed tamen testis est nobis dominus, nos sedulo pro nostro modulo operam dedisse primum, ut ne syllabam quidem apponeremus quae videri posset a nostra consensione, id est a veritate discrepare.
Deinde ut quam fieri posset apertissime et simplicissime illud explicaremus de quo, si semel transactum esset, reliqua mox consecutura viderentur, quo modo scil.
res sacramenti, id est, Christus cum suis donis, tum cum ipsis symbolis copuletur, tum vero etiam nobiscum communicetur.
Id vero,
si assequi non potuimus, aequum esse putamus nostrae non improbitati, de qua etiam, ut spero, minime nos accusatis, sed imperitiae veniam concedi, quam certe non inviti nobis demonstratam agnoscemus, ac scriptis etiam coram ecclesia dei testari nos non pudebit, ut omnis offendiculi occasio tollatur.
Porro in Wirtembergensi confessione praefiximus, fateor "in Helveticis et Sabaudicis ecclesiis ita doceri", quia nimirum ita sumus arbitrati, neque diversum quicquam ex nostrorum omnium libris adhuc didicimus.
Nullum autem momentum ista videbantur habitura: sive Valdensium negotium sive speratam concordiam spectes, si tanquam privatam nostram doctrinam ac sententiam exhibuissemus.
Sed tamen ut Helveticarum aut Sabaudicarum ecclesiarum nomine scriptum hoc exhiberemus aut cuiquam omnino
praeiudicium ullum afferremus, nobis nunquam in mentem venit.
Cuius enim id audaciae ac impudentiae esset? At saltem vobis illam communicatam oportuit.
Ita est profecto, quamquam vobis alioqui rem ipsam totam, quod ad colloquium inter nos habitum et speratam pacem attinet, exposuimus.
Sed quod ad priorem confessionem attinet, testor vobis coram domino, nullum eius exemplar penes nos fuisse.
Alterius archetypon quidem habebam, quod adhuc conservo, sed tot lituris infectum ut inter exscribendum
divinatione mihi opus fuerit.
Sed id tamen, fateor, idoneam nobis excusationem non affert. Graviter hic peccatum esse agnosco, non apud vos solum sed et Bernae et Genevae, idque a me praesertim, qui chartas omnes nostras habebam complicatas.
Sed vos hic rogo, et per Christum obtestor, observandi patres, ne id factum vel fraudi vel dolo malo tribuatis, quod omne ab oscitantia et oblivione, parum quidem, fateor, probabili, sed tamen verissima profectum est, adeo quidem ut confessionis exemplar non
prius meminerim describere, et cum ipso d.
Calvino communicare, quam ille, acceptis Argentina literis, quid hoc rei esset a me per literas postulasset.
Sed de his hactenus.
Nunc venio ad ea de quibus tu et d.
Martyr ad d.
Calvinum nostrum scripsisti, qua quidem tua libertate non modo nihil sum offensus, sed etiam ita sum delectatus ut multum tibi hoc quoque nomine debere me profiteor.
Neque vero ad haec aliam ob caussam respondeo quam ut sententiam meam vobis copiosius exponam, ita quidem animo comparatus, ut vestram multo libentius quam meam sententiam sim amplexurus.
Velles in primis mentionem factam esse apprehensionis per fidem, non obstante locorum distantia.
Atqui nobis videmur in ipso statim initio, ubi totius rei sacramentariae finem praecipuum explicamus, bis fecisse fidei mentionem, tanquam necessarii instrumenti.
Neque enim simpliciter scripsimus Christum factum esse nobis sapientiam etc., sed addidimus: credentibus.
Deinde in Wirtembergensi confessione diserte additum est requiri, ut per fidem, quae dei donum est, fiamus os ex ossibus etc.
Distantiam locorum non expressimus quidem, sed quum omnem physicum praesentiae modum excludamus, satis illam putavimus definitam.
Praeterea quod in priore confessione diximus, naturam humanam Christi finitam esse non desiisse, satis videtis quid necessario consequatur et nostram hanc brevitatem quam speravimus futuro colloquio copiosius explicandam boni vos consulturos speramus, si temporis ac loci circumstantias attentius spectaveritis.
Secundo loco, miraris a nobis scriptum esse: Symbola rem ipsam habere semper coniunctam.
Id vero cuiusmodi sit, plane non intelligimus.
Neque enim simpliciter ita scripsimus, sed addidimus, "quod ad deum promittentem et offerentem attinet", quam doctrinam putamus prorsus cum consensione et veritate ipsa facere.
Ita autem videtis a nobis everti a consequenti dogma illud de infidelium communicatione.
Cur enim addita esset ista restrictio?
De sacramentali significatione absit ut aliter quam tu scribis sentiamus.
Neque enim symbolicum vel figurativum esse simpliciter negamus, sed addimus adverbium "duntaxat", nempe ut exprimeremus significationis sacramentalis vim quandam peculiarem, quae videlicet virtute constitutionis ac promissionis divinae facit ut quod figuratur, quamvis si locorum intervallum spectes longissime absit, tamen, sive credamus sive non credamus (neque enim hic agitur de perceptione rei sed de rei et symboli
coniunctione) non minus sit praesens quam quod ipsis oculis videtur ac manibus palpatur.
Repraesentandi verbum quereris ambiguum esse, quod tamen de industria fatemur a nobis usurpatum, quia simplex significandi vel figurandi verbum nosti nunquam illis satisfecisse, imo istius controversiae occasionem praebuisse, quae caussa etiam fuit ut ab exhibendi verbo nihilo minus per se ambiguo nostri non abstineant, ut veritatem ostendant signis esse coniunctam, quum exhibere significet, teste Ulpiano, proferre et videndi ac tangendi facultatem dare.
Sed omnis ista ambiguitas addito symboli
nomine tollitur, ut nobis quidem videtur, quum praesertim hoc diserte exposuerimus, quum dicimus: "adiunctis ipsi rei symbolis" etc.
et paulo post dicamus: praesentiam quidem a nobis defendi, sed de modo adhuc controverti, quem dicimus non intellectu sed fide a nobis percipi.
Quis enim intelligat, qui fieri possit, ut Christus corpus suum, quod in coelis est, nobis in terra repentibus et fide tenus ad illum ascendentibus vere tamen fruendum praebeat?
Postremo, non placet quod dicamus: controversum esse duntaxat praesentiae modum, qui soli deo sit cognitus.
Nam inquis, mihi videtur modum illum esse vivae fidei apprehensionem.
Atqui in hoc articulo non agimus quo instrumento res
sacramenti nobiscum communicetur sed quo modo res cum signo sit coniuncta, quem dicimus esse inscrutabilem, quum illa sit in coelis, hoc vero in terris, et tamen, sive credamus sive non credamus, sive signum duntaxat, sive rem ipsam quoque cum signo per fidem sumamus, sua constet isti coniunctioni veritas.
Nam mihi quidem fateor ad hanc explicandam controversiam valde semper hanc methodum placuisse, ut primo loco explicetur, quae sit res sacramenti, in quem finem et quo instrumento percipienda
offeratur.
Deinde ut tres isti modi seorsim explicentur.
Unus quo res cum signo copulatur, sive adest.
Alter quo signum percipimus.
Tertius quo res sacramenti nobiscum communicatur.
Primum igitur modum diximus soli deo notum esse, qui videlicet ita constituit, a nobis autem credi, ita tamen, ut quis non sit, dicere possimus, quis sit autem, non item, sicut in quarto responso exposuimus.
Secundum testamur naturalem esse.
Tertium autem et ipsum dicimus niti incomprehensibili spiritus dei
omnipotentis virtute.
Quis enim explicabit qui fieri possit ut cum Christo, qui in coelis est, nos in terris degentes unum fiamus, ut inde vitam aeternam hauriamus? Etsi enim nobis notum est, ut statim initio diximus, fide nos coalescere cum Christo, non tamen efficitur posse a nobis istius fidei efficaciae modum ac rationem comprehendi: quod si verum est, hallucinantur nimirum quicunque, ut illum modum sensibus nostris subiiciant, vel localem coniunctionem, vel substantiae transfusionem, vel
immensitatem gloriosi corporis, vel transsubstantiationem, quicunque denique quicquam excogitant quo modus ille definiatur.
Nam quis non sit, dicere possumus, cuiusmodi sit tum demum intelligemus, quum apparuerit id quod sumus.
Haec sunt, d.
Martyr, quae in tuis ad d.
Calvinum literis, quantum quidem coniicere potui, significasti a te in hac nostra confessione desiderari.
Si quid praeterea sit a quoquam observatum  hic quoque dabimus operam ut illi satisfiat.
Valerandus alia quaedam subiectis lineis annotavit, sed quaenam illa sint satis coniicere nondum potuimus.
Suspicamur tamen hoc illi non placere quod rem sacramenti esse dicamus non modo merita et fructus mortis domini, id est, beneficia quae ex illo haurimus, sed
ipsum etiam domini substantiam.
Hoc vero si ita est, ut suspicamur, plane miramur illum subscripsisse libello quem d.
a Lasco superiore mense decembri editum inscripsit: Purgatio ministrorum in ecclesiis peregrinis Francofurti.
Ibi enim ita scribitur pag. 24: Ad primum postremo agnoscimus et agnovimus semper iuxta hanc capitum istorum doctrinam: quod in coena domini una cum pane et vino, hoc est, dum pani et vino participamur, vere exhibeantur corpus et sanguis Christi, fide percipienda in
alimoniam nostram ad vitam aeternam.
Haec ita semper agnovimus atque etiam nunc agnoscimus de corporis et sanguinis Christi in coena sua praesentia, exhibitione et participatione."  Non dissimilia quoque ibi scribuntur p.32 sed inprimis p. 48, ubi etiam non dubitatuti adverbio: substantialiter, a quo tamen ut ambiguo voluimus abstinere.
Utitur autem his verbis: "Agnoscimus et agnovimus semper Christum dominum vere ac substantialiter corpore etiam suo coenae suae adesse, modo ne usus coenae
terrae duntaxat eiusve elementis alligetur: exhiberique nobis vere fide percipiendum veri etiam corporis et sanguinis ipsius pabulum cum pane et vino in alimoniam spiritualem ad vitam aeternam.
Sed quorsum haec? Putamus enim illum, si ea est ipsius sententia, potius vestra reprehensione, quam nos ulla apud vos defensione, hac quidem in re, indigere.
Et sane, ut dicam ingenue quod sentimus, quamvis neminem aspernemur, tamen non multum nos movet Valerandi iudicium, qui adhuc ita se gessit, ut in perturbandis ecclesiis strenue laborarit, multo vero minus etiam vel Bocquini, vel Balduini, qui nunc Heidelbergae sunt, querelae, qui homines, si qua esset in ecclesiis dei disciplina, vel mores
iam pridem mutassent, vel melius essent omnibus noti.
Sed vestrum iudicium, observandi patres, id vero nos ita affecit, ut quamvis hoc mense multa tristissima sint nobis nuntiata, nullum tamen nuntium aeque iniucundum aut inexpectatum acceperimus.
In summa maximum nostrum peccatum agnoscimus ac deprecamur in confessione vobiscum in reditu non communicata.
Consilium autem nostrum, conscientiam, sententiam denique cupimus a vobis plenius intelligi ac considerari.
In iis si quid sit praeterea de
quo nos monendos, imo vero etiam arguendos et increpandos putetis, ac me praesertim et aetate et prudentia omnium infimum, testor vobis, observandi patres, ex animo, fore ut nos non modo ad agnoscendum atque adeo testificandum errorem paratos sed etiam gratos ac beneficii memores experiamini.
Quod enim ante dixi, nunc quoque repetere non pigebit, millies nos potius mori paratos, quam ut vel minimum ecclesiae dei offendiculum scientes praebeamus, ac potius passuros ut a nostris ipsorum
visceribus, quam a mutua nostrarum ecclesiarum consensione, id est, a veritate dei avellamur.
Quod superest, observandi patres, rogo vos totamque adeo vestram ecclesiam, ut hoc qualecunque scriptum boni consulatis et a me omnia expectetis, quaecunque a filio vobis addictissimo possunt proficisci.
Dominus Iesus vos etiam atque etiam confirmet ac vestris sanctis laboribus benedicat.
Lausan(n)ae 24. augusti (1557).
<un>Vester vobis addictissimus Theodorus Beza.
<lz>[Adresse:] Eximiis Christi servis patribus mihi in domino plurimum observandis d.
Henrico Bullingero et d.
Petro Martyri.
^$Tiguri.
