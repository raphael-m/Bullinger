<nr>2727</nr>
<ae>Johannes Calvin an Bullinger</ae>
<od>
Genf, 13. September  1557.
Zürich StA, E II 268, 34.
Ep.Calv.2708(XVI, 619f)
S. Si tibi sum importunus, tuę ęquitatis erit mihi ignoscere, si in hac causa, pro qu  libenter vitam meam impenderem, fratribus hoc officium negare non potui.
An isthuc venturus sit Beza noster cum Budęo, adhuc incertus sum.
Si Bezę permissum fuerit, audies ex ambobus profectionis causam; sin minus, Budęo comes erit affinis Carolus.
Ut eos adiuves, scio te minime rogandum esse.
Equidem nisi alieno impulsu hoc tentare in mentem nunquam mihi venisset; sed importunius sibi hoc officium
pręstari flagitant pii fratres, quam ut negare sustineam.
Quidvis enim experiri potius convenit, quam ut illis animos debilitet nostra cessatio; hęrebit enim suspicio suam a nobis vitam negligi.
Quodsi eorum spei non respondeat eventus, hoc saltem crucis acerbitatem leniet, dum intelligent se nobis fuisse curę.
Tametsi a conventu Badensi nondum legati nostri reversi sunt, suspicor tamen,  ubi morę tedio fracti fuerint, ad conditiones quaslibet recipiendas posse pertrahi, neque vero id latuit hactenus vicinos, quibus nota sunt gentis nostrę ingenia ideoque suis placitis steterunt.
Et tamen videntur mansuescere, quo fit etiam, ut eorum postulatis, quamvis dura sint, nostri minus refragentur.
Vale, ornatissime vir mihique plurimum observande frater.
Saluta symmystas tuos peramanter meo nomine.
Ab
aliis salutem non adscribo, quia hanc expeditionem ignorant.
Dominus te cum uxore et familia tueatur, benedicat, gubernet semper! Genevę 13. septembris 1557.
Ioannes Calvinus tuus.
Clarissimo viro et fideli ecclesię Tigurinę pastori d.
 Henricho Bullingero, fratri et symmystę plurimum observando.
