<nr>5002</nr>
<ae>Tobias Egli an Bullinger.</ae>
Chur, 1. Mai 1570.
Zürich StA, E II 377, 2474f. / Orig. (Aut.)
Gr. III,  183ff. Exc.
Etsi ne hac septimana quicquam literarum a te acceperim,
colendissime domine, mei tamen officii esse arbitror literis
te obtundere, quotiescunque occasio sese obtulerit. Primo
autem graves ad te literas mitto, quas aliunde ad te
pertinentes accepimus, quibus plurima fortassis nova simul
accipies. Deinde pietatem, si dii placet, nostrorum
depingendam tibi iudicavi. Scis tu d. Rhetiensem non ita
pridem cum aliis Rhaetis syndicis Badensia comitia
celebrasse; nescio autem, quid Badae cum Pagicis, Valli
Mesauciae vicinis, clanculum sit molitus. Mox enim, ubi
Rhaetiam repetivit, scriptae sunt literae nomine Superioris
Foederis in Vallem Mesauciam, quibus omnes exules expellendi
potestas et commissio proceribus eius loci demandata est.
Expressere quosdam suo nomine, quos rupta omni mora ocyssime
abigant, interque eos d. Beccariam et d. Ioannem Antonium
Viscari sive Drantonum numerarunt. Causas, ob quas
expellant, praetexunt 5 Pagicorum querelas et imperium, cui
parendum sit, si pacem et tranquillitatem patrię
conservare velint. Videant ergo, ut obediant et praedictos
sine omni tergiversatione profligant. Rogatus amplissimus d.
consul noster, num Badae ea de querela audivisset aliquid,
respondet se latere totum negocium. Unde coniicitur
clandistinam hanc esse compositionem. Comparuit d. Ioannes
Viscare in senatu huius urbis et literas impetravit ad
Foedus Superius, quibus monetur, ne quid temere in exules
statuat, memor, quibus privilegiis et qua securitate olim
communibus suffragiis sint ornati. Exegit idem ille d.
Ioannes Antonius Viscare annum nunc 16. ea in valle et
paedagogium privatumque concionatorem agens vitam inculpatam
hactenus vixit multumque fructum ex laboribus in confinibus
illis retulit, quod ipsum papistae et malevoli iis artibus
nunc impedire et optime meritos tanta crudelitate afficere
cogitant. Scripsit et senatus Davosiensis nomine Decem
Iurisdictionum itidem Superius hortans Foedus, ut antiqua
diplomata, quorum 3 Viscarus habet, tam leviter rescindere
non tentent. Quid effecturi sint, audiemus proxime; hodie
enim literas commendatic[i]as Viscarus ille Foederi fidei
nostre parum confoederato exhibet Truncii, ubi proceres et
mag[n]ates conveniunt.   -     Cum haec in senatu essent
relata, nova calamitas aures nostras vulneravit. Venit enim
praetor Pusclaviensis cum quibusdam exulibus, quos episcopus
Brixiensis, sicut d. d. Pergula Tiranus ad me scripsit,
religionis causa expulit ex pago Gardunensi, unde
Gardonenses nominantur. Aufugerunt hi recta in Vallis
Telinae pagum Tyrannensem, cui praeest praetor Iacobus
Planta, civis Curiensis. Ibi cum artem manuariam sive
fusoriam suam tormentis bellicis apparandis exercere
incoepissent, praetor nescio quorum e communitate precibus
aut argumentis impulsus, illos finibus Rhetię excedere
iussit praetexens nescio quae onera, quibus molestarentur,
si obvios quosvis ita essent recepturi, cum tamen d. d.
Pergula et multi alii locupletissimi aliquot mille coronatis
pro iis spondere et satisfacere paratissimi sint futuri, si
aut alius rei causa auffugissent aut cuiquam oneri essent
futuri. Sed quid superiores novos reciperent, cum veteres
expellere conentur? Impetrarunt et hi literas monitorias ad
praesidem Tyranensem, ne quid in istos tentet, sed eos
toleraret, donec de eiusmodi rebus in futuris comitiis
decerneretur plenius.    -     Tertium, quod scribendum
duxi, hac ipsa hora, cum haec exararem, cognovi. Venit ad me
d. signifer d. Baptista a Pero, pro cuius causa fideliter
apud amplissimum senatum vestrum laborasti, ostenditque
exempla quaedam literarum scriptarum a Conradino Planta ad
pontificem, ad custodię pontificiae summum ducem et
imperatorem, itemque ad filium d. Rhetiensis, decanum, qui
nuper hinc Romam profectus est. Rogatur pontifex, ut in
redimendis bonis Peronum velit esse adiutor; caeteri, ut
instant pontifici, solicitantur. Sic, quod potuissent
fortassis maiori cum fructu, intermittunt Perones, nempe
in[i]uriam ad communitates deferre, et persuasi ab istis
papae mancipiis solum cum pontifice ea de re agere consultum
ducunt, modo eiusmodi vulnera, quae nobis contra omnia iura
infliguntur, popularibus non retegantur. Sic astutuli illi
egregiam operam pontificibus semper exhibent et
studiosissime cavent, ne ulla in re incarnatus Romanus
diabolus offendatur. Sic autem populares nostri in Rhetia
bonorum fratum opera de Peronum aliorumque causa imbuti ac
eruditi fuerint, ut nullo negocio, si modo proposuissent,
quicquid optassent, retulissent. Destiterunt etiam Valles
Telinae communitates a suis querimoniis de praetorum
excoriatione popularibus patefaciendis; quidam enim rusticis
persuaserunt eam rem tanti fore sumptus, ut eum tolerando
vix sint futuri.
-     Bibliopolam ^&xFrell^&x{ nostrum senatus urbe excedere
mandavit, nisi intra octiduum anabaptismi et
Svencfeldianorum haereses abnegarit. Natus est ei filiolus
hisce diebus, quem ut baptizarem, rogare noluit. Tandem
venit rogavitque, ut eo modo baptizarem, quo Christus iussit
Matth. 28., id est adultum et doctrinam fidei intelligentem.
Sed ea re senatui satis non fecit, coram quem non puduit
edicere baptisimi nostri ritum se minime christianum
agnoscere. In Svenckfeldianismo multos hactenus seduxit, ut
aperte dicant Christum non esse creaturam, plausibilem hanc
rationem urgens: creaturam non esse adorandam; Christum
esse adorandum: ergo Christum non esse creaturam. Talem
hominem summe temerarium et impudicum tulerunt hactenus,
quem d. Fabricius et d. Philippus, nostri praedecessores,
publice erroris convicerunt. Bibliopola autem ad vomitum
rediit<f1>Vgl. Spr 26, 11; 2Petr 2, 22.<fe> et Svenckfeldianismum priori errori coniunxit; ita
pristinum errorem correxit. Uxorem habet, quae quadriennii
spacio templa nostra nunquam ingressa est, et nemo tamen
hactenus est repertus, qui eam ad meliorem frugem revocaret.
Sed ut tandem te obtundere desinam, mitto, quae nova ex
Italia, Italice tamen impressa, nobis advolarunt, quae d.
Müllerus commode transferre in tui gratiam et usum
poterit.
Cursim Curiae 1570. calendis maii.
Tuae dominationi et praestantiae
addictissimus Tobias Iconius.
Salutant tuam praestantiam d. consul, d. Pontisella, d.
Gantnerus, d. Carolus, qui denuo urget et cupit literis tuis
erudiri, num doctores etiam et quales in professione
Basileę creentur; cognatum enim habet apud abbatem
quendam
religioni nostrae non male faventem, qui promovere cupit
idque Basileae ob minorem sumptum. Gratissimum d. Carolo
feceris, si semel ipsum tuis literis dignum iudicaveris;
vocatur Carolus ab Hochenbalchen, her zuͦ Haldenstein und
Aspermont etc.
D. Müllerum et d. Ernium<f1>Leonhard Erni.<fe> officiosissime salvere iubeo.
Amplissimo viro d. m. Heinrycho Bullingero, ecclesiae
Tigurinae antistiti primario et vigilantissimo, domino suo
et patri singulari reverentia colendissimo.
Zürych an h. pfarrer zum Grosenn Münster.
