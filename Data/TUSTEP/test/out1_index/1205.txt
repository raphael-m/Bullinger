<nr>1205</nr>
<ae>Bullinger an Oswald Myconius</ae>
Zürich, 29. September 1551.
Orig. (Aut.)
S. D.  Tuas 20. septembris ut et superiores bona fide accepi
et ago tibi magnas gratias pro illa tua fide et diligentia;
satis enim intelligo te ex lecto scribere; verum furiente
modo Sathana praestat omnino saepe colloqui. Scripsi sane me
nihil scire de concilio, sed loqutus sum me nihil habere a
Tridento; expecto enim in horas bonorum virorum literas, ex
quibus discam, quid agant beati patres. Alioqui non ignoro
illud iam sudare strenue et laborare, ut veritatem
opprimant, praesertim cum videantur sibi tutorem habere
potentissimum Karlum. Sed maledictus, qui confidit in homine
et ponit carnem brachium suum. Nostri heri abierunt ad
comitia; fama sparsit Bernates non venturos. Quid futurum
sit, nescio; plerique non aliam ob causam conscripta
arbitrantur, quam ut nostros et vestros rapiant in
consensionem et subiectionem concilii. Spero illos, si hoc
postulaverint, operam et impensam perdituros. Si hoc agunt,
ex consilio papae et Caesaris omnia agunt, qui conabitur
Helvetios inter se committere, ut ipse interim expeditius
Gallum supereat, deinde totam Helvetiam excindat. Huc
tendunt omnia hominis consilia; multi vero id videre nolunt,
partim invidia, partim avaritia caecati; implent mensuram.
Dominus misericors benigne nos ipsi fidentes respicere
dignetur ac subvertere consilia malignantium. Scis haud
dubie Gallum in Pedemontana occupasse urbes 4, arces
plurimas ac prorogasse suam ditionem per 15 miliaria
Italica; ea ratione Caesaris exercitum avertit a Parma.
Interea vero apertum dicitur bellum inter Caesarem et regem;
ita fortassis minus optatus eveniet concilii eventus;
implicabuntur forte plurimorum consilia. Simus nos
constantes in domino, oremus, vigilemus. Dominus Iesus te
restituat sanitati. Unsere habend uff den tag gar kein
befälch dann zuͦ losen.  Vale aeternum. Tiguri  29.
septembris 1551.
Bullingerus tuus.
Clarissimo viro d. Osvaldo Myconio, domino venerando et
fratri charissimo suo.
Basileae.
