<nr>2501</nr>
<ae>Bullinger an Josua Kessler</ae>
<od>Zürich, 13. November 1556</od>
<vo>Autograph: St. Gallen, VIII, 114.
(Siegel...)</vo>
<dr> <dr>
<re> </re>
<tx>S. D. Cum hic meus ille ex fratre nepos Iosue Bullinger
Sangallum proficisci instituisset mercium quarundam ad ipsius
artificium pertinentium parandarum gratia, committere non potui,
quin te brevibus hisce literis exaratis salutarem salutemque
officiosissimam et omne meum obsequium per te honorando patri
tuo, mihi colendissimo domino et fratri meo charissimo,
denunciarem, simul etiam indicarem me una cum meis, imo nos
omnes per dei gratiam recte valere. Pacata sic satis essent
omnia, nisi foederati nostri subinde cogitarent de minuenda
evangelii predicatione et propagando papismo. Audisti haud
dubie, quid tentarint effecerintque Clarone. Iam etiam metuendum
est, ne ingens discrimen patriae communi inducant bellis illis
suis mercenariis; prudentiores enim arbitrantur novam rursus
expeditionem bellicam facturos. Etenim non nescis pontificem et
Philippum regem, Caroli 5. filium, gravissimo inter se bello
dissidere. Pontifex ei bello implicuit clarissimam Venetorum
rempublicam et illustres aliquot Italiae principes, Urbinatem,
Ferrariensem et nescio quos alios. Gallum certe obsequentissimum
habet; nam sperat se et Neapolim et Siciliam et Insubriam
consequturum; at foederati nostri Gallica signa sequuntur. Ego
video ista non sine numine fieri; nam  ulcisci incoepit deus
sanguinem suorum. Coaluerunt Caesar, pontifex, Mauritius Saxo,
Albertus Brandenburgensis et milites Germanici et Hispanici et
Italici; gravi bello oppresserunt Germaniam, foedissima
designarunt. De repente vero a Maydeburgen[sium] obsidione
recedentes Caesarem invadunt et in fugam pellunt. Quis hoc
putasset? Dant et Nerobergenses poenas. Miles Germanicus,
Hispanicus, Italicus magna copia occumbunt ad urbem
Mediomatricum. Albertus in fugam non procul a Maydeburg....
agitur a Saxone, hic vero cum multis cadit. Omnes ergo et
singuli sua praemia acceperunt. Restat papa; hic iam dissidere
coepit a defensore suo; trahit secum Gallum, Helvetios et
aliquot Italicos principes. Quid hoc aliud, quam quod de
vindicta cogitat altissimus et iustissimus. Oremus nos: fiat
voluntas tua; libera nos a malo. Praeluxit his stella mature.
Dum frustra inculcatur poenitentia, sequitur severior
disciplina.
^$Ex Anglia nihil nisi tristia accipimus. Occumbunt plurimi
fortiter pro fide Iesu Christi. In Saxonia sunt in causa
religionis certamina magna. Scribit ad me Melanchton se exilium
ecclesiae usitatum expectare; Illyricus ipsi bellum indixit. At
huiusmodi certaminibus offenduntur multi. Vae mundo ab
offendiculis. Ex Pannonia et de comitiis nihil hic certi
habemus; ego inde nihil expecto fausti. Haec brevibus tecum
commentari libuit, ut tibi occasionem rescribendi suppeditem.
^$Commendo tibi hunc meum nepotem.
^$Saluta reverendos ecclesiae vestrae doctores, fratres et
symmystas meos coniunctissimos. Vale una cum bonis omnibus.
Valeant Barptolomaeus Steckius, Caspar Hüseli, Ioannes Iacobus
Graff etc.
^$Tiguri 13. novembris 155.
^$Bullingerus.
<lz>[Adresse ...]: Ornatissimo virtutis spectatissimaeque fidei
viro Iosueo Kesslero, Sangalli civitatis archigrammateo, domino
suo colendo et fratri charissimo. Sangallen.
