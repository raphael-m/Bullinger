<nr>1097</nr>
<ae>Wolfgang Musculus an Bullinger</ae>
Bern, 13. Mai 1551.
Zürich StA, E II 360, 153. / Orig.(Aut.)
S. D.  Tandem occasionem nactus, compater in domino
charissime, mitto foeturam Psalterii mei; oro, ut
qualemcunque hanc animi mei gratitudinem pro humanitate tua
boni consulas.
Domus mea inde a 18. aprilis haud levi incommodo turbari
coepit. Uxor de gradibus quibusdam prolapsa abortivit;
uterum gestaverat mensibus quinque, infans erat masculus.
Post abortionem sic immodice fluere coepit, ut pene cum
sanguine vitam amisisset. Iam per gratiam domini paululum
restituitur. Interea benivolentia dominorum, qua stipendium
annuum auxerunt, aliquid solatii attulit. Domino cumprimis,
deinde et amicis, tibi et aliis, sit gratia.
Abrahamum meum sub pentecosten mittam volente domino
Tubingam; nam ibi aletur stipendio civis cuiusdam Augustani.
Quodsi quem ex doctis illis nosti tibi et communi causae
bene velle, obsecro, commendes illi filium meum. Nicolaum
nepotem ex fratre mittam Augustam, ut aliquid mechanicum ibi
discat. Constitui sumptus domesticos nonnihil relevare, quo
commodius cum reliqua familia vivam.
De conciliabulo Tridentino sparsus est hic rumor esse
suspensum ad calendas usque septembris. Utinam in patibulo,
unde nunquam liberetur. De Magdeburg[ensibus] summum
silentium; sed Zurzacum forsan adferet aliquid, utinam nihil
mali. Si quid habes, communica. Optime vale, compater in
domino charissime. Salutem tuis omnibus meo meorumque omnium
nomine, item fratribus reliquis, dominis et amicis, d.
Pellicano, Bibliandro, Rudolfo. Bernę 1551.  13. maii.
W[olfgangus] Musc[ulus] compater tuus in domino.
De domino Butlero iam diu nihil audio; si adhuc apud vos
est, dicas illi meo nomine plurimam salutem.
Praestantissimo theologo m. Heinricho Bullingero, Tigurinae
ecclesię antistiti vigilantissimo, compatri suo in
Christo charissimo.                           Tiguri.
