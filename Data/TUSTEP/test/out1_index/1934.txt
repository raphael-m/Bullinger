<nr>1934</nr>
<ae>Johannes Calvin an Bullinger</ae>
Genf, 29. April 1554.
Zürich StA, E II 337, 597. / Orig.(Aut.)
Ep.Calv. 1947 (XV, 123f); englische Übersetzung: Letters of Calvin III 35-38, Nr. CCCXLVIII (dat. 28. April)
S.  Literę tę postremę mihi ab optimo fratre nostro
d. Thoma Levero redditę fuerunt. Ego in tempore non
adfui,
ut mea opera adiutus commodum hospitium inveniret. Bene
tamen accidit quod dominus me absente hospitem illis obtulit
quo non temere deligi alius potuit melior. Ipse quidem et
eius comes sibi ex animi voto consultum esse prędicant.
Et
certe digni sunt ambo quos in hoc suo exilio tum consilio
iuvare tum solatio levare boni omnes studeant. Alter brevi
Argentoratum proficiscetur ob certa negocia, sed ut statim
ad nos redeat. Thomas ipse quiescet, quia inde paulo plus
sentit levationis a suo moerore.
In libello meo semper hoc veritus sum ne quid obscuritatis
afferet brevitas. Cavere tamen non potui: imo destinato
fere animi proposito ob alias causas inductus sum ne
caverem. Hoc enim mihi non pręcipue solum sed fere unice
agendum esse duxi ut detestabilis omnibus pateret Serveti
impietas. Plena autem earum rerum de quibus dissero
tractatio visa fuisset astute quęsita, quę splendore suo
dogmata non adeo impia obrueret. In stylo illa quam dicis
gravitatem non animadverto. Quin potius summam operam dedi,
quoad licebat, ut spinosas Serveti argutias non magna
molestia diductas et explicitas haberet etiam rudis lector.
Neque tamen me latet, quum in scribtis meis omnibus concisus
sim, me hic solito magis fuisse restrictum. Verum modo
constet, sincera fide rectoque studio defensam a me fuisse
sanam doctrinam, hoc unum mihi pluris est quam ut suscepti
laboris poeniteat. Verum tu pro tuo in me amore, pro ingenii
tui candore et ęquitate humaniter iudicas. Alii me durius
exagitant quod sęvitię et atrocitatis sim magister,
quod
mortuum hominem, qui manibus meis periit, calamo proscindam.
Sunt etiam quidam non malevoli qui argumentum illud nunquam
me attigisse cuperent, de hęreticis puniendis. Dicunt
enim
alios omnes, qui invidiam fugerent, data opera tacuisse. Sed
bene habet quod te habeo culpę socium, si qua tamen culpa
est, quia mihi author et hortator fuisti. Vide igitur ut te
ad certamen compares.
Librum tuum de Gratia iustificante mihi pridem fuisse
redditum, literis meis certior factus es. Porro labor ille,
quem toti ecclesię utilem fore spero non potest mihi non
gratus esse. Utinam industrię tę respondeat omnium
lectorum dexteritas. Pręfatio admonuit ut nobis id
agendum
esse cogitarem de quo prius ad te scripsi. Nam etsi libello
bonis illius Westphali nihil insulsius fingi potest, quia
tamen videmus principum animos talibus calumniis corrumpi et
nuper triste eius rei exemplum in rege Danię apparuit,
officii nostri esse videtur quibuscunque licebit modis
occurrere. Porro minus forte haberet dignitatis refutatio ab
uno quopiam privatum profecta. Rursum, quam difficilis sit
ecclesiarum consensum impetrare, video. Tu igitur pro tua
prudentia dispice, si qua se offeret non poenitenda ratio.
Responsum, quod Scoto dedistis, ego libenter inspexi. Mecum
his de rebus collocutus erat, antequam ad vos veniret. Ego
ut in sermone familiari libere exposueram, quid sentirem;
non ultra institit ac ne in reditu quidem petiit quidquam me
perscribi. Summa porro verborum meorum cum scripto vestro
congruebat; nam et de hęreditaria regnorum successione
eodem fere modo disserui. In altero capite, an evangelium
manu armata asserere liceat, nihil prorsus fuit dissidii. De
muliebri imperio sic locutus sum, quum a legitimo naturę
ordine abhorreat inter dei vindictas numerandum esse. Et
tamen hac quoque in parte extraordinariam interdum dei
gratiam fulgere, quia viris socordiam exprobrans foeminas
non virili modo, sed heroico spiritu pręditas excitat,
sicuti in Debora illustre cernitur exemplum. Verum quamvis
nihil aliud quam mera confusio appareat, nihil me permittere
testatus sum hominibus privatis, quam ut gemant; esse enim
<gr>gunaikokratian<gr> male compositam tyrannidi similem,
quę ferenda est, donec divinitus tollatur. Si quis
religionis causa exortus fuerit motus, pronunciavi nihil
mihi videri melius vel tutius quam quiescere, quousque
peculiaris vocatio affulgeat. Petendum igitur potius a deo
spiritum moderationis et prudentię, qui in articulo
succurrat, quam agitandas ociosas disputationes. Atque in
hac parte tractanda fui copiosior, quia in rebus turbulentis
quantum sibi licentię optimi quique indulgeant non
ignoro, dum tempestatibus abrepti in meridie cęcutiunt.
Benedictus sit dominus, qui non aliter linguas nostras gubernavit, quam si ex composito res inter nos acta foret!
Status ecclesię nostrę adhuc manet suspensus. Sed literas cogor abrumpere,
quia, ex quo nactus sum nuncios istos, quibus confidere
ausus sum, aliis negociis districtus scriptionem longius, ut
optabam, protrahere non potui. Vale igitur, ornatissime vir
et frater mihi in domino vere colende. Saluta meo nomine
diligenter d. Gvaltherum, Pellicanum et reliquos symmystas.
Salutant te vicissim collegę mei, d. marchio Vici et alii
complures amici. Dominus te et familiam tueatur et benedicat
perpetuo. Genevę  3. calendas maii 1554.
Ioannes Calvinus tuus.
Clarissimo viro et eximio Christi ministro d. Henricho
Bullingero, Tigurinę ecclesię fido pastori, fratri et
symmystę observando.
