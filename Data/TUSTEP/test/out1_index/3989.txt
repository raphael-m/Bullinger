<nr>3989</nr>
<ae>Bullinger an Theodor Beza</ae>
<od>ZÃ¼rich, 26. Juli 1563</od>
<vo>Autograph: Genf, 120, 7</vo>

<dr>Ep.Calv. 3991 (XX, 105f)</dr>
<re>Regest</re>
^$S. D.  Valde delector prolixis tuis literis, domine colende et
frater charissime.
Ego vero breves semper scribo.
Sed boni
consules, praesertim nunc, quum supra 14 dies decubuerim et
etiamnum sim attritis prorsus viribus.
Tuas 1. iulii scriptas
accepi et cum fratribus communicavi.
De rebus Gallicarum
ecclesiarum semper avemus audire felicia.
Non infelicia
scripsisti; feliciora expectamus, quinimo oramus dominum, ut is
nobis adsit et adversariorum cruenta infringat consilia.
Mihi quidem perplaceret, si tu ex libris d.
Petri Martyris
colligeres locos communes et quidem breves et ordine didactico
compositos; si quis alius hoc praestare poterit, tu poteris
inprimis.
Non puto iure posse conqueri typographos nostros, quum
hoc videatur novum fore opus.
Scripsit d.
Martyr elegantissimos
commentarios in libros Regum, quos excudet brevi d.
Froschouerus;
utiles erunt hi inprimis ad hoc tuum institutum.
Sed primo quidem
commentarios in 3 Reg.
arbitror edendos, deinde quod restat in 4.
librum; postremo adiicientur illis commentarii in libros
Samuelis; nunc ecuduntur commentarii in Ethica Aristotelis.
Expecto summo cum desiderio, quod scribes de rebus Gallicis et
bello illo Anglicano, pacatumne sit an duret.
Video mira texi a
pontifice Romano et suis consiliariis; cuperem ergo bella illa
Anglica, Danica et Svedica esse pacata.
Orabimus dominum, ut is
ecclesiae suae adsit et adversariorum consilia cruenta dissipet.
Commendo tibi hos studiosos Polonos; alter Wenceslaus Ostrorog,
viri maximi in Polonia et piissimi, filius est.
Saluta d. Crispinum, d. Badium et alios viros bonos; nostri omnes te
salutant.
Vale.
Tiguri  26. iulii anno 1563.
Bullingerus tuus.
Clarissimo viro d.
Theodoro Bezae, fidelissimo Genevensis
ecclesiae ministro, domino colendo et fratri charissimo meo.
Genff.
