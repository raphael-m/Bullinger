<nr>2532</nr>
<ae>Guglielmo Grataroli an Bullinger</ae>
<od>Basel, 8. Januar 1557</od>
<vo>Autograph: Zürich StA, E II 336, 66.
(Siegel...)</vo>
<dr> <dr>
<re> </re>
<tx>S. Non in parva est expectatione tua in Apocalipsim
expositio, talique ac tanto ministerio probe ac sancte
fungentem virum non dubitarim quidem prophetico donari spiritu
in ea potissimum re, ubi eo maxime opus est. Neque enim deum
patrem optimum suas ecclesias deserere credendum puto, ut,
quae honesta et conducibilia sunt, concedere petentibus
omittat. Audio vero, quid amplius scribam: quendam magni
nominis virum non ita pridem idque obiter audivi dicentem
expositorum neminem adhuc illud Apocalipseos ca 20 de mille
annis intelexisse videbaturque ipse non obscure de mundano
piorum regno, chiliastarum fere in modum, intelligere. Ego
illi non respondidi, quod neque satis scirem neque meae
professionis res foret; sed per ocium postea cogitans ac locum
pro mea tenuitate expendens hanc in sententiam veni, quam tibi
viro prorsus idoneo iudicandam relinquo neque tamen quaero aut
volo, ut ad me pro ea re scribas; sed stabo tuae sententiae
typis excusae. Cum igitur vel anabaptistae vel chiliastae aut
ex his compositi Christum mille annis regnaturum intelligunt
de aliquo mundano et temporali regno, ita responderem:
phannaticos spiritus hoc proprium habere, ut omissis claris
scripturis delabantur et arripiant figurata et aemigmatica
dicta; hinc excerpunt opinionem aliquam phanaticam. Sunt autem
clarae sententiae in scripturis (ut longe melius me nosti),
quae sequendae sunt ex hisque obscurae explicandae. Ego pro
nunc locum illum Apocalipsis ita intelligo, quod primo
ecclesiae tempore diabolus ligatus significet doctrinam tunc
fuisse puriorem ac nondum fuisse universalem evangelii
vastationem, quae deinde facta est per totam Asiam in regno
Mahometico post annos mille, atque ita fere sub Romano
antichristo contigit. Si deus facturus est novi aliquid, dabit
novum verbum. Qui de regno Christi mundano persuasionem
habent, et quod pii debeant mundi opes ac imperia habere,
nihil fere de spiritualibus consolationibus et vero Christi
regno, quod spirituale est, cogitant. Horum quoque et illud
argumentum est, videlicet Christi pro missiones non fallunt;
sed Christum centuplum etc. in hac vita promisit; ergo necesse
est eos consequi opes et potentiam. Quibus responderem
sententiam illam veram fuisse a principio evangelii, et tamen
hactenus haud fuit regnum corporale, et centuplum illud
intelligi debet, quemadmodum unicuique deus distribuit, non
quemadmodum nos occupamus aut cupimus. Convenit haec sententia
cum illa Petri: Pietas habet promissionem praesentis vitae.
Pater, qui in calis est, scit, quibus sit nobis opus, tuetur
suos etc. Hoc est reddere centuplum. Sed additur, "cum
tribulatione", quia vera ecclesia oppressa est
persecutionibus; sed durat tamen in mundo et invenit aliquem
nidulum, ubicunque is sit. Est itaque recipere centuplum
promissio de divina voluntate nec iubet nos (ut rentur
anababtistae) invadere aliena et rapere. Recipiet igitur pius
centuplum, scilicet a deo proque iudicio dei, non per se
ipsum. Sic etiam pauper, si habet victum et amictum cum animi
aequabilitate, tunc recepit centuplum. Haec pauca tecum volui
conferre, licet de facie tibi nondum cognitus ac de nomine non
usque adeo. Haec vero tua christiana mansuetudine fretus ad te
scripsi, quod te, si quis alius, amem, venerer ac colam, quem
pater caelestis diutissime tueatur.
^$Vale et, si quid possum, iube.
^$Basileae 8. ianuarii 1557.
^$Tuus Guilhelmus Gratarolus.
<lz>[Adresse ...]: [Cl]arissimo et optimo Tigurinae ecclesiae
pastori d. Heinricho Bullingero, fratri et maiori suo
observandissimo. Zu^% Zürich.
