<nr>3695</nr>
<ae>Protokoll des Treffens der Z端rcher Pfarrer mit Justus Velsius (darin: Bullinger im Namen der Z端rcher Pfarrer an Justus Velsius)</ae>
<od>[Z端rich], 28. Juni 1561</od>
<vo>Autograph Bullingers: Z端rich StA, E II 371, 831r.-832v.</vo>
<dr>Jacques V. ^#/+Pollet,^#/- Martin Bucer. Etudes
sur les relations de Bucer avec les Pays-Bas, l'Electorat de Cologne et l'Allemagne du Nord, Bd. 2, Leiden 1985. - Studies
in Medieval and Reformation Thought XXXIV, S. 326-328, Nr. 103</dr>
<re>Regest</re>
<tx>Ad Iusti Velsii proposita, iunii 28., 1561.
^$Obtulisti mihi heri, vir praestantissime et doctissime Velsi, scriptum hoc
tuum, quod nunc restituo, et in hunc finem obtulisti, ut hoc fratribus ac
symmystis diligenter legendum et perpendendum exhiberem, pertinere hoc
ad dissipatas ecclesias recolligendas, ac te hoc unice spectare, ut ecclesiae
vulnera sanentur, quo nomine etiam non pigeat te privatas collationes et
disputationes subire publicas. Proposui et exposui haec omnia hisce meis
fratribus et symmystis, quos praesentes cernis, qui haec tibi respondere
iusserunt.
^$Principio dolere et nobis ecclesiarum vulnera ideoque sedulo orare dominu,
ut ea sanare dignetur. Interim cum infirmitatis nostrae probe simus conscii
et agnoscamus, quanta ab eo requirantur, qui uelit ea sanare, nos in hoc
incumbimus potissimum, quomodo ecclesia fidei nostrae credita in Christo
et vera tranquillitate permaneat.
^$Deinde, cum tu multa disseris de vocatione vocationisque generibus et
improbes eos, qui gloriantur in Luthero, cuius tu vocationem mancam
nuncupas, arbitramur ea ad illos pertinere, qui contra alios in nomine Lutheri
inflantur. Nos in solius Christi nomine gloriamur neque vel dicta vel facta
Lutheri ulla recipimus, nisi congruant ea cum Christo, cum regula fidei et
scriptura sancta.
^$Ad eundem modum nihil ad nos pertinere existimamus ea, quae copiose
disseris de pseudoevangelicorum concionatorum vocatione, ingenio et
moribus, ex posteriore ad Timotheum Pauli epistola, et quae addis de
corruptis ecclesiis, quas vocas civitates gentium abalienatas a republica
Israelis. De nobis enim et nostro ministerio pii omnes bene senserunt
hactenus, et licet peccatores simus, fideles tamen per gratiam dei inventi
sumus. Quid hostes de nobis iudicent, nihil moramur. Praeterea speramus in
ecclesiis nostrae fidei commissis inveniri notas christianae et apostolicae
ecclesiae. Quo nomine deo gratias agimus et, ne nunquam nos deserat,
sedulo oramus.
^$Porro, quae tu multis in scripto tuo exponis de Romana ecclesia et
tyrannide papistica, descivisse illam a Christo et factam esse meretricem,
iam ab annis 40 et amplius a praedecessoribus nostris et nobis traditum est,
ac manifestum est omnibus nullum nobis esse commertium cum scorto illo
Babylonico [Apk 17].
^$Postremo, cum 20 propositionibus et 7 capitibus summam vere religionis et
doctrinae comprehenderis proposuerisque, ut ecclesiae formulam verae
doctrinae habeant, nostrae vero ecclesiae iam ab annis 40 veram habuerint
doctrinam, quae ex scripturis petita in Christo poenitentiam et remissionem
peccatorum annunciat, earundem securitatem et omnis generis vitia atque
peccata accuset, non putamus ullam esse necessariam vel privatam tecum
collationem vel disputationem publicam. Pacata est ex dei gratia ecclesia
nostra. Nulla sunt in ea dissidia, concors ambulat in Christo. Si qui verbi
eius incolumitatem habere malint, admonitionibus et adhortationibus piis
succurrimus. Quod si tuam operam conferre velis dissidentibus alicubi
ecclesiis vel iis, ubi nomen Christi nondum est auditum, per nos quidem
licet. Dominum oramus, ut omnia dirigat ad gloriam nominis sui et salutem
animarum. Haec respondimus tibi, doctissime Velsi, ut intelligas, quod
amice te excepimus et amice te dimittimus.
^$Haec cum Bull[ingerus] omnium nomine recitasset, respondit inexpectatam
sibi hanc esse responsionem, attamen ea nocte sibi revelatam, se orare, ut
audire dignemur, quae ad Borrheum scripserit. Id recitavit. Continebat
notiones ueri christani. Inferebat, cum tales non inveniantur ulli, nullas esse
ecclesias. Inde ferebatur in ministros dira comminans. Postremo dicebat se
functioni satisfecisse suae, nunc se ad tribunal dei omnia deponere.
Respondimus et nos deponere, qui scimus rationem reddendam de nostri
ministerio. Confidere nos in misericordia die. Ipse interim cogitet, quis sit
spiritus, qui tot viros bonos et fideles in ecclesia contemnat neque putet
sanctos esse. Dicebat ille dominum brevi visitaturum [Lk 9, 5; 10, 11; Apg
13, 51] etc. Respondimus nos bona esse erga deum fiducia etc.
^$Scriptum, quod recitabat, erat contra Borrheum compositum et continebat
notas verae ecclesiae. Excepimus nos Borrheum virum donis variis
instructum pro se respondere posse. Iuxta eius notas numquam
fuisse talem ecclesiam neque talem nunquam futuram. Videat ergo Velsius,
quo spiritu praeditus sit, qui omnes Christi veras ecclesias pro falsis habeat
et neminem praeter se solum et eos, qui ipsum audiunt, iustos putet. Nos
nihil eius imaginationes morari, qui credimus uerbo domini et ei innitamur
etc. Respondit se omnia deponere ad tribunal dei, se suo satisfecisse officio
ideoque pulverem iam excutere de pedibus<f1>Matth. 10, 14.<fe>. Excepimus et nos omnia
libenter deponere ad iusti iudicis tribunal cumque mens eius a deo non sit,
nos excussionem eius nihil curare et ei meliorem mentem optare. Ita
utrinque discessum est.
