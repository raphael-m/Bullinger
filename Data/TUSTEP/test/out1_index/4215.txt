<nr>4215</nr>
<ae>Nikolaus Radziwill an die Zürcher Prediger</ae>
Brest, 14. September 1564.
Zürich StA, E II 371, 988f.
/ Orig.
m.
aut.
Unterschr.
Wotschke S. 225f.
(No. 328).
Reverendi domini ac idem ipsi clarissimi et ornatissimi viri, amici nostri charissimi, qui in ecclesia Tigurina partim in schola partim in ecclesia evangelium
sacrosanctum domini nostri Iesu Christi fideliter docetis, nempe superintendentes, pastores, doctores, seniores et fideles verbi dei ministri, deferimus
praestantiis vestris propensam nostram et exepeditam in omni officii genere gratificandi voluntatem illasque amanter et amice per hanc epistolam nostram
salutamus.
Quam graves quamque magni momenti controversiae in religione de primario fidei nostrae fundamento de deo seu de trinitate apud nos in regno Poloniae et magno
ducatu Lithuaniae exortae sint et quas ruinas quaeve discrimina et pericula secum trahant ex tam pertinacibus docentium in ecclesia et diversa dogmata
sequentium dissidiis et contentionibus ad praest.
vestras referen[da] esse existimavimus.
Has autem et eiusmodi controversias ex hoc scripto nostro seu epistola
ad clariss.
olim virum d.
Ioannem Calvinum per nos concepta, quam ad vos mittimus, abunde cognoscent et intelligent, quam ad ipsum illo vita superstite
conceperamus, at quoniam ille interim, uti domino placuit, ex hac mortali vita migravit, quo consilio ad eum hanc epistolam scripseramus, hoc nunc ad vos
convertimus.
Quam etiam spem et confidentiam de olim d.
Calvino in hac parte conceperamus, eam nunc de vobis concipimus.
Occasionem autem earum omnium
controversiarum praebuit irrequieti cuiusdam ingenii homo Franciscus Stancarus Mantuanus, qui omnes ecclesias vestras Helveticas, Allabroicas ac alias per totam
Germaniam tum nostras quoque Polonicas et Lithuanicas ac imprimis ipsum olim Calvinum, Bul[l]ingerum, Philippum Melancht[h]onem et alios viros claros optime de
ecclesiis et de tota republica meritos Arrianae, eutuchianae et multarum aliorum haeresium haereseos scriptis suis publice editis accusavit insimulavitque, unde
nostri pastores et ministri dum vestrarum ecclesiarum honorem tuentur, dum illius deliria confutare reprobareque nituntur, eo tandem inter partes dissensionis
et scismatis ventum est, prout ex istis literis liquidius intelligent.
Proinde a praest.
vestris tanquam fidelibus ecclesiae dei pastoribus et praecipuis dei
organis, quorum hactenus consensum in confessione fidei et in tota doctrina per universam Poloniam et Lithuaniam sequti sumus et sequimur, maiorem in modum
tanquam a fratribus petimus ac postulamus, te autem imprimis isto nomine, vir doctissime et clarissime domine Ioannes Bul[l]ingere compellamus, quo pro eximia
sua eruditione proque insigni vestra pietate minime oscitantibus animis in eiusmodi controversias penitius inspiciant et, cum expendant singula, tum ad trutinam
verbi dei revocent omnia nobisque laborantibus et anxie de pace et concordia tum et de discriminibus, quae ecclesiis impendere videntur, anxie sollicitis
succurrant.
Succurrent autem, si iudicium et censuram suam nobis ex verbo dei et fontibus Israelis petitam per privatam vel publicam epistolam ad nos
perscribant.
Quo nomine etiam Genevenses sicut et vos compellamus, obtestamur autem vos per ministerii vestri fidem perque talentum vobis a domino deo
concreditum, ne nostram de vobis expectationem irritam faciatis.
Nos enim in singula temporis momenta responsum, hoc est censuram et iudicium vestrum super
omnibus hisce rebus, expectabimus idque per ill.
filiolum nostrum dominum Nicolaum Christophorum Radziwil, qui nunc Argentorati in literarum et pietatis studiis
versatur.
Quod restat, cupimus praest.
vestris valetudin m et foelicitatem ac imprimis pacem, concordiam et tranquillitatem, quae res sane apud nos fluctuant,
vestra vero ope, consilio, iudiciis atque censuris recreandae sunt.
Datum Brestae 14^#'o mensis septembris anno domini 1564.
Praestantiarum Bonus amicus Nicolaus Radziwil dei gratia in Olyka et Nicswiesch dux, dominus in Kleczko et Grodeck, Palatinus Vilnensis, magni ducatus
Lithuaniae supremus marschalcus et archicancellarius Brestensis Cawnensis Borissoviensis Schawlensisque capitaneus generalis
manu propria subscripsit.
(Bonus amicus und manu propria subscr.
aut.).
Prodierunt etiam non ita pridem libelli quorundam ex Polonia ministrorum tum et cuiusdam equitis Poloni Cazanowii de hisce temporum controversiis, qui
Cazanovius inter caetera domino Calvino ad eius admonitiones ad Polonos scriptas respondet.
Ex quibus libellis de meritis causae praesentis edoceri possent, sed
nobis in praesentiarum ad manum non erant, eos tamen ad ill.
filiolum nostrum Argentoratum mitti et perferri curabimus, ille vicissim ad vos mitti perferrique
curabit, quamquam non dubitamus istos ipsos libellos ad praest.
vestras penetrasse ex Polonia in Helvetiam.
Reverendissimis clarissimis eisdemque ornatissimis viris dominis superintendentibus, pastoribus, doctoribus, senioribus et verbi dei in ecclesia Tigurinensi
ministris, amicis nostris charissimis et honorandis.
