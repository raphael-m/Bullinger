<nr>3620</nr>
<ae>Johannes Fabricius an Bullinger</ae>
<od>
Chur, 18. August 1561.
<vo>Zürich StA, E II 338, 1603. / Orig.
(Aut.)
Graub.
II,  319 R.
S. Ego (reverende in Christo pater) cum domino Philippo in proximum pagum avocor, ut ibi fratri iure agenti causam contra sacrificulos adsimus, ideoque brevior sum, quam velim.
^$Pontificis et Philippi legati adhuc expectantur.
Scripserat Iodocus Tschudius ad magnum virum Superioris Foederis nescio quae vana nova aut ab aliis conficta aut ab illo ipso; fingit tamen se Soloturi audisse ex Frölichio.
Summa autem literarum (quas ipse legi) haec fuit: Philippum cohortatum Galliae regem et proceres
eius regni per suos legatos, ut ad ecclesię sinum redeant; quod ni fecerint, se extrema tentaturum, ex eoque a rege et parlamento decretum esse, ut omnes Lutherani intra mensem Gallia excedant capitis poena illis denunciata, qui post mensem deprehenderentur.
Religionis vero negotium ad concilium Tridentinum reiectum, quo et Philippus rex suos proceres ecclesiasticos mittere cogitet circa medium augusti.
Scribere praeterea episcopum Tarracinum, qui legationem in Hispania obeat, regem Navarrae
Lutheranam illam sectam abiurasse et cum rege Philippo in pristinam gratiam rediisse.
Post haec ille artifex addit sibi certis et idoneis testibus compertum pontificis et Philippi legatos propediem affuturos; rogare se, ut benigne audiantur.
Haec se scribere singulari amore adductum, quo erga Rhetiam afficiatur; timere enim se nescio quos motus bellicos, qui impendeant, nisi Rheti legatis obsequantur.
^$Haec literarum summa est.
Quae per omne Superius Foedus ita sunt divulgatę, ut fere nemo
sit, qui exemplar literarum non ipse inspexerit.
Facile autem tu pro tua prudentia intelligis, quorsum haec omnia.
Comitia celebrabuntur non Curiae, sed Ilantii, loco illis hominibus apprime ad hoc unum institutum idoneo.
Haec cum ita sint (reverende in Christo pater),  cupio omnino ex te scire, quid in Gallia agatur, quo malevolis os obstruere et bonos in spem meliorem erigere poss[im]. Scripsit quidem affinis meus quaedam, sed obscurius; existimo illum ips[um] negotium non intellexisse.
Sed
per idem tempus accepi literas Basilea  14. augusti scriptas a d.d.
Gratarolo, quae testantur in Gallia omnia salva esse.
Haec scripsi subito; nunc enim a domino Philippo (qui et te salvum cupit) ad iter evocor.
Vale, reverende in Christo pater, cum tuis omnibus quam diutissime et felicissime.
Quod mones, vigilabimus memores interim illius: Nisi dominus custodierit civitatem, frustra vigilat, qui custodit eam.
Qui et rogandus est, ut ipse nostros conatus fortunet.
Curię  18. augusti anno domini 1561.
                                   Tui observantissimus Ioannes Fabricius.
Amplissimo viro d.
Heinrycho Bullingero, ecclesiae Tigurinae antistiti vigilantissimo, domino suo.
^$Zürych.
