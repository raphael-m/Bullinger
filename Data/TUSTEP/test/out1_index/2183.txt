<nr>2183</nr>
<ae>Martin Borrhaus an Bullinger</ae>
Basel,  17. Juni (1555).
Zürich StA, E II 343, 323. / Orig.(Aut.)
Gratiam et pacem a domino, Bullingere vir clarissime,
doctrinae et probitatis nomine piis probatus Bernardinus
Ochunus ad vos venit. Quem etsi non erat opus ut meis tibi
commendarem literis, qui alioqui ab excellentibus divini
spiritus muneribus in magna apud te virtutis opinione ac
existimatione habeatur, tamen nolui comittere, ut is vir
absque meis ad te proficisceretur literis, quibus et
honestam, ut par est, de eo tibi mentionem facere et simul
occasionem ad te scribendi non negligerem, pręsertim cum
nuper commentatio in Mosem a me scripta edita sit, de quo
quid tu iudices cognoscere cupio; nam piis et doctis viris
eam plane placere maximopere vellem, inter quos quam tu
locum apud me habeas, mihi bene conscius sum. Tu vale et me,
non quia saepe ad te scribo, amato, sed quia te vivis
literis in corde meo scriptis amo, tu etiam me non
scribentem amato in eo, qui se dicit charitatem esse et eos
in se manere, qui in charitate manserint. Vale iterum, vir
clarissime, et omnes apud vos bonos viros plurimum salvere
cupio, d. Pellicanum, Bibliandrum, Gesnerum, Zvinglii,
Gvaltherum et alios. Basileę  17. iunii.
Martinus Borrhaus.
Clarissimo viro d. Henrico Bullingero, Tigurinę ecclesiae
pastori vigilanti.
