<nr>4016</nr>
<ae>Jan Lasicki an Bullinger</ae>
Basel, 5. September 1563.
ZÃ¼rich StA, E II 367, 221f.
Wotschke, S. 211.
S.P. Clarissime vir, mitto ad te has litteras tue humanitati
inscriptas; unas accepi Marpurgo a nostro Threcio, alteras a
gubernatore ill[ustrissimi] principis Nicolai Radzivili, ducis in
Olika filii.
Nam ut scias, venit is nuper litterarum gratia
Argentoratum, 14 annos natus puer bellissimus atque
modestissimus, ad quem tu, si quid forte unquam ipsi duci
scribere voles, commode mittere poteris; transmittet enim sine
negocio ad parentem in Lituaniam.
De quo cum ego ab ipso
gubernatore quaererem, seductusne sit necne a nostris tritheis,
plane negavit affirmans eum ista, que geruntur, vel ignorare vel
eos, qui novum de trinitate dogma invehunt, et frequenter et
acerbe obiurgare solere.
Favebat Blandratae, antequam, quid
hominis esset, intellexisset, quem iam neglexit.
Is autem in
Moldaviam ad despotam profectus esse dicitur.
Threcium iam in
patriam propediem rediturum scio; nundinas expectabat et cum d.
Hipperio vixit aliquandiu.
Nondum omnes ministri acquiescunt piae
illi et doctae admonitioni tam Calvini quam vestri Simleri;
modestioribus certe satisfactum est abunde.
Nuper ad me scripsit
Paulus Gregorius, illius tabule de trinitate fictor, eundem quem
antea errorem mordicum asseverans; semper distinguit, nunquam
tres unum esse admittit.
Litteras tuas abs te ad me allatas e
vestigio misi ad Cikovios Lipsiam.
Quod autem hae sero ad te
perveniunt, non mea sane culpa est, sed eorum, qui eas diu
retinent, antequam reddant, quarum alteras Heidelberga huc mecum
adtuli.. Venimus enim huc aliquot Poloni pestis vitandae gratia,
que iam non obscure Heidelberge apparebat, et iam ipse, qui apud
te nuper fuit, dominus Wenceslaus ab Ostrorog una cum fratre.
Felix Cruciger, superintendens, cum orthodoxam de trinitate
doctrinam in concione oppugnaret, subito fere concidens extinctus
est.
Quod restat, te, patrem meum in domino venerandum, deo commendo
et oro, ut diu felix valeas nostramque pro tua virili ecclesiam
iuves.
Salutem tibi asscribit d.
ab Ostrorog.
Bene vale et me tuae
praestantiae addictum esse velim scias.
Basileae  5. septembris 1563.
                       Iohannes Lasicius Polonus, tuae dignitatis
studiosissimus.
(Adr.
vor 225:)  Clarissimo atque summa pietate praedito viro d.
Heyricho Bullingero, summo ecclesie Tigurine pastori, patri in d.
singulari observantia colendo.
Dar.v.Bull.S Hd.: "Ioannes Lasicius Polonus."
