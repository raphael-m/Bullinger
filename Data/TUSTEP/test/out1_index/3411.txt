<nr>3411</nr>
<ae>Petrus Dathenus an Bullinger</ae>
<od>
Frankfurt am Main, 11. September [1560].
<vo>Zürich StA, E II 347, 728ff.
/ Orig.
(Aut.)
Gedruckt: A.A. van Schelven, Petrus Dathenus.
In: Nederlandsch Archief voor Kerkgeschiedenis  X 4,  1913. S. 331 - 333.
S. P. Dominus Ioannes Andronicus<f1>Cnipius/Kneip; s. Karl ^#/+Bauer,^#/- Valérand Poullain.<fe> tuis verbis me peramanter salutavit, clarissime domine, frater in Christo observantissime quo nomine gratias tibi ago quas possum maximas et oro, ut qua cepisti humanitate ac benevolentia, me deinceps etiam prosequi et complecti non desinas.
Literae tuae, quibus Emdensium fratrum quaestionibus respondere gravatus non es fidelissime mihi sunt redditae, quae ut benevolentiae ac pietatis fuerunt refertissimae, ita mihi non potuerunt esse non gratissimae.
Quod vero
maturius nec responderim, nec gratias etiam egerim socordia, multo minus contemptu factum non est, sed nuntiorum inopia.
Ergo nos mutuo amemus, mi domine et frater, et qualis inter unius patris familias alumos unitas conspici solet, talis inter nos concordia appareat atque dilectio.
Ego omnem dabo operam, ut inchoata amicitia nostra radices agat et crescat ad dei gloriam ecclesiaeque, ut spero, suae aedificationem.
Narravi hodie quaedam d.
Froschouero, quae cum tibi non ingrata fore diceret,
nuntiusque Basiliensis sese offerret, volui ea breviter commemorare, quae ut grata sint etiam atque etiam obsecro.
Tertio et 4 iunii habita est inter Ioannem quendam Stosselium Saxoniae ducis concionatorem et d.
Petrum Boquinum, Heydelbergensem professorem publica de coena domini disputatio, praesentibus Saxoniae ducibus et Palatino, cum optimo et nobilissimo comite Georgio ab Erpach.
Sed altercatio potius fuit, quam disputatio.
Theses utriusque partis sunt editae, sed re infecta discessum
est.
Interim non mediocriter ex eo colloquio confirmatus est in vera sententia optimus princeps (si quis alius) Palatinus, qui sparsis per urbem pasquillis famosisque libellis traductus est ut Sacramentarius, cum omnibus consiliariis, senatu item ecclesiastico ac professoribus, qui etiam omnes pro Sacramentariis apud plebeculam sunt delineati, qui cum supra modum in Germania crescerent, commodius compesci non posse, quam si una semel omnes trucidentur, quibus scriptis commotus principis animus
in autorem diligenter inquiri curavit ac deprehensus est tandem unius aulici concionatoris filius hos disseminans, qui una cum patre e Palatinatu coactus est discedere.
Alter concionator aulicus pius est.
Hoc monstro expulso, restabat adhuc unus parochus Luthero quam Christo multo addictior, qui cal.
septembris munere suo exutus exulare etiam Palatinatu coactus est.
Huic puto successisse Casparum Olevianum, qui ante annum Trevericis evangelium predicare coeperat.
Vir est doctrina et moribus
integerrimis, et zelo praeditus non mediocri.
Studiosis, qui stipendiis principis aluntur (ad quadraginta ni fallor) praefecti sunt viri tres optimi et doctissimi, qui veram etiam de coena domini sententiam amplexi sunt, retinent ac propugnant acriter.
Spero itaque fore ut brevi reducatur totus Palatinatus.
Iussit enim princeps significari publice pro concione, se eam retinere sententiam quam de  coena domini sequuntur ecclesiae nostrae.
Ex iis facile iudicium facies.
Optimi et vere generosi
comites ab Erpach electori praeceptorum loco sunt, Saxones numero forte quadraginta supplicationem scripserunt ad ducem Saxoniae Ioannem Fredericum, qua petunt convocari synodum ex doctoribus recte (scilicet) sentientibus, in qua (ut iam multoties damnatos) exclusos cupiunt Osiandristas, Anabaptistas, Zwencfeldianos et Sacramentarios.
Audiri autem volunt eos, quos vocant Maioristas, Adiaphoristas, et eos qui defendunt liberum arbitrium, ut ii frequenter alioqui iam damnati solemniter iam
iudicentur et condemnentur.
Conditiones proponuntur inquissimae, nimirum ut iudicis loco sint Sacrae Literae cum confessione Augustana, Apologia, Smalchaldis articulis et scriptis tertii Eliae Martini Luthaeri.
In hanc autem supplicationem scripsit annotationes comes Georgius ab Erpach, quibus Saxonum tyrannidem egregie describit, et summam iniquitatem declarat.
Conscribit aliam formam synodi, quae sine ullo Helveticarum, Sabaudicarum, Gallicarum et Anglicanarum ecclesiarum praeiudicio sequi et
retineri posset.
Suadet enim, ut prius convocentur ecclesiarum praecipuarum ministri in imperio.
Inter illos si conveniat, bene agetur.
Audientur postea ii, qui non subsunt imperio.
Si vero non conveniat inter imperialistas, manent aliae ecclesiae in sua adhuc libertate ac integro.
Si semel audiantur nostri (tanta est iam in precipuis principibus aequitas et in causa nostra perspicuitas) ut de victoria omnino nihil dubitem.
Porro me nuper adhortante comitem Georgium (cui praeter omne meritum, ut
filius aut frater et familiaris et charus sum) ut auspiciis electoris hanc synodi formam aliis principibus proponeret, respondit obstare literas tuas ad ipsum et comitem Eberhardum fratrem suum scriptas (quas etiam legi sedulo) quibus graviter et prudenter colloquium dissuades.
Sed collatis formis; hinc quam tu sequendam putaras, illinc quam comes conscripserat, non potui deprehendere consilium tuum cum cogitationibus comitis pugnare, quia tu generalem in hac animorum exulceratione dissuadebas,
ille nationalem proponebat, itaque non destiti hortari, ut pergeret.
Quid futurum sit tandem nescio.
Hoc unum interim scio, veritatem oppugnari, non autem expugnari posse.
Sed haec hactenus.
Binas hodie accepi a Wilhelmo Klebitio literas, alteras Groeningae, Embdae alteras scriptas, quibus siginificat Tilemannum Heshusium, qui Bremae comitissam Orientalis Phrysiae graviter traduxerat publice, ac asylum omnium sacramentariorum vocarat, opera comitis Alberti ab Oldenburg (qui eum in ius vocarat defensionem sororis suscipiens) cum summa ignominia Brema eiectum esse.
In Phrysia dubius est religionis status, filii comitissae in Swecia detinentur captivi, quibus dimissis mutatio rerum
metuitur.
De Gallia plurima utinam tam vera sint, quam laeta ac grata sunt, quae narrantur.
Sweciae regis primogenitus Angliae reginam ducturus dicitur.
Deus conservet ecclesiam piam.
Amen.
Salutem multam meo nomine dices domino Martyri, Walthero, ac caeteris symmystis tuis fratribus meis charissimis.
Raptim in officina Froschouiana, Francofurti  11. septembris.
                                           Tuus ut suus Petrus Dathaenus
                                             Flandricae ecclesiae minister.
Clarissimo viro domino Hey[n]richo Bullingero, Tigurinae ecclesiae antistiti vigilantissimo, domino et praeceptori suo observandissimo.
^$Tiguri.
