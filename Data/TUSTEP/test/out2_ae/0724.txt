<nr>0724</nr>
<ae>Johannes Haller an Bullinger</ae>
Bern, 18. Februar 1550.
Zürich StA, E II 359, 2874. / Orig.(Aut.)
S.  Quamvis aequo certe meam sortem feram animo, dolet
tamen, quod in mea
concessione nulla sit regressus mei facta mentio. Siquidem,
ut alia omnia
transeam, iniquissimum et ingratissimum foret, si ille mihi
ita praecluderetur,
ut, quocunque tandem hic deiicerer iterum casu, ego, quo me
reciperem et ad quam
conditionem, ignorarem. Video omnia maturata cito
compositaque . . . . . . esse,
tantum ut ego excluderer, et sollicite cautum, ne res mea ad
diacosios
devolveretur, a quibus tamen receptus eram. Age, successit
illis, qui suos in
meum locum cupiunt collocatos; sed an hoc sit pie et
ecclesiastice agere et
legittime, quod tamen mihi semper ipsi obiiciunt, videant
ipsi. Dominus novit,
quid quisque querat. Ego satis bene sum contentus et domino
ago gratias, qui me
dignetur exercere in ecclesiae suae ministerio; agnosco mihi
apud illum
repositum esse laborum meorum praemium; a mundo praeter
ingratitudinem nihil
expecto. Sic ille me paulatim in hac palaestra docet
apostolum esse, docet
relinquere propter ipsum mundana idque in parvis, quo postea
etiam possim in
maioribus, ut, si uxor, liberi, vita denique ipsa sit
relinquenda. Ipsi sit
gloria in aeternum. Proinde non est, ut metuas, ne deinceps
Christi esse velim
aut meo defungi munere, prout decet. Nequaquam ego discam
cum apostolo cum his,
in quibus sum, contentus esse, abundare et egere, omnia
posse in Christo, qui me
corroborat. Hoc unum peto ab ipso, ut me aspiret gratia sua,
quo difficillimum
et laboriosissimum munus pro dignitate sustinere queam. Sed,
quod dixi, de
regressu velim mihi vel hoc saltem dari, ut ad meam
conditionem et hanc ipsam,
quam nunc relinquo, sit liber ad quamcunque iustam et
legittimam occasionem
regressus. Video mores Bernatium nullum diu potuisse cum
pace huic ecclesiae
praeesse, populum deditum factionibus. Video et d. Megandri
pię memoriae et
aliorum . . . . . . . . . .  sperassem habitam fuisse hic
mei rationem. Sed [si]
fortassis per praecipitantiam neglectum est, velim, ut tu
hoc mihi, si me
diligis, ut confido, a senatu impetres, vel ego veniam et
repetam supplex, quod
prius in mea erat potestate, et si a senatu non possim,
curabo, an a diacosiis
impetrare valeam. Novi nihil est, nisi quod rumor quidam
fert iuniorem Sabaudiae
ducem a Caesaris filio esse confossum; nolim tamen serio
affirmare. Quid
Argentorati fiat, ipsi scitis. Quid ex Anglia scribat
Ulmensis, cupio tandem
cognoscere. Pro homeliis tuis ago tibi gratias. Uxorem tuam
et liberos ex me et
meis, d. Musculo et suis salutabis. Dominus te servet.
Bernae 18. februarii 1550.
Tuus Ioannes Hallerus.
Clarissimo viro d. Heinrycho Bullingero, Tigurinae ecclesiae
ministro
fidelissimo, domino et compatri suo observando.
