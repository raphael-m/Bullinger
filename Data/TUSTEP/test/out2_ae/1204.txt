<nr>1204</nr>
<ae>Pier Paolo Vergerio an Bullinger</ae>
Vicosoprano, 28. September 1551.
Gr. I,  211f.
Vir clarissime, statim ubi in Raetiam veni, misi ad te
librum, quem optabas. Spero te eum habuisse; at alium etiam
nuper mittam; nam fuit secundo excussus multo post.
Controversia de Curiensi episcopatu adhuc viget et quidem
magnis contentionibus, quo nomine non satis tuto degam in
his convallibus; nam in gratiam papae multi sunt qui me
vellent opprimere, ut video. At custodiet deus, dum me
possim explicare; cogito enim ad vos. Mei quidem auditores
magnopere urgent, ne discedam amplius, et promittunt
protectionem; sed non audeo me illis committere. In summa:
illa factio facile episcopatum obtinebit, quae Vergerium
oppresserit, et propterea papa rem protrahit.
Ex Italia audivimus Parmam liberatam esse obsidione; at
brevi plura expecto et omnia tibi communicabo. Cura, ut
liber contra concilium Tridentinum vertatur in vestram
linguam atque ut addatur iuramentum papae tuis scholiis
adornatum, quod te rogo. Si d. Halerus misit ad te eius
exemplaria aliquot, tu spargas, quot volueris, tuo
arbitratu; reliqua dabis meis nepotibus. Brevi mittam
versionem tui libelli, qui mihi singulis horis magis placet,
et simul aliquid scribam, quod modo non audeo, quum nesciam
tutissimum fore nuncium, qui istas perferet. In Angliam
cupio mittas ex illismet libellis et aperias per tuas
literas, quisnam fuerit concionator.  Vale et salve; roga
pro me cum tota ecclesia. Vicosoprani in Bregalia,  28.
septembris 1551.
Vergerius.
Com[m]endo tibi ex animo meos nepotes. Brevi mittam aliam
pecuniam d. Sebastiano. Urge illos, mi Bullin[gere, ut . . .
. . . . . . . . . . . . . . . ] officio.
Clarissimo viro d. Henrico Bullingero.
