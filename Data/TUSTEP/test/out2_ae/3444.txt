<nr>3444</nr>
<ae>Johannes Fabricius an Bullinger</ae>
<od>
Chur, 25. Oktober 1560.
Zürich StA, E II 376, 58f.
Gr.
II, S. 226-230.
Gott beware uns vor allem übel. Amen.
Unsere botten sind nächt spadt hye an die herberg kommen.
Dises aber schryb ich vor tag.
Wil nüt ester minder allen handel baß erkundigen und, so mir so vyl wyl wirt, üwer erwyrdt noch notturfft verstendigen etc.
-
In dem Oberen Pundt, an dem wir füruß zwyfletend, darumb das ein großer theil der communen bäpstisch, ist wyt das meer uff unser syten; erwindt allein an zwey gerichten (anders weiß ich noch nit; doch es ist wyt das meer, das weiß ich), namlich Lougnitz und Disitis; denen aber fragt man nit vyl noch.
Es habend's aber ettlich wenig erwert; ist nit alles der gmeinden schuld.
Es lyt vyl am fürtrag.
Zuͦ Lougnitz sitzt der landtrichter Cabalsar, columen papisticae religionis in Superiori Foedere;
zuͦ Disitis ist meister houptman Florin, der mit dem bischoff von Chur nechermal in den lenderen gesyn ist.
Der herr von Rozins, doctor Planta, ein sandtbot, totus adversus religioni, hat in synen eignen herschafften das meer nit mögen ins widerspil machen; dan ouch die synen uff unser syten gemeeret, namlich das die sandtbotten allen mügglichen flyß anwenden sollen, unsere eid- und pundtsgnoßen, so mit einanderen in span gewachsen, güttigklich ze vertragen und uff recht ze wysen, waa aber ir
wolmeinen nüt möchte verfachen, zuͦ den überigen schidbotten ze staan und verheißen, alweg denen zuͦ recht ze helffen, denen recht manglet; und darzuͦ ist man willig, lyb und guͦtt ze setzen.
Haec ideo tam prolixe, quod duo legati Superioris Foederis, qui mittuntur, sunt papistae, ut, si tergiversarentur, sciatis, quomodo urgendi.
Die antworten uß dem Gottshuß sind noch nit al kommen uff gestrigen tag; so bin ich by den botten noch nit gesyn.
Doch so hat mich myn h[err] burgermeister als vyl
laßen läsen, als kommen ist, id est: zuͦ Cur, wie ir wüssend, ist ein einhellig meer, mit lyb und guͦtt zuͦhin ze stan, im Pergäl desglychen.
Zuͦ Fürstnouw und Ortenstein  -  sind zwo communen, aber ein hochgericht  -  desglychen.
Uß dem Münsterthal kompt gar ein trostliche zuͦsag mit sonderer erlüterung, sy wellind zuͦ recht mengglich helffen und alles doran setzen.
Uß einem anderen hochgericht, uß dem Engadyn, kompt ouch guͦter bescheid, aber doch angehengt also: man sol ernstlich zuͦ der
sachen reden, und so die anderen ettwas wöltind wider recht üben, so wöllind sy zuͦ gemeinen 3 Pündten stan und alweg dem meeren theil volgen.
Uß dem Oberen Engadin, uß dem gericht, in dem der alt herr Travers sitzt, kompt die allerschlächtest antwort; dann sy sich nütt erlüteret.
Die antwort hat bracht Peter Planta, des bischoffs vetter; aber man fragt dem ouch nit vyl nach.
Ich hoff zuͦ gott, dem bischoff werde in kurtzem syn pratick gebrochen; dan solte es an ein ernst gan, man wurde die
frommen in derselben gemeind wol berichten, das sy trüwlich wurdind zuͦhin staan.
Von Burgün kombt ein sölliche antwort (ibi sunt papistae, sed non mali): man sölle denen von Glariß zuͦ recht helffen, und so sy darzuͦ nit kommen mögind, sölle man sy deße[n] berichten; wöllind sy alles thuͦn, das wyter zuͦ der sach gehöre.
Non dubito, es sye ein einhellig meer zuͦ Burgün wie hye; dan Balinketus seit mir, das yedermann willig sye gesyn, ee und man ye gemeindet hat.
Tantum scio.
Uß den gerichten
hab ich noch nütt.
Was in den 2 Pündten das meer wirt, dem muͦß der 3. geleben; aber an den Gerichten zwyflet mir gar nütt, allein das man's recht fürtrage.
In dem Gottshuß sind überal 11 hochgericht.
Von Cur, Pergel, Fürstnouw, Münsterthal, dem Underen Engadin, Burgün, den 6 hochgerichten, habend ir verstanden.
In summa: wir werdend wyt das meer han, und so glych sich ettlich nit gar erlüterend, ist es die ursach, das sy es nit im grund verstanden, und so es an ein ernst gadt, wirt es khein
nott han.
Doch diewyl die gemeinden also wyt zertheilt, so darff diß volcks mannens, und thuͦtt myns bedunckens vyl, wen ein statt Zürich oder die überigen schidort samenthafft (so es sölte den böseren weg ergryffen) die unseren ernstlich vermanend, sich fürderlich ze rüsten; dan es rüstet sich nieman.
Das schaffet: man weiß in denen wildinen nit, das es an ein sömlichen nottknopff kommen ist.
Ir ouch, herr gevatter, mögend ye zuͦ zyten, so es nott welte thuͦn, ouch ee der tag vollendet, mich
berichten; dan ir bald werdend hören, waa die sach uß.
Wil ich's an ort und end bringen, das man sich ester fürderlicher rüste.
Es manglet mir nüt, dan das ich arm bin und die botten nit vermag [...... vermug!) sonst wölte ich alweg in 2 tagen das gantze land füllen.
Ir müssend üch ouch nit laßen wunder nemmen, das wir also mit der sach ungand.
Es müssen in unseren landen predicanten und gesandten als einander helffen; immo das gemein volckh ze berichten, mögend die predicanten am
mersten.
So es aber andere mal derglychen wäg mer solte ergryffen, so sparend's nit mer so lang und schickend angends zween wolberedt mann, die selbs für die gemeinden kherind; dann in kriegslöuffen muͦß man müy, arbeit, costen nit sparen.
Es sind ouch 6 andere verordnet, uß yedem Pundt 2 man, zuͦ heimlichen kriegsrhäten, deren ettlich mir geheim.
Dieselben sollend, so ettwas wyters fürfalt, her gan Cur kommen und alweg mit rhadt handlen.
Darumb so ir vermeintind, die sach wölte zuͦ Baden nit den rechten weg, mögend ir mich deßelben berichten; wil ich wol verschaffen, das zuͦ guͦtem und fürderung der sach die kriegsrhädt beschriben und der sach im nammen gottes ein zyttlicher anfang geben werde.
Man würt ouch hüt rhadtschlagen,
wie dem bischoff ze thuͦn sye; dan ich kan üch nit verhalten, das ein kouffherr von Ulm, hye wol bekant, von Genua kommen (diser legerherr hat hye syne factorem), und als er des Türckhen halb gefraget, hat er geantwortet, er habe zuͦ Ancon wie ouch anderswo ein anrennen und versuͦch gethon, aber nüt sonderlichs mögen schaffen.
Daruff er wyter von unserem hußmeister gefraget: ob nit ettwas kriegsvolckh in Italia schwäbe.
Daruff sol er geantwortet haben: jaa.
Wyter fraget der hußmeister: wem das
zuͦgehörig, ob nit ein geschrey in Italia sye, es gehöre ins Schwytzerland.
Daruff er geantwortet: von demselben habe er nütt gehört; aber die gemein sag sye, es gehöre dem bischoff von Cum und ein theil ouch dem bischoff von Cur.
Daruff der hußmeister geantwortet: "Herr, das were uns ze nach, und dise red gehört wyter." Daruff der kouffherr: "Sy gehöre, war sy wölle; so ist das die gemein sag in Italia!" etc.
Haec hactenus.
Die uß den 4 Dörferen, Zizers, Drimmüß etc.
habend sich ouch erlüteret und sind unsersyts, also das mir yetz das meer habendt ouch im Gottshuß.
Nunc in senatu sunt.
Si quid agitur, quod vestra scire interest, scies.
Vale, pater in Christo reverende.
An novissimae meae tibi sint redditae, cupio scire.
Hunc libellum quaeso d.
Lavatero genero dandum cures; inclusi literas consulto huic libello, ne amitterentur aut in alienas venirent manus.
vale.
Curię, 25. octobris.
                                                           Nosti manum.
Videtur et hoc addendum: Ich förcht, die 5 Ort gebind ein angehengte antwort und blendind hyemit unsere botten, also das, diewyl ex Superiori Foedere papistae mittuntur, sy etwan heym kommind und füllind das land: es sye nienan so böß; die 5 Ort wöllind noch sich lassen wysen, - und were aber der sach nüt ze truwen der 5 Orten halb, und wurde also das letst böser dan das erst, diewyl dan yetz alles volckh willig und die Pündt in dem fal den 5 Orten vyl mögend schaden, ouch so ein frömbd volckh
keme, dasselb am besten möchtend hinderen.
So sind umb gotts willen doran, das man ein helle, clare abred thüye und nit ein angehenckte antwort nemme, ne malevoli habeant occasionem tergiversandi und man beite, biß inen wol kompt [.... vol kompt)
Clarissimo viro, eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo.
