<nr>1390</nr>
<ae>Christopher Mont an Bullinger</ae>
Straßburg, 16. april 1552.
Zürich StA, E II 356, 891. / Orig.(Aut.)
Pro libello misso summas tibi ago gratias, ornatissime
Bullingere. Nostra Germania pene elinguis et mutua modo est
adeo, ut nihil eorum fateri ausit, que pro officio sint. De
Galli regis instituto et progressu omnia vobis nota esse non
dubito. Conesstabili dux Nivernensis et Guisius Metim
ingressi sunt 4. aprilis 12000 exercitu Gorsam abbatiam
prope Metz sitam centum peditibus Cesarianis defensam vi
expugnaverunt et diripuerunt cesis omnibus, qui repugnarunt.
Rex ipse maioribus copiis subsequitur. Mauritius cum suis
coniuratis Augusta abiit et secundum Licum flumen ascendit;
quo porro profecturi sint, nondum certo scire possumus.
Bella, horrida bella. In Anglia modo magna omnium ordinum
comitia habentur, in quibus optimas leges tam pro religione
quam regni publico statu condi audio. Inter imperatorem et
Angliae regem satis convenire audio, ut mutua commutatio et
comertium inter utrasque ditiones exercetur. Quid hoc bellum
nobis pariturum sit, inter varias animi cogitationes
sollicitor. Tridentinum concilium continuatur. Episcopi
Hispanici intersunt 25, totidem fere Italici, Germanici
omnes abierunt preter unum Civensem; relinquere tamen omnes
coacti sunt vicarios et procuratores, qui cepta peragunt.
Sessio ad 19. martii indicta prorogata est in calendas
maias. A nostris omnium decretorum cassatio expetita est et
nova controversiarum disceptatio et cognitio, quod abnegatum
audio a Cesaris legatis et pontificiis detrectantibus acta
iterum agere velle. Hoc tempore leonem et vulpum
coniunctionem tentari videmus; sed spero nullum contra
dominum consilium prevaliturum. Quęso, ut me commendes
Bibliandro et tuis generis. Bene vale. Argentina  16.
aprilis anno 1552.
C[hristophorus] M[ontius].
Iuxta pio atque erudito viro d. Bullingero, Tigurinę
ecclesię pręsidi.
