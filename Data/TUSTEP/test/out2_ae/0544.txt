<nr>0544</nr>
<ae>Johannes Calvin an Bullinger</ae>
<od>Genf, 13. August 1549</od>
<vo>Autograph: Zürich StA, E II 337, 417.
(Siegel...)</vo>
<dr>Ep. Calv. 1238 (XIII, 348f)<dr>
<re> </re>
<tx>S. Sero de tabellarii discessu admonitus fui. Tempus enim
scribendi mihi erat incommodum. A coena scilicet pręsertim cum
minus bene valeam quam optandum foret. Id quidem fere ex more.
Sed hodie aliquid accesserat. Epistola quam informaveras, iam
ante fuerat a me composita. Tibi vero privatim scribere
distuleram, donec pręsto esset fidelis nuncius qui perferret.
Nunc oblatam occasionem, licet non prorsus ex voto esset,
pręterire nolui. Experieris rursum an Bernatibus sub hac nova
pręfatione editio placebit. De te enim ac collegis tuis non
dubito. Mihi enim lineamenta vestra secutus videor, inductis
tantum meis coloribus. Cęterum quid nuper ad te de duobus
capitibus scripserim memoria tenes. Sic mihi persuadeo, neminem
istic fore qui non ultro addita cupiat. Idque magnopere
interest, ne alii nos callide subticuisse putent, alii merito
desiderent, quod exprimi omnino necesse est. Tertia correctio in
uno aut altero verbo nihilo plus habebit difficultatis. Totum
negocium sic tibi commendatum esse scio, ac reliquis fratribus,
ut vestro iudicio prorsus acquiescam. Itaque optimum fuisse
putabo quod statueritis. Puto etiam vicissim non esse vobis
ambiguum quid quęram.
^$Hinc vix quidquam novi audeo nunciare. Adeo multa quotidie vana
sparguntur. Hoc quidem certum, non procul nos abesse a variis
periculis, nisi Dominus occurrat. Bene habet quod secure vivere
licet Christianis quia secure mori possunt. Gallus ita insanit
ut dicas velle cum Deo gigantum instar confligere. Mira interim
martyrum constantia. Quod regi nunquam acciderat, quidam sponte
in sacrificium se destinavit, ut saltem libere tria verba pro
Christo proferret apud eum, cum ad spectanda incendia
properaret.
^$Lęlio non scribo, et fortassis nondum ad vos se recepit. Si
istic esset, vellem conveniret librarium de pecunia cuius sum
fideiussor, sicuti prius mandavi. Conqueritur is indicaturam
iniquam esse, noster vero negat. Ego medius hęreo. Sed quia
fidem meam interposui de solutione appellor.
^$Vale, frater in Domino plurimum honorande et ornatissime vir,
una cum symmystis omnibus, quos diligenter salutabis nostro
omnium nomine. Dominus vos conservet, vobis perpetuo adsit et
vobis utatur in gloriam nominis sui. Amen.
^$Genevę 13. aug. 49.
^$Ioannes Calvinus tuus.
<lz>[Adresse ...]: Egregio Christi ministro D. Heinricho
Bullingero Tigurinę ecclesię fido pastori fratri et symmystę
charissimo et observando.
^$
