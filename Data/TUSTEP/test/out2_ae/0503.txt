<nr>0503</nr>
<ae>Lelio Sozzini an Bullinger</ae>
<od>Basel, 8. Juli 1549</od>
<vo>Autograph: Zürich StA, E II 359,2840.
(Siegel...)</vo>
<dr>Ep. calv. 1222 (XIII.323f)</dr>
<re> </re>
<tx>Accepi fasciculum literarum, quo nomine ut aliis multis non
ago gratias, sed nego quemquam esse, qui, etsi forte plus
receperit, plus tamen debere tibi fateatur. Sed quid verbis, ubi
facto opus est? Ad id vero cum vires non sufficiant, dominum oro
enixe, ut aliquando sentias non erga ingratum te semper
exhibuisse gratum. Caeterum, ut quoque scias me non ignorare
iucundius tibi nihil posse contingere nihilque magis tibi cordi
esse quam dei gloriam ubique videre promotam, certissimum habeto
in Italia dominum multos excitasse spiritus, a quibus fructus
quantum sit sperandum, facile intelliges, cum ex his, quae hic
et alibi impressa brevi leges, tum ex iis, quae in ipsa Italia
adhuc citius contigisse audies. Non dubitat bestia cornibus suis
in nobis Christum impetere et oppugnare, et nos divino freti
auxilio de expugnatione incerti erimus, quasi nos fugiant
victorię triumphi, qui nos manet firmissime. Frustra quidem
suis viribus, quę nullę sunt, fisi superbi et hypocritę
oretenus et calamo tantum Christum iactantes de ipso quicquam
sibi pollicentur. At omnium desperati, soli vero Christo
fidentes ex animo eodemque condecorati numquid tanta sperabimus
unquam, quin ipse maiora multo sit praestiturus, an non iam
dudum observavimus dominum hanc sibi laudem nolle pręreptam, ut
omnibus spiritibus suis nostra semper excedat nota? Proinde, quo
spei nos evehit altius, eo praeclariora significat se editurum
facinora. Non est, quod titubemus, quod nec faciemus eodem
spiritu constabiliti. Praeterea scribunt, quod gibbosus ille
furcifer Romanus audet asseverare se brevi mandaturum Orco
Caesarem. "Neque enim" inquit "sumus usque adeo senes, quin
possimus adhuc requiem unum cantillare." Hoc si aeque verum de
spirituali suo primogenito vaticinatur atque olim de suo carnali
filio prophetavit, quaero an mirum vel insolens tibi videbitur.
Myconius breviter improbat vestram cum Calvino transactionem et
in capotissimum execratur posteriora quaedam capitula, "in
quibus" ait "facile agnosco veterem cantilenam Tigurinorum, qui,
o quanto consultius, si perstitissent in confessione, in quam
vivente adhuc Leone mecum" inquit "conspirarunt; ea enim sola
iam pridem controversię sublatę fuissent universę; nam vel
ipsi Lutero adeo per omnia placebat, quod tanquam praesagiens
dixerit aliquando: Si hęc ex animo scribunt, bene convenit
inter nos; sed metuo, ne subsit dolus." Ad hęc ego non ita
facile adduci possum, ut credam Tigurinos in re tam simplici et
gravi simul ita dolose ac leviter egisse. hoc seorsim indicatum
tibi volui, ut scires, quam sint homnibus homines addicti, quo
morbo pernitiosiore, quam putet mundus, ne aliquando laborarem,
summopere cupio, resciscar, an meę illę unquam perlatę
fuerint ad Calvinum, quandoquidem his diebus alter ex iis
duobus, ad quos dederam literas Calvinianis adiunctas, ad me
scribit non se legisse meas a duobus mensibus. Si dederit sors,
ut interciderint, non gravabor repetere semel iuste postulata in
dei gloriam et plura fortassis iturus quoque Genevam, quando
praesentia mea desideretur. Illud [...] inquam pater caelestis
sit mihi perpetuo fixum in corde gloriam tuam [...] illustrandam
esse in electis reliquis omnibus pereuntibus idque ut supra omne
meum desiderium fiat mox, ora pro me dominum ardenter,
charissime deo et colendissime mihi Bullingere, et hoc sit
nostrum.
^$Basileę 8. iulii 1549.
^$Optime vale.
^$Tibi obsequendi curiosissimus Lęli[us] Sozinus.
^$D. Gualterum salvum cupio cum D. Zwinglio.
<lz>[Adresse ......]: Doctrina eet pietate clarissimo viro
domino Henrico Bullingero apud Tigurinos episcopo
vigilantissimo, semper observandissimo. Tiguri.
^$Subligatos, plurimum commendo, mittas quamprimum ministris
Curiensibus.
