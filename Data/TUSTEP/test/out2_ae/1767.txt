<nr>1767</nr>
<ae>Wolfgang Musculus an Bullinger</ae>
Bern, 22. November 1553.
Zürich StA, E II 360, 195. / Orig.(Aut.)
S. D.  Arbitror te, compater in domino charissime, iam antea
intellexisse d. Bernardinum Ochinum Senensem illum proximis
diebus fuisse Basileę, elapsum videlicet ex Anglia,
misera
illa et multis modis calamitosa. De Petro Martyre nondum
cognovi, ubinam sit, vehementer illi timeo a papistis
Anglicis. Quaeso, si de illo et aliis bonis viris certi quid
habes, communices. Miserabilis est haec ruina Anglicanarum
ecclesiarum, quae in ipso veluti flore praeter omnium
opinionem cruci subiiciuntur, imo de veritate Christi
periclitantur. Legatus pontificis initio mensis huius
Augustam transiit petens Angliam confirmaturus illic
mancipia antichristi et membra Christi divexaturus. Orandus
est dominus noctes et dies pro fratribus periclitantibus.
Augustani iterum conscribunt militem. Marchio
fertur tertio caesus; partes illius dux Ioh[annes]
Frid[ericus] fovere videtur nec deesse illi manum
Caesaris. Promicat mira Germaniae nostrę confusio. D.
Schertlinus Augustam rediit, quibus conditionibus, ignoro.
Caeterum mitto hic ad te Decalogum nostrum, aquas videlicet
mari; verum sic faciendum est, quando meliora non habeo.
Boni haec consule. Per gratiam domini bene valemus. Spero
idem de te ac tuis. Saluta tuos omnes, d. Theobaldum,
Pellicanum, Gvaltherum et reliquos. Bernę 1553.  22.
novembris, quo die exercitus Protestantium anno 46 a se
invicem dissiluit et Caesari omnes valvas aperuit.
W[olfgangus] Musc[ulus] tuus.
Praestantissimo theologo m. Heinrycho Bullingero, d. et
compatri suo charissimo.
                              Zürich.
