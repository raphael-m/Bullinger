<nr>2974</nr>
<ae>Matthieu Coignet an Bullinger</ae>
<od>
Solothurn, 15. August (1558).
<vo>Zürich StA, E II 368, 411. / Orig.
(Aut.)
S.P. Non est, quod sis anxius de literis, quas ad me scripsisti; nam omnes recepi, nec possunt ulle intercidere, quę dantur magistro poste ad me perferendę.
Cęterum quod me certiorem feceris de iis, que intellexisti, gratiam habeo, nec vana omnino sunt aut temeraria, quę . .  . Belgico acta celebrantur et volgo dictitant; nam d.
a Thermes iis peractis, que vidisti in exemplari literarum, quas rex ad me scripserat, cum vellet referre pedem et redire ad regis exercitum cum paucis coppiis,
quas secum habebat, incautus per insidias fuit circumventus, oppressus et obsessus a Philippi equitibus, qui magnis itineribus et insperati venerunt et primo velitario congressu 12. iulii nostri ad quingentos ex aliis occiderunt; sed die sequenti vires duplicarunt adversarii et recentes ex vicinis advenerunt, et postquam nostri primo impetu illorum primam aciem consternarunt et trucidarunt ad mile quingentos, ad extremum non potuerunt ferre impetum tam bombardarum, quę disposite erant in
navibus Anglicis in littore et in castro de Gravelines, quam octo mille equitum, et cesa sunt ad duo fere millia, reliqui aut capti aut evaserunt.
Nullus ibi fuit princeps, nec ex occisis ullus fuit alicuius nominis et existimationis.
Rex nihilominus habet instructissimum et maximum exercitum et, ut audio, vult obsidere urbem Camaracum, iuxta quam Philippi exercitus se munivit maximis fossis et aggeribus.
Victorie et paces in manu dei sunt; is orandus, ut omnia ad nominis sui gloriam vertat et
suos a tantis tempestatibus conservet et tam perditis et afflictis rebus remedium tandem adhibeat, quod, ut spero, faciet.
Novi tibi non sunt omnes ii tumultus et casus, qui probe nosti mundi ingenium et fabulam de duobus doliis in Iovis limine positis.
Sed nil minus quam fabula est vitam mortalium a bonis et malis temperari; in hoc tamen sapientes prestant et feliciores sunt pii, quod mala condiant et recondant in eo, qui omnis boni fons et author est facitque, ut eis omnia cooperentur in
bonum, eamque ob rem toti sunt in eius laudibus celebrandis et in exercitio bonorum operum.
Porro quę de d.
Dandelot morte audivisti, falsa esse non ęgre feres; nam certo accepi vivere in summa libertate suaviter agere et laudare deum cum uxore puerpera, nec ulle nunc sunt in Gallia persecutiones.
Iucundissima fuerunt, quę de Vienna scripsit a Salice; sed quę de me prędicat, in aliis veneror, in me desidero.
Illi debeo, quod tam amanter errat, salutem accipio meamque multo cum foenore
rescribo.
D. Sanlaurentianus scripsit ad me se mirari, quod non respondeas iis, que per Vicentium Magi mandaverat; putabam me ei satisfecisse.
Tu, cum erit otium, rescribes.
oro, ut cum eo, quem existimabis curam filii mei habiturum et eum, ut bone indolis puerum decet, tractaturum, mercedem statuas et mihi indices.
Verbis meis salutabis amplissimum et illustrissimum senatum et voluntatem ei gratificandi aperies et testaberis.
Valterum etiam et doctos alios salutabis.
Bene vale et nos, quod
facis, ama.
Soluturi 15. augusti.
                                               Tuus ex animo Coignetius.
Clarissimo viro eruditione et pietate prestanti ec[c]lesiae Tigurinae antistiti vigilantissimo d.
Heinricho Bullingero.
^$Tiguri.
