<nr>0923</nr>
<ae>Oswald Myconius an Bullinger</ae>
Basel, 3. November 1550.
Zürich StA, E II 336a, 321. / Orig.(Aut.)
S. Magno cum dolore dextrę calcis scribo; timeo
rediturum podagram. Attamen
scribendum erat, ne quid sinistri cogitares de me. Ago
gratias principio, quod
Lindaviensem excepisti a me commendatum; referam par, ubiubi
fuerit occasio.
De Magdeburgensibus res sic se habent: cincti sunt vallis
ligneis, quę vocant
blockhüser, ut nemo possit ex urbe ad sua negocia prodire et
ipsi iaceant in
tuto, nisi magnus aliquis exercitus veniat pro liberandis
civibus. Si iusta
fuerit obsessio, sperant Danum, Polonum et Moscovitas in
armis advolaturos ad
hostes repellendos, et hoc esse puto, quod Sarcerius quidam
scripsit ad Gastium
ex Lipsia de civitatibus septentrionalibus, quod sint
videlicet in armis. Optant
cives, et quicum eis, iustum bellum, ut finis miseriarum
fiat ratione quavis;
ita dilassantur miseri dilatione temporis. Id quod novit
milleartifex Hispanus;
sic pugnat banno suo, et stulta Germania non videt, imo nec
alii vident. Eodem
modo divexabit aliquando et nos; dixit enim Augustanus
quidam in nundinis
nostris: "Non bellabit Cęsar contra nos nisi privatione
commeatus; non
conferet pedem praeliando; hoc certum esto." Sed redeo.
Videntur dominum deum
recte timere, quamobrem cupiunt pro ipso mori vel a malis
his liberari.
Brunsvigenses habent pacem, et Interim Cęsaris nolunt.
Hęc sunt ex studiosis
quibusdam Witenbergensibus et Lipsiensibus, qui diebus hisce
in mensa mea retulerunt omnia.
Venit post hos doctor quidam ex Magdeburgo, literas adferens
a nobile quodam ad
eius uxorem, in quibus quidem omnia sunt lęta pręter
hoc: conqueritur, quod
homines nulla moveantur misericordia inter se, sed quilibet
sibi prospicit pro
virili. Videtur loqui de civitatibus maritimis. Tabellio
adiecit cladis
acceptę oblitos prorsus intra dies octo. Multorum
constantiam esse plane
admirandam; centum viros ex tribubus additos magistratui, ut
simul consultent de
rebus omnibus. Bremam adhuc esse in banno. Tantillum de his.
Illud scribis non sine magna admiratione mea post dicta d.
Vadiani: "Certum est
vivere Carolum et consultare de rebus maximis" etc. Quid est
ergo, quod toties
falsi adeo non sapimus talpis cęciores? Deus obcęcavit
nos procul dubio in
altissima luce, et si pauci quidam e nobis sunt, qui
prospiciunt omnem Cęsaris
vanitatem, tamen, dum narramus, nemo nobis credit, et nos
eis caremus viribus,
quibus res possent ad finem perduci debitum. Memini
Zvinglium pię memorię
sępe repetere solitum: "Summum infortunium, quo ego in
terris divexor, hoc
est, quod mala, quę tam habeo cognita quam proprios
ungues, nemo mihi, dum
pronuncio, credit." Age, postquam dominus ita vult, ita
fiat; tantum nobis
concedat, ut verbum ipsius maneat et per patientiam nos
omnia vincamus.
Si praeterea electores et principes consenserunt in
concilium Tridentinum,
stulti sunt, insani sunt et plane impii, nisi addiderint
esse debere generale,
liberum, et in quo sola scriptura debeat esse iudex, sicut
in primis quatuor
illis conciliis, quę conferuntur evangelicis scriptis,
factum est. Verum hac
de re non audio quicquam. Concilium celebrabitur iuxta
papę voluntatem, qui
non permittat (si vera sunt, quę adferuntur ex Italia), ut
Luteranus aliquis admittatur, sicut alias scripsi.
Ferdinandus vero pedem non movit. Habemus Sangallensem
Keslerum, qui ante paucos
dies rediit ex Augusta; is Ferdinandum vidit, Carolum autem
non vidit. Bavarus
abierat non sine stupore totius urbis. Narrant, quod simul
luserint Philippus et
Bavarus; ille coepit ludendo Hispanum agere, quod Bavarus
intelligens
exprobravit: "Non sic" inquiens, "licet in Germania; ludimus
probe, non
improbe." Alter igitur indignabundus extracto gladio Bavarum
conatus est
transfodere; verum is excuso gladio rapuit medium et in
terram deturbavit, das
er jach quetsch. Adcurrerunt alii et effecerunt, ut neuter
lederetur. Postero
die per occasionem Philippus conatus est alterum ferire
pugione et tam ursit
insidiando, ut coactus veluti discesserit. Hęc pro certo
referuntur.
A monacho commendato, item a balneatore nullas tuas accepi;
a bibliopola accepi,
et multo fuerunt gratissimę. Cum Othone expostulavi;
nunquam enim quicquam de
domo sua occupata peste significavit, quod admiratus sum. In
hoc sum enim:
amici bona et mala me nosse debere; prodest enim ea res
sępenumero non vulgariter, sicut ipse nosti.
Quod egit nobilis ille a Pfirt, non tam admiror quam
cognosco contemptum
Helvetiorum. Ante annos 40 sic non egissent neque Carolus
neque Ferdinandus. In
causa contemptus esse autumo, quod nos inter nos contemnimus
illis iisdem pro
bona parte authoribus. Sunt hic ex nobilibus, qui rem nescio
qualiter
interpretantur; ego vero, qui negocium non capio, melius
est, ut taceam.
Ad postremum commendo tibi eum, qui has reddit. Plus minus
septem annis fuit
apud me, et putaram ipsum post festum insignis magisterii
suscepturum; at mutato
consilio Tigurum prius videre placuit et doctos eius audire.
Habet annos ut se
ipsum possit gubernare; nihilominus tamen opus habet
superattendente;  hunc te
velim esse usque dum satis. Vale in Christo cum tuis omnibus
semper. Resalutabis
meo nomine generos tuos, affines, compatres tuos, d.
Pellicanum item, d.
Theodorum, qui scripsit et donavit caseo Clareano me satis
grandi. Rescribam et
gratiam agam per proximum tabellionem. Basileę  3.
novembris anno 1550.
T[uus] Os[valdus] Myco[nius].
D. Heinricho Bullingero, theologo doctissimo, fratri ac
domino in Christo suo.
