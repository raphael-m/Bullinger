<nr>0781</nr>
<ae>Zürcher Pfarrer an Pierre Viret</ae>
<od>Zürich, 8. Mai 1550</od>
<vo>Orig.: Genf DPU, 114, 63
K 16. Jhdt.: Z. StA E II 337, 450</vo>
<dr>Druck: CO XIII, 557ff. Nr.1363</dr>
<re>Regest</re>
<tx>Clarissimo viro d. Petro Vireto Lausan[n]ensis ecclesiae
fido pastori domino et
fratri colendissimo dilectissimoque
                   Lozan.
Gratia vobis et pax a deo patre et domino nostro Ihesu
Christo.
Literas vestras 5. kalend. decemb. anno pręterito Viviaci
ex generali conventu
scriptas circa kalend. aprilis huius anni sero tandem (quod
miramur) accepimus;
nec licuit ad illas respondere protinus, cum propter privata
tum propter publica
negotia. Iam demum cum nonnichil ocii nobis concessum sit
inpendimus hoc huic
responsioni nostrae brevi, quam benigne a nobis accipiatis
sedulo praecamur.
Tibi vero, d. Virete frater colendissime, hanc inscribimus
quod tu primum in
scripto vestro publico locum occupabas et quod melius possis
fratribus reliquis
quorum interest, plenius mentem nostram explicare.
Vestro scripto exponitur multis, qualis inde a restituto
Christi domini
evangelio politica ecclesiis vestris consuetudo fuerit
conveniendi enarrandique
scripturas, praecandi denique et contribuendi in subsidium
pauperum. Neque illam
uberrimis caruisse fructibus donec Zebedaeus quidam invidia
ambitioneque
arreptus calumniis importunisque contentionibus reddiderit
infamem, ita ut
amplissimus Bernensis magistratus illam maximo cum
ecclesię dispendio
abrogaverit. Ubi graviter accusatis confratres nostros,
Bernensis ecclesiae
ministros, ut qui hoc consilii inconsultis vobis magistratui
su[g]gesserint.
Dolet id inprimis quod hoc exemplo animati vel hii vel
posteri videantur omnia
alia decreta synodalia pro suo arbitrio conturbaturi.
Rogatis itaque ut causa
vestra cognita iuvemus vos apud confratres nostros
Bernenses. Haec cum legimus,
doluit nobis ex animo haec dissensio vel dissensionis
species. Scimus enim, quod
et vos non ignoratis, quanta in ecclesia Christi vel ex
minimis scintillulis
incendia non raro a Sathana inter ministros ecclesiae vel
non satis vigilantes
vel non satis instructos charitate, sed sui propositi paulo
retinentiores
excitata sint. Cavendum certe, fratres dilectissimi, ne idem
et vobis eveniat,
Sathana nobis usque adeo sedulo et improbe nobis insidiante.
Nos certe deum
continuis oramus precibus pro vobis et pro concordia
ecclesiarum ac ministrorum
dei. Et sicut quaedam huius causae contulimus cum
dilectiss[imis] confratribus
Bernensibus, sic nunc et vobiscum, quos in domino veneramur
et diligimus, velut
confratres charissimos, paucula haec amice conferemus.
Nobis quidem apparet, amplissimum senatum Bernensis
reipublicę non omnino sine
rationibus tam sevaerum contra colloquia vestra, qualia iam
ultimo fuerunt,
decretum tulisse. Nec videmus cur tantopere commoveamini
adversus confratres
nostros Bernenses, qui decretum illud magistratus non
impedierunt. Audistis
procul dubio ab ipsis quid eos commoverit. Quod vero vos
maxime urit, metus
videlicet ne hoc exemplo vel posteri vel hii ipsi
perrumpentes etiam alios
ecclesię salutares ritus suis decretis disturbare
pergant, vobis quidem minime
metuendum videtur. Quemadmodum enim hactenus non
a[p]paruerunt nobis in decretis
dictis et factis procerum et ministrorum ecclesię ulla
pręiuditia ambitiosa
aut saevę thyrannidis inditia, sic in hac ipsa
colloquiorum causa, datum vel
redditum vobis videtur (nisi non intelligamus negotium)
quantum satis esse
possit. Principio enim colloquia illa non amplius astricta
sunt ad numerum
quaternarium, sed quoties libet, ac ecclesię videtur
salutare, coire in coetum
licet. Deinde conceditur legittimus tractandi scripturas
modus. Nam iuxta Pauli
institutum, duo aut tres loqui, ceteri diiudicare iubentur.
Habent ipsi
prophetae, interpretes inquam, linguarum professores, suum
dicendi et declarandi
tutissimum locum. Quid possit desiderari amplius? Non
gravamini haud dubie illa
decreti parte qua cavetur ne contentionibus aperiatur area,
ideoque non cuilibet
dicendi locus aperitur. Non modo contentionem vitare
precepit apostolus in
disputationibus in epistola ad Tymotheum, sed et occasiones
et omnia per quae ad
contentiones pervenitur. Decet nos profecto hac in re modum
tenere esseque
diligentissimos et vigilantissimos. Et exempla quidem
plurima nos docent
modestiam. Iam etiam subsidium in pauperes sanctos
distribuendum colligere nemo
prohibet. Permittitur, immo mandatur diligens super
segniores pastores vigilia.
Hos admonere et corrigere, quo sani sint in doctrina et
vita, et potestis et
debetis.  Ceterum quod magistratus minas pro more adiecit,
quas arbitramini non
modo acerbas sed intollerabiles esse, nihil quidem ad vos
pertinere putamus, si
perstiteritis in officio. Audit filius familias se iri
abdicatum si hoc vel
illud designet. Sic enim pater pro authoritate sua minatur.
Verum filius, quia
parentem reveretur et officium suum facit, nichil metuit
abdicationem, neque
minas illas ad se pertinere arbitratur. Haec animo plane
amico conferimus
vobiscum, fratres in domino honorandi et colendissimi, nec
constituimus nos
iudices controversiae vestrae. Admonemus vos charitatis,
sicuti et fratres
Bernenses admonuimus. Oramus ne materiam suppeditetis
altercationibus et odiis.
Videntur vobis Bernates egisse imperiose satis. Vos videmini
illos satis acerbe
compellasse. Si iam pergerent vestra excipere, quod
deprecati sumus, nemo non
intelligit quantae ex initiis minimis p[ro]rumperent turbae.
Obtestamur ergo vos
per charitatem christianam, ut invicem condonetis si vos
mutuum offendistis.
Habetis vos rursum vestra colloquia legittima, modo hiis non
abutamini. Habetis
adhuc eligendi ministros inviolatam potestatem. Si quid in
illa controversia
videtur dictum aut factum acerbius, condonate ac
dissimulate: dissimulabunt
Bernates quoque illud quod videtur a vobis aut dictum aut
factum odiosius. Ne
obsecro reparentur inter vos contentiones. Sat alioquin
hostium imminent
cervicibus nostris. Non ignoratis, opinamur, quae consilia
Papa cum Caesare
communicet de opprimenda vera religione. Paremus nos ad
futurum certamen. Oremus
dominum ne unquam ecclesię et nostro desit ministerio.
Scribimus haec
singulari erga vos studio amoreque, fratres honorandi et
dilecti, speramusque
aliquid valituram apud vos fidelem nostram admonitionem.
Nostrae ecclesię
negotiis ita constringimur ut egerrime aliena negotia
suscipiamus tractanda.
Valete et perpetuo in vestris precibus nostri este memores.
Dominus benedicat
vestro ministerio.
^$Tiguri  8. maii anno salutis 1550.
<un>Vestri ex animo pastores et lectores
ministri ecclesię Tigurinae.
