<nr>1167</nr>
<ae>Girolamo Massari an Bullinger</ae>
Basel, 6. August 1551.
Zürich StA, E II 336, 49. / Orig.(Aut.)
Optime in Christo pater.
Quoniam negocia aliqua Itali illi, qui Genevam usque
accesserunt, mihi expediunda hic reliquerunt, ideo, cum iam
omnia absolverim et illos de omnibus certiores reddere opus
sit, has meas humanitati tuae afferenda dedi, ut illas eis
reddas, cum Tigurum revertentur. Heri nobis allatum fuit a
nobili quodam Lucensi d. Petri Martyris Florentini
amantissimo, quemadmodum ipse Petrus Martyr vitam cum morte
commutavit aut (ut rectius loquar) mortem cum vita, et certo
scias rem ita se habere. Iam diu hoc idem audieramus et
literas habuimus, attamen non credidimus; sed modo credimus
et certo scimus. Nobilis enim ille ex Antverpia venit et
allocutus est alterum Lucensem nobilem veluti ipsius Petri
Martyris fratrem. Hic in Anglia fuit et retulit illum iam
mortuum esse. Intempestive certe abeunt ex mundo huiuscemodi
ecclesiae columnę (secundum hominem dico); sed speramus
in deum, qui novas continuo erigit. Valemus omnes in domino
vosque eodem modo valere audivimus et laetamur. Saluta,
quaeso, fratres meo nomine. Basileae  8. idus augusti 1551.
Tuus in domino Hieronymus Massarius.
Domino Heynricho Bullingero, optimo fidelissimoque verbi dei
ministro.  Tiguri.
