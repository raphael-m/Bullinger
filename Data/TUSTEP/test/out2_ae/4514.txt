<nr>4514</nr>
<ae>Johannes Haller an Bullinger</ae>
Bern, 8. Oktober 1566
Zürich StA, E II 370a, 368f. / Orig. (Aut.)
Es sind min g[nädige] herren durch die iren bericht, wie die walfart zuͦ S.Batten bi Undersewen durch vil
personen besuͦcht werde, der gestalten das si allda mitt pfaffen hinkommind und ire bäpstische ceremonien bruchind. Uff
das hand min gnädige herren iren beeden amptlüthen zuͦ Tun und Inderlaggen befolhen, so si ettliche dergstalten bi
S.Batten fluͦh oder hüli beträttind, das si si gwengklich annemmind und gen Inderlaggen fuͤrind, demnach min herren
berichtind. Weliches beschehen, und hatt der amptman zuͦ Inderlaggen ettlich zuͦ handen gnon, gen Inderlaggen gefuͤrt und
one sondere gefengknuß si imm closter enthalten und hiemitt deß min gnädigen herren bericht. Die habend genantem amptman
befolhen, si ledig zuͦ laßen mitt abtrag allein irer zeerung und warnung, das si semlicher gestalt nitt mehr in miner
herren land kommind; sonst wurdind si gestrafft lut gemachter reformation, ordnung und satzung. Und dise obgemelte sind
gsin von Lucern, Uri und Underwalden.
Nach dem hand die fünff Ort sich zuͦ Lucern versammpt und dadannen minen herren samentlich geschriben, wie si deß, wie
obstat, bericht; mögind nitt wüßen, ob semmlichs uß befelch miner gnädigen herren beschehen oder nüt, mitt begär uff ir
schryben ir früntlichen antwort etc.
Uff das min gnädigen herren inen wider geschriben, wie semmlichs uß irem befelch beschehen, mitt anzeig, wie anfangs
irer reformation semliche walfarten an dem ort und auch anderßwo in iren land und gebieten verbotten, wie mengklich wol
bewüßt; könnend deßhalb semmlichs nitt nachlaßen uß vilerley ursachen, im selbigen schryben gemält. Si hiemitt gebätten,
bi den iren zuͦ verschaffen, ergernuß der unseren ze myden, das si abstandind und min gnädige herren dergstalten in iren
landen und gebieten rüwig laßind. Was sonst pünnt und landsfriden vermögind, welle man trühlich an inen halten etc. Diß
hand min herren sich versehen, die sachen wurdind also gestillet und ußgemacht sin.
Hiezwüschend hand die von Underwalden ob dem Kernwald allein sich gerottet und zuͦsammen gelüffen und vereint, doch nitt
all gmeinlcih, sonders ein guͦten teil under inen, und fürgenommen gen S.Batten ze gon, und so man inen weeren, wellind
si die straß mitt gwalt ufthuͦn etc.
Als min herren deß bericht, habend si iren amptlüthen befolhen, wenn si also, wie gemält, kommind, söllind si si
früntlich wider hinder sich wysen mitt anzeig, das min gnädige herren semmlichs nitt lyden noch dulden wellind. So si
aber mitt gwalt fürtrucken, das si deß min gnädige herren ylends berichtind und si mitt gwallt oder sonst ufenthaltind,
so wyt müglich.
Hiezwüschend hand die Underwaldner ze wäg gwellen. Das hand die nid dem Kernwald den vier Orten ylends zuͦgeschriben;
die sind den letsten september zuͦ Stantz an der landßgmeind erschinen, si vermant, von irem fürnemmen abzeston. Das
hatt nitt sonders vil erschoßen, dann das si mitt ettlichen bemelten abgfertiget, minen herren wyters ze schryben umb
nachlaßung diser walfart.     Es hand auch gemälte vier Ort sampt denen under dem Wald minen gnädigen herren früntlich
zuͦgschriben, was si uff der landßgmeind fürgenommen, mitt anzeig, ir herren werdind minen gnädigen herren nach ir
gelägenheit oder gefallen uff miner herren schryben wyter zuͦschryben, und mäldend, das si achtind, si, die
Underwaldner, werdind nützit wider pünnt und landßfriden anfahen.
Si zeigend auch an, wie die Underwaldner einen, gnannt Fridli Schilt, von Inderlaggen gfencklich ingelegt umb das, das
er etwas wider den landßfriden sölle gerett han; doch uff ir, der botten, anhalten werde er gnädiklich ußgelaßen. Diser
miner herren landtman ist allhar für min gnädige herren kommen und hatt sich der gfangenschafft erklagt und anzeigt, der
landtweibel habe imme in der gfencknuß fürgehalten, ob er nitt ein späher sige; der landtamman aber habe imm, als er uß
der gfencknuß kommen, fürgehalten, er habe vor zweyen oder dryen jaren, als er mitt ettlichen soumroßen bi inen in dem
land gsin, wider den landßfriden gerett; darumb hab man inn ingelegt; doch so habe er in befelch, in ußzuͦlassen; er
sölle aber ein jar das land myden, das er auch imm urfech geschworen hatt.
Der landtman zeigt an, er sige sinen schulden, so man imme ze thuͦnd, nachgangen, wie sich das bi dem weibel Spichti wol
erfinden werde. Er sige auch in zehen jaren mitt keinen soumroßen in dem land gsin; er sige auch sidt einem jar dahar
offtermalen in Underwalden kon, und habe man imme diser dingen gantz und gar nüt gedacht, dann das er gentzlich
vermeint, wo si nitt so heiter befunden, das er sinen schulden nachgangen, si hettind inne umb den kopf gekürzt.
Hienebend tobend und wuͤtend die Underwaldner, schältend die unseren offenlich kätzer und helgengschender etc., und
werdend min gnädige herren täglich berichtet, was trutz, stoltz und hochmuͦt von inen wider uns getriben werde.
Hieruff sind uff hütt datum min gnädige herren, räth und burger, ernstig versamlet rhätig worden, erstlich den vier
Orten sampt denen von Underwalden nid dem Wald früntlich und ernstig* (* emßig? a.R.) ze schryben, das si des
ungebürlichen scheltens und wütens ettlicher der Underwalderen muͤd und es schlechtlich nitt lyden werdind, si bittende,
mitt inen zuͦ verschaffen, das si sich deßen überheben und des wallens gen S.Batten müßigen und enthalten wellind; so
sige man urbütig, an inen pünnt und landßfriden trühlich zuͦ halten,    - demnach auch denen von Underwalden besonders
gmeinlich gliche meinung zuͦ zuͦschriben; dann man werde es nitt mehr von inen lyden. Und begärt man hieruff angends
schrifftliche antwort, ob sis thuͦn wellind oder nitt.    Hienebend bittet man si auch, das si unserem landtman das land
widerumb ufthuͦn als dem, der nitt bekantlich, ützit wider den landfriden gerett noch gehandlet haben, und das si inn
selichen fälen gmein recht gegen minen herren wie min herren gegen inen uͤbind, nammlich, so jeman etwas wider den
landfriden handlen, das si das anzeigen und min herren si straffen laßind, wie si gegen iren underthonen deßglich auch
gebruchind. Also wartet man nun wyterer antwort und vermuret man S.Batten hüle und rüst man sich, so si unrüwig wettind
sin, das man inen das fürkomme.
Diß ist aller handel, deß ich sidhar erst von mim herren schultheßen Steigeren eigenlich berichtet, der mir befolhen,
semmlichs üch und minem herrn burgermeister von Cham zuͦ zuͦschriben, damitt ir der sachen gruntlichen bericht habind.
Dancket üch hiemitt beeden üwers gruͦßes und gruuͤßt üch hinwider.
Datum ut in prioribus  8. octobris 1566.
Gruuͤßend mir min herren gmeinlich.
Üwer williger Johanns Haller.
Minem früntlichen, lieben herren und gevatteren M. Heinrych Bullingern, predicanten zuͦ Zürich.
Darunter von Bull.s Hand:  "Underwaldisch handel 1566."
