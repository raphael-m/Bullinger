<nr>0801</nr>
<ae>Petrus Martyr Vermigli an Bullinger</ae>
Oxford, 1. Juni 1550.
. . . . . . . . . . . . . . . .
Zur.lett. III, S481ff.
Ep.Tig. III, S.307ff.
Orig. (Aut.)
S. D.   Litteris tuis, vir eximie mihique in Christo
plurimum observande, longe
antea respondisse debueram: ad quod faciendum non solum
usitatum officium inter
amicos, verum etiam quod suavissimę fuerunt et bene
comitatę aliorum
symmystarum epistolis iucundissimis, vehementer extimulabar.
Sed quando
redditę sunt, adversa valetudine non nihil afflictabar;
et statim ut convalui,
ea mole negotiorum pene sum oppressus, ut quod maxime
cupiebam facere non
licuerit: cuiusmodi autem fuerint hę occupationes, paucis
expediam. Preter
quotidianas interpretationes Pauli, quę totum ferme sibi
hominem vendicant, si
velit in eis pro dignitate versari, accessit ex legibus modo
latis a regia
maiestate huic academię novum onus: quippe decretum est,
ut frequenter
publicę disputationes de rebus theologicis habeantur, hoc
est alternis
hebdomadis, quibus mihi precipitur ut et intersim et presim.
Deinde in hoc regio
collegio, ubi dego, singula quaque septimana theologicę
disputationes
agitantur, quę cum illas audiendas omnibus aditus pateat,
identidem publicę
dici possunt: hisque sum constitutus pariter atque aliis
censor. Est itaque cum
adversariis perpetuo luctandum, et quidem pertinacissimis:
qui fit ut velim
nolim facile cogor alias non raro sepone[re re]s,  et
vocationi cui sum
obstrictus totum tempus mihi concessum transmittere. Verum
certo scio, boni
consules, nec in malam partem rapies (quę tua est
humanitas) quod a
contemptione profectum non esse animadvertes. Gaudeo quas
scripseram litteras,
abs te hilari lętoque animo fuisse susceptas: neque
vulgares ago gratias,
quod tuum presidium, si quid me possis eo iuvare, tam
prompte atque alacriter
offers: recompenset deus istum animum, ut ego illum syncera
charitate complector.
Hic vero scito negotium religionis procedere, non quidem eo
successu eoque
ardore quo velim, sed tamen plus quam nostra peccata
mereantur, et aliquanto
felicius atque mihi ante quattuor menses polliceri ausus
essem. Permulta certe
sunt quę nobis obstant, cum primis adversariorum copia,
concionatorum inopia,
et eorum qui profitentur evangelium crassa vitia; et
quorundam pręterea humana
prudentia, qui iudicant, religionem quidem repurgandam, sed
in ea vellent
demutari quam minimum fieri posset, quod, cum animo sint et
iudicio civiles,
existimant maximos motus reipublicę fore perniciosos.
Verum tu ipse cernis,
cum innumerę corruptiones, infiniti abusus, et immensę
superstitiones in
ecclesia Christi passim inoleverint, fieri non posse ut
iusta habeatur
instauratio, nisi quę deflexerunt in vitium, ad suos
genuinos ortus,
purissimos fontes, et inadulterata principia revocentur.
Satan astute sanctos
conatus aggreditur: vellet enim hoc pretextu quam
numerosissimas relinqui
papatus reliquias; partim ne homines eius facile
obliviscerentur, partim vero ut reditus ad illum facilior
maneret.
At vicissim non parum inde consolationis haurimus, quod
regem habemus vere
sanctum, qui tanto studio pietatis flagrat: ea est hac
ętate preditus
eruditione, eaque prudentia iam nunc et gravitate loquitur,
ut omnes in
admirationem stuporemque se audientes convertat: quam ob rem
orandus est deus
contentissimis votis, ut eum regno et ecclesię multo
diutissime conservet.
Sunt et complures heroes regnique proceres, bene admodum
sentientes: et aliquos
episcopos habemus non pessimos, inter quos est uti signifer
Cantuariensis.
Deinde in eorum album cooptatus est Hopperus, magna porro
bonorum omnium
lętitia; utque audio, contigit ei populus non malus. Me
illum spero visurum,
quando ad suum episcopatum iter faciat; nam si Glocestriam
[profici]scetur,
quę est eius ecclesia, per nos hac transibit: quo autem
pacto adduci
potuerit, ut fieret episcopus, referrem pluribus, nisi
compertissimum haberem
illum ipsum (quę est eius in te observantia) omnia
fusissime scripturum. Est
alius preterea vir bonus, Michael Covertallus, qui
superioribus annis agebat in
Germania parochum: is multum in Devonia et predicando et
interpretando
scripturas laborat: eum te probe nosse arbitror, qui
Excestrensis episcopus
fiet; nilque potest commodius et utilius fieri ad religionis
repurgationem, quam
si omnes huius farinę ad ecclesię administrationem
impellantur.  Contulit
etiam se huc d. a Lasco, quum* (*a.R.: quoniam?) eius
Phrysia imperatorium
Interim admisit; utque olfacio, Londini Germanorum
ecclesię preerit, quod mihi
vehementer placet: degit nunc apud d. Cantuariensem.
Accepisti iam quo loco nostrę res in Anglia sint, quas ad
hęc nonnihil
melioris spei efficit pax ista cum rege Gallorum facta,
quę videtur indies
magis corroborari. Solum nonnulli verentur, ne in bonorum
pernitiem, quod
iactitare incipiunt, papę celebretur concilium: verum si
sapuerimus, et hoc
genus cogitationum in deum reiiciemus. Sermones quos
ędidisti, fuerunt hoc
tempore utiles monitores, qui ut e mediis scripturis sanctis
excitati sunt, ita
et grati fuerunt, et spero non absque fructu legentur.
Ioannem ab Ulmis et Stomphium, quos mihi commendasti, ea qua
possum charitate
prosequor, atque ipsi vicissim me colunt et observant: ad me
ventitant
sępius, et si quid vel scribendum, vel aliud agendum mea
causa sit, prestare
non detrectant, sed lubenti volentique animo faciunt: qua de
causa illis non
parum debeo. Sed audio Stomphium ad vos delatum esse, quod,
contra quam vestris
legibus liceat, nescio quod ab Anglis stipendium accipiat.
Id vero certo scias
falsum esse: vixit hic aliquandiu in nostro collegio, sed
sua pecunia: quod
posthac ne illi fraudi sit, utque ulla specie mali
abstineat, hinc discessit, et
in oppido apud civem bibliopolam divertit. Modo quod
superest, tuas tuorumque
preces quanta possum cum instantia imploro, quo progrediatur
in hoc regno domini
opus, atque tandem corda patrum in filios et corda filiorum
in patres suos
nostro ministerio revocentur: Oxonii, prima iunii, 1550.
Valeas in domino, et me (ut facis) ama.
Tuus ex animo, Petrus Martyr.
Salutes queso isthic meo nomine omnes bonos in Christo
fratres, ac nominatim d. Bibliandrum et doctorem Ghisnerum.
Clarissimo pietate ac doctrina viro d. Henrycho Bulyngero,
ecclesię Tigurinę
pastori fidelissimo, domino suo ac fratri colendissimo.
              Tiguri.
