<nr>4614</nr>
<ae>Friedrich von Salis an Bullinger</ae>
Chur, 14. Juli 1567.
Zürich StA, E II 365?, 760.
Gr. III, S. 19f. (R.)
Nuper . . . . significavi me communitates illas, a quibus
ante biennium tanta sum iniuria affectus et aere non
mediocri indigne mulctatus, in ius vocasse, prout et feci.
Ecce autem (ut scias, quem finem haec lis nostra sortita
sit) comparuere quidem, at litem contestari noluerunt; nec
enim tantillulum, quo se excusarent, habebant. Itaque
ipsarum communitatum omnium legatis praesentibus actionem
meam [pro]posui, iustissimam quidem et verissimam, et tandem
iudicatum est ipsas communitates incompetenter omnino mecum
egisse, et proinde est etiam declaratum ipsas mihi hinc ad
festum sancti Martini mille et quadringentos aureos in
promptis pecuniis restituere debere; quodsi minus fiat, tunc
omnes redditus et proventus, ex Gallia, locis nobis subditis
et aliunde proventuros quique ipsis communitatibus
spectarent, mihi exhibeant de vice in vicem, quousque mihi
satis sit factum; et revera haud commodior ratio inveniri
potuisset, qua mihi satisfieret. Quod autem mihi non
integram summam restituendam fore iudicaverunt, ideo factum
est, quod plurimi eorum sunt, qui una mecum ob acceptam a
rege Galliae pensionem mulctati sunt, quibus ne teruncium
quidem est hactenus adiudicatum; quo itaque caeteri sint
patientiores, par visum est utique, ut et ipse aliquid
oneris ferrem. Solatium enim est miseris, ut dicitur, socios
habere poenarum. Haec itaque sunt acta in causa mea. Quid
porro Engadinenses mei ad ea sint dicturi vel facturi,
ignoro; arbitror tamen ipsos fremituros. Verum domini
Ligarum severe satis caverunt, ne ulterius tumultuentur, nec
dubium est, quin, si minus obediant, ad officium redigantur;
nam ea nunc stat apud Rhaetos sententia, ut porro nolint
omnino tam immoderatam et pernitiosam licentiam pati.
Er wiederholt, die im vorigen Brief ausgesprochene Bitte,
dass Bullinger, wenn die Vertreter des Bischofs Beatus etwas
gegen Bartholomaeus (von Salis) unternehmen sollten, ihn
benachrichtigen und sich den Erzpriester empfohlen lassen
sein möge.
Omnino enim peremptoriam causae cognitionem isthuc deduci
arbitror; qua in re nonnulli e nostris deterreri videntur,
quod intra 13 Cantones, ut dicunt, pro uno voto maior pars
in Beati partes censeatur descensura, ut quae alias etiam
ipsum totis viribus, non sine summo domini Bartolomei
dispendio iuvit. Ego autem penitus non timeo; omnes enim ex
aequo iudices censeo suae conscientiae consulturos et
proinde iuste, cum opus fuerit, iudicaturos. Expecto autem,
quid ipse ad me aliquando hac de re scribas.
Demum novi, quod scribam, nil habeo, praeter quod hinc ad 4
dies sunt tria militum vexilla hinc recessura; incertum
autem est, quo deducantur, quamquam sunt, qui autumant
exercitum parari ad invadendum regnum Brittannicum.
Churiae Rhaetorum, die 14. iulii 1567.
