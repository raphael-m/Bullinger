<nr>0443</nr>
<ae>Bullinger an Johannes Calvin</ae>
<od>Zürich, 11. Mai 1549</od>
<vo>Autograph: Zürich (Nr. 1194, S. 18?- siehe Ordner)</vo>
<dr>Wo?</dr>
<re> </re>
<tx>
Clarissimo viro D. Ioanni Calvino Genevensis ecclesia fido pastori et symmistae
colendissimo.Genevae.
^$S.D. Tuas hodie accepi, colendissime et charissime mi Calvine, ex quibus
intellexi charę uxoris tuae transitum ad Dominum. Doleo quidem te huius
consortio auxilio et consolatione spoliatum esse. Rursus gaudeo illam magnis
liberatam molestiis huius vitae iam gaudere cum Christo cui credidit. Oro
interim Dominum ut te consoletur et tibi dolores nec iniustos nec culpandos
mitiget. Scis vivere illum qui pro nobis vigilat. In huius cura et auxilio te
esse non ignoras. Scis denique illam non esse amissam sed praemissam. Brevi enim
omnes qui Christo fidimus malis hisce nostris liberati triumphabimus cum victore
Christo, qui dilexit nos et tradidit se ipsum pro nobis. Cui gloria.
^$Et hactenus quidem scriptis mutuum rectius intelleximus quam coram verbis
utrinque propositis. Et hactenus quidem scripta cesserunt optime. Proinde non
est quod deseras ecclesiam tuam in hisce turbis, ac ad me concedas, magnos item
sumptus facias et temet ipsum molestia itineris fatiges. Perge, ut coepisti,
scribere quae velis. Si quid desideravero in tuis significabo. Vicissim quae in
meis displicent diserte et ingenue indica.
^$De foedere gallico non disputabo copiosius, neque respondebo ad argumenta tua,
sed quid hisce diebus factum sit apud nostros adumbrabo paucis: ex quibus
intelliges nihil spei apud nostros superesse, quod unquam vel cum Caesare, vel
cum Gallo, vel cum ullo principe coniungantur foedere. Posteaquam Salodori in
comitiis de foedere gallico agi coepit, missa sunt foederis capita, cum a regiis
legatis tum ab Helvetiorum, amplissimo senatui nostro. Is maiori, ut vocant,
senatu convocato, qui constat viris 200, totum negotium copiose exposuit, quid
videlicet postulet rex, quid polliceatur, quid fiat ab Helvetiis. Disputatum est
diu et diligenter de periculis foederis, item de utilitate quae ex illo videatur
speranda. Tandem decretum concordibus votis ut universum hoc negotium referatur
ad plebem, omniumque et singulorum suffragia vel sententiae colligantur. Delecti
sunt legati, viri praestantissimi, quibus ea functio imponatur, qui in agrum,
hoc est, in urbes, comitatus, praefecturas et ditiones Tigurinorum proposita
referant, et omnibus proponant fideliter.
Id protinus isti sunt exsequ[u]ti. Et primum quidem collecta sunt suffragia et
sententiae in urbe per singulas tribus viritim. Postea urbem egressi omnium per
agrum Tigurinorum subditorum sententias rogarunt. Duravit hoc per dies continuos
octo. Divisi fuerunt legati octo in quatuor ditionis fere aequas partes, ut bini
legationis munere in partium una functi sint. Redierunt pridie ac referunt uno
ore omnes, nunquam in memoria hominum qui hodie vivunt tam concordes inventas
contiones atque in hac c[aus]a.
Postulant uno ore omnes, quod in tanta populi frequentia turba et diversitate
dictu mirum attamen verum est, ut magistratus libertatem a Deo concessam
tueatur, se peregrinis regibus aut principibus non coniungat foedere et nexu,
interim tamen integras servet pactiones olim factas gallicas, burgundicas,
austriacas, nulla tamen nova foedera ineat. Recitatae sunt clades acceptae per
illos annos quibus Helvetii fuerunt regi Gallorum Francisco obstricti. Sed non
possem multis foliis complecti ea quae optimi sapientissimi et religiosissimi
quique contra huiusmodi principum foedera munera et stipendia, et contra hoc
praesertim foedus gallicum, in quo omnia pro rege faciunt, paucula aut nulla pro
nobis protulerunt. Tanta ergo constantia omnes obfirmarunt in Deo suos animos,
ut nihil dubitem Tigurinos non recepturos capita foederis, licet omnes alii
Helvetii recipiant. Sed et in aliis urbibus et pagis optimi quique abhorrent ab
illo foedere. Maiores nostri ab anno 22 supra 1500 saepissime petiti et rogati
nunquam tamen consentire voulerunt in foedus gallicum, quod hoedie adhuc durat
ac cum rege Francisco erat coeptum.
Senserunt ex ea constantia omnes splendidum emolumentum, ergo abhorrent etiam a
novo illo. Neuque ego dubito quin amisissemus intra paucos annos evangelium et
omnem religionem et disciplinam veram, si militiae regiae per huiusmodi foedera
rursus aperiremus ianuam. Videns itaque mirandam illam totius plebis concordiam
et Deo gratias ago, et de misericordia Dei optime spero. Quod si se iunxerit
Pharao Epiphani Antiocho (quanquam non desint qui suspicentur illos iam dudum
pulchre coaluisse conciliatore Carnale de Guysa et authore Conestabili) et
placuerimus Domino, isque nos servare voluerit, excitabit Machabaeos et veros
aliquot Israelitas, quorum opera istorum frangatur ferocia ac liberetur Dei
populus. Si autem visum est Domino virga inquitates nostras visitare, age, fiat
voluntas Dei: is det nobis patientiam et constantiam in fide vera. Certe ut
populus noster a foedere gallico abhorret, ita Caesarem non amat, nihil ei
fidit, in illum sperat qui solus liberat, et Caesari se, siquidem contra ius et
fas nos debellare instituat, intrepide opponet. Det nobis Dominus sapientiam et
robur.
^$Vale, dilecte et honorande mi Calvine. Salvi sint D. Gallasius et symmistae
reliqui. Salutat vos omnes D. Bibliander, Pellicanus, Gualtherus, Werdmullerus,
Gessnerus, Wolphius, Zvinglius, Ammianus, Collinus et reliqui.
^$Tiguri 11. Maii anno 1549.
</tx>
<un>Tuus Bullingerus.</tx>
<lz>[Adresse:]
