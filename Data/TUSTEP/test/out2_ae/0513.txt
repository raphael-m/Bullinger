<nr>0513</nr>
<ae>Johannes Haller an Bullinger</ae>
<od>Bern, 18. Juli 1549</od>
<vo>Autograph: Zürich StA, E II 359,2849.
(Siegel...)</vo>
<dr>CO XIII, 1329ff., Nr. 1226</dr>
<re> </re>
<tx>S. Scio meas abs te avide expectari, sed te quoque scire
velim quod ut mihi materia non defuit, ita neque defuisse
voluntatem: unicam esse causam quod non fuerint tabellarii qui
illuc deferrent. Ne tamen nimium protraham, sed tam me ipsum
quam tuam expectationem aliquo modo levem, has ad Hochholtzerum
nostrum, cum non longius progredientem haberem nuncium,
destinare volui, ut per ipsum ad te mitterentur, ne nimium sero
scribam dum certum expecto nuntium. Caeterum potissimum est quod
scribam, consilium vestrum secundarium, de quo et ad Calvinum
scribis (quarum etiam literarum remitto hic exemplar), D.
Musculo et mihi admodum probari. non improbaremus etiam priorem
modum, nisi et senatus et symmistarum importunitate
retraheremur. Nihil tamen retulimus ad fratres de hoc vestro
consilio. Videtur expectandum esse Calvini responsum. Ad quod
commodius licebit vobis statuere quid sit agendum et quo modo,
atque illud deinde nobis significare. Illud tantum videtur mihi
duriusculum esse, quod in forma epistolae, qua videtur vobis ad
Calvini epistolam respondendum esse, inter alia aec ponuntur:
neque de aliis vos addubitare symmistis, ministris inquam
ecclesiarum per Helvetiam, quin et ipsi haec sint approbaturi,
praesertim cum ante multos annos habitae sint apud eos
disputationes publicae, et exhibitae sint ab illis, vobis quoque
non reclamantibus, fidei communis confessiones cum quibus hec
vestra faciant, istique illis suis inhaereant etc. Haec enim
potissimum de nobis dicta videntur, atque ita dicta quasi nihil
nobiscum prius de illa declaratione contuleritis. Unde suboriri
facile poterat aliqua simultatis inter nos suspitio, quam
omnibus modis cavere oportet, atque ita agendum ut nemo non
intelligat, nostrarum ecclesiarum prorsus eundem esse animum et
spiritum, et cognatam quasi necessitatem. Videbimur quoque nos,
non quidem reclamare fidei vestrae confessioni, sed ita nostris
inhaerere ut vos speretis tantum nos non posse haec vestra
amplecti et approbare per omnia, quasi de nostro adhuc incerti
sitis consensu. Scribo haec propterea ut mitigentur, si ita
vobis videatur. nam nihil magis desidero quam omnibus
innotescere, quis sit et vestrae et nostrae ecclesiae consensus,
quam arcta et necessaria coniunctio, ne cum aliis magis quam
nobiscum consentire et convenire videamini. Videretur mihi
quoque non inconsultum, sed fortassis plurimum ad hanc rem
facere (si tamen hoc ab aliis ita obtineri possit), ut post
Genevensium et vestram epistolam subiiceretur etiam alia vestra
ad nos, quibus consilium vestrum plenius exponeretis, ad quam
nos etiam per aliam adhuc epistolam responderemus, qua et
consensum nostrum testaremur, atque omnibus ecclesiis eandem
puritatem et claritatem optaremus etc. Ad hanc rem neque
magistratus videtur opus esse consensu, neque subscriptione
nominum nostrorum. Sed quid apud nostros obtineri possit ignoro.
Exacerbantur indies magis ac magis seditiosorum quorundam
hominum et scriptis et dictis, qui ipsis ingerunt, ad
concitandos eos et perturbanda omnia, quam glorientur Calvinus
et Farellus de victoria sua, quod vos tandem pertraxerint in
illam concordiam, quam nunc erigant cristas, quam insultent
etiam nobis, quam polliceantur et Philippum et Bucerum eiusdem
esse sententiae, nunc omnes earum obscuritates ad hunc modum
esse exponendas, neminem posthac impedire posse libertatem
loquutionum obscuriorum sacramentalium etc. modo in sensu
conveniat etc. Hinc concitantur illi ita ut difficulter audiant
nos de hac re verba facientes. Reprimendus tamen est ille furor
moderatis persuasionibus, quae etsi nihil proficiant, nos tamen
nostrum praestiterimus officium. non abalienabit tamen, sat
scio, vestros animos paucorum importunitas a nobis et ecclesiis
nostris. Sed de his satis. Vos pro vestra prudentia facile quid
facto sit opus dispicietis. Ego, ut vester sum, ita nihil volo
vos celare quod e re ecclesiarum nostrarum esse putavero.
^$Superioribus literis commendabis mihi Iungium Constantiensem;
is receptus est sic, ut expectet, donec commoda aliqua conditio
vacaverit. Cogitavi illum ecclesiae Arovensi commode et utiliter
posse praefici defuncto iam, ut scis, Zendero, si Gervasii
vocatio obtineri non possit. Sed audi, obsecro, quid nihili illi
homines tentent: elegerunt (ut ipsis electio periculose satis,
ut nunc apparet, concessa est) Ismaelem Buchserum, quem nostri
praeterito anno apud Sebastianum Guldibeccium egisse, cuius et
ancillam ducens privatus est stipendio, hominem indoctum,
imprudentem, linguae procacis et contumacis, morum levissimorum,
qui vix obtinuerat tantam a mganifico senatu clementiam, ut
reciperetur ad diaconatum Surense[m]. Ubi etiam ita se gessit,
ut in proxima synodo tenue admodum mereretur suae resipiscentiae
testimonium. Is ut est levis et nullius apud cordatos viros
existimationis, ita maximae tamen est apud sui similes, qui et
illum extollere conantur, quia norunt ipsum esse levissimum et
proinde ipsorum flagitiis non adversaturum. Factum est, ut ante
duos menses eligeretur a Benedicto Maio ad ecclesiam
Ruͦdensem, cuius ipse collator existit. Rata fuit haec electio
apud senatum, licet omnes intelligerent hoc unum quaerere
toparcham illum, ut habeat hominem, quo pro suo arbitrio uti
possit. Iam superveniunt et Arovienses suam in hac re pietatem
et curam ecclesiasticam declarantes et elegunt illum ad suam
ecclesiam, qui classis totius diaconus esse vix dignus est
habitus. Quis non animadvertat istis hominibus neque deum neque
religionem ullam cordi esse. Scripserunt ad senatum nostrum pro
confirmatione eius; caeterum nos re intellecta admonuimus
senatum diligenter, ne iniquae electioni et petitioni annuerent.
Hodie tractatur hoc in senatu. Quid fiat, aut ex me deinceps aut
ex Christiano <Hochholtzer?> cognosces. Intra horam ille
discedit nuntius, ut nunc, quid factum sit, ignorem; spero tamen
omnibus modis denegaturos esse, cum heri intellexerim omnes fere
senatores plurimum commotos esse huius rei indignitate. Poteris
interim pro Gervasio laborare; hic ego nihil possum, quia penes
ipsos, ut dixi, est electio.
^$Calvini ad te literae, quas hic mitto, integrum etiam octiduum
hic expectarunt nuncium. Cum ergo spes non sit de digno alio,
per hunc quoque Aroviam mittere volui. Scripsit idem mihi
amicissime; videtur ei omnino aedenda esse declaratio; meminit
ipsius Philippi, quem sciat aliud nihil sentire nec aliter
affectum, eumque facile pertrahendum ad nos.
^$Diligenter perquisivi de Anna Bachoffin; nondum tamen ipsam
licuit invenire. Quamprimum indagavero, significabo tibi.
^$Doblerum et Bindschedlerum in meum recepi convictum ita et
ipsis et ipsorum a me efflagitantibus parentibus; maluissem
ipsos apud alium aliquem collocare propter defectum maxime
suppelectilis; plurimum enim incommodat administrationi rei
familiaris me ita suspensum vivere neque frui licere his, quae
domi reliqui. Sed quoniam urgebant ipsi et communes etiam
vestrae per Ammianum literae hoc a me petebant, recepi eos.
Solvunt pro omnibus extra vestes et libros necessariis 28 fl.;
pecunias pro dimidio anno iam solverunt. invigilabo ac urate, ut
in honesta retineantur disciplina et non sine accessu
eruditionis et prudentiae ad vos redeant. Certe ipsorum
praesentia magistratui est acceptabilis; poterimus ab ipsis
posthac facilius obtinere, quae ad studia promovenda pertinere
videbuntur.
^$Haec in praesentiarum per incertum ex me habeas nuncium; si
certus mihi contigerit, plura dabo, et quae fortassis nunc per
incuriam neglecta sunt. Vale. Salutem tibi dicunt fratres omnes.
Salutabis ex me omnes, qui apud vos sunt. Tuae vero inprimis
uxori et familiae meis uxorisque verbis plurimam salutem dicito.
Dominus benedicat vobis et ex omni parte beet.
^$Datae Bernae 18. iulii 1549.
^$Tuus ex animo perpetuo Ioannes Hallerus.
<lz>[Adresse]: fehlt.
