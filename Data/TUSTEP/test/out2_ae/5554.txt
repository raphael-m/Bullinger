<nr>5554</nr>
<ae>Johannes Haller an Bullinger.</ae>
Bern, 7. November 1573.
Zürich StA, E II 370a, 494. / Orig. (Aut.)
S.  Neque ego nunc singulare aliquid habeo, quod scribam.
Varia quidem feruntur
et mira quidem; sed quod in his pro certo adhuc affirmare
possim, non habeo.
Constat illud de incenso pulvere tormentario, et, ut audio,
filii Palatini non
dissimulant ab ipsis hoc esse factum et sperant se ex hoc
bene esse meritos apud
principes imperii, omnem vero invidiam in imperatorem
retorquent, qui non modo
patiatur, sed ex cuius etiam suggestione et imperio ex
Germania contra Germanos
ista avehantur.          De Helvetiis a Monbrunio caesis
nihildum audivi. Hoc
tamen per omnium nunc fere ora volat maximas esse simultates
inter regem
Gallię et fratrem suum Polonum; regno is excedere non
vult nisi sub certis
conditionibus,  1. ut principatum suum Andegavensem et omnes
illius reditus
nihilominus retineat; 2. ut ipsi et liberis eius (si forte
eos nanciscatur) ius
successionis liberum permaneat in regno Galliae, si quando
contingat regem sine
prole mascula obire. Accedunt huius generis etiam aliqua
alia. Parisienses aiunt
ei obtulisse singulis annis centena millia coronatorum, si
in Gallia maneat,
idem facere multas alias urbes; metuere enim eas, ne illo
digresso Hugenoti
omnia occupent. Rex urget profectionem. Quidam ex aula nuper
veniens dicit regem
solum et meditabundum in horto quodam obambulasse tandemque
constitisse; ibi
auditum esse ab eo, quod eruperit in haec verba cum
deieratione per sanguinem
dei: "Egredietur, egredietur." Alii dicunt ipso ab urbe
Lutetiana absente
Parisienses se alteri tradidisse et ita Lutetiam ab illo iam
o[ccupari] et hoc
in aliis etiam urbibus iam fieri cepisse. Nihil autem hic
[certi . . . ]; sunt
vulgi sermones, quamvis etiam inter magnates [ferantur]. Sic
etiam aiunt a rege
revocatos esse omnes exercitus, quos in [Narbo]nensem
mittebat Galliam et
Delphinatum contra fideles. Alii pro certo affirmant regem
Polonię ad diem
Martini futurum Nanceii; ubi enim maximos fieri apparatus ad
excipiendum eum.
Dicunt etiam legatum Solodorensem eo proficisci, ut ibi
colloquatur cum fratre
Pomponio, qui cum Angiano quoque in Poloniam proficiscatur.
Crede, quantum
voles. Ad nos his diebus commigrarunt amiralii filii cum
domino Andelotia,
Telignia et quibusdam aliis; habitabunt hic aliquamdiu.
Literas Genevenses recepi. Carmen illud de pace Gallię
vidimus iam ante
impressum in libello, cuius inscriptio est: Dialogus, quo
multa exponuntur,
quę Lutheranis et Hugenothis Gallis acciderunt; qui
libellus, si historica
demas, videtur valde esse seditiosus. Nihilominus pro
carmine isto misso ago
tibi gratias. Ego vicissim tibi mitto aliud ex Wittenberga
ad Coladonium nostrum
missum, quod nescio an prius videris; remittes, cum legeris.
Addo his Curienses
literas, pro quibus tibi ago gratias, et rogo, ut ignoscas;
festinanter enim
scripsi, cum simul haberem multa, quę agerem.
Salutant te nostri vicissim omnes.
Bernae  7. novembris 73.
T[uus] Hallerus.
Clarissimo viro d. Heinrycho Bullingero seniori, domino meo
honorando et compatri charissimo.
Zürich  m. Heinrych Bullinger.
