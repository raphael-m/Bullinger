<nr>1578</nr>
<ae>Landgraf Philipp von Hessen an Bullinger</ae>
Marburg, 14. April 1553.
Zürich StA, E II 337, 554.
Orig. (mit aut. Unterschrift)
Lit.: Urkundl. Quellen z. hess. Ref.-gesch. III 176 (Anm. 1)
Philips, vonn gots gnadenn landgrave zu Hessenn, grave zu
Catzenellnpogen etc.
Wurdiger unnd hochgelarter, lieber besonnder, es hat
Theobaldus Thamerus unns geschriebenn, darauff wir ime
geanthwortet unnd er unns widder geschriebenn, darauff wir
ime zum andern mahl geanthwortet, wie hienebenn unser diener
euch verlesenn lassenn wirdet. Daruf wollenn wir euch nicht
verhalttenn, das wir gegenwertigem unnserm diener solliche
schrifften alle zugestellt unnd inen beneben Theobaldo zu
Philippo Melanchtoni, Erhardo Schneppio zu Jehne und Danieli
Greisern zu Dreßden geschickt gehapt unnd an sie gnediglich
begeert, das sie mit ime conversiren wolten, ob er widderumb
vonn seinem irthumb zur warheit pracht werden möchte. Welchs
sie auch also gethan; er Theobaldus ist aber auff seinem
irthumb verharret unnd sich nicht darvon weisen lassen
wollen. Dweill wir nhun ewer schrifften, buchlein unnd
predigen gelesen, habenn wir darauß befunden unnd soviel
vermerckt, das ir der heiligenn schrifft erfharenn unnd
derselbenn ein recht iudicium unnd verstandt hapt, auch
darin sonderlich geleert seit. So haben wir vor gut
angesehenn, inen Theobaldum auch zu uch zu schickenn.
Demnach ist an euch unnser gnedigs begerenn, ir wollet durch
gotliche hulff allen muglichen vleiß thun, ob der almechtig
got seine gnad verleihenn unnd er widderumb vonn seinem
irthumb zu der rechten erkantnuß der warheit pracht werdenn
möchte; dann er dannost ein gelerter mensch unnd inn seinem
lebenn messig ist.
Das wirt got belhonen, unnd wir wollenns gegen euch inn
gnadenn erkennen, euch dem herrenn hiemit befhelende. Datum
Marpurg am 14ten aprilis anno etc. 53.
aut.                                         Philips
l[antgraf] z[u] Hessen etc. subscripsit.
Darunter v. a. Hd.: "An m. H. Bullinger."
NB. (Es gehen die zwischen dem Landgrafen u. Thamer
gewechselten Schreiben in Kopie diesem Briefe voran).
