<nr>2608</nr>
<ae>Bullinger an Johannes Calvin</ae>
<od>Zürich, 16. Mai 1557</od>
<vo>Autograph: Zürich StA, E II 346, 296 u. 342, 347.
(Siegel...)</vo>
<dr>Ep. Calv. 2630 (XVI, 481ff.)<dr>
<re> </re>
<tx>Clarissimo viro d. Ioanni Calvino Genevensis ecclesiae
ministro fidelissimo domino suo colendissimo et fratri
charissimo.
^$S. D. Reverendi domini et fratres d. Farellus et d. Baeza
benigne a magistratu huius urbis amplis[simo] et excepti et
auditi et dimissi sunt. Ego in senatu interpretis munere
fungebar. Impetrarunt omnia per dei gratiam uti voluerunt
rectaque abierunt Schaffhusium et Basilaeam. Atque hic
nonnihil haesit causa. Ut enim Tigurinis Bernensibus et
Schaffhusiensibus visum est optimum fore, si singuli legati
mittantur ad regem, ita hoc Basiliensibus placere non potuit,
nisi celebratis prius comitiis. Nostri ergo hoc Bernam
perscripserunt. Indicta sunt comitia et celebrata Aaroviae ab
urbibus 9. maii. Ac pulchre hi per dei gratiam inter sese
convenerunt. Mittetur ergo legatio ad regem, et quidem ex
singulis urbibus singuli legati. Noster delectus iam est et
expectat. nonpotuit autem obtineri quod nostris visum fuerat,
ut nunc et recta proficiscerentur legati ad regem. Cum enim d.
Farellus et Baeza fratres profecti sint ad principes Germanos,
visum est Helvetiis imprudentissime praeverti ab eis istos:
atque istis omnem fore spem praecisam si repulsam patiantur
legati Helvetiorum. Iam vero legatos una coniunctos Helvetios
et Germanos plus apud regem effecturos. Itaque expectamus iam
in diem fratres nostros d. Farellum et Baezam, ut ex eis
audiamus quid effecerint apud Germanos principes. Si hi quoque
adornant legationem, Helvetii mox illis locum et tempus
indicabunt ubi conveniant. Si mittere noluerint, tum absque
mora festinabunt Helvetii, qui alias quoque Germanos urgebunt
ut festinent. Interea Berna nuncium et literas nomine communi
mittit in Pedemontem ad d. Brisacium, obtestantes si quid
saeverius ipsi in fideles exequendum iniungatur, ne festinet:
se enim iam esse accinctos itineri et recta profecturos ad
regem in causa fidelium cum rege acturi etc. Deus bene
fortunet. Id ut praestetur precibus publicis serio instamus.
^$D. legatum regium mihi abs te commendatum, virum profecto
piissimum, qua potui humanitate excepi et amplissimo
magistratui nostro commendavi. Commendavi illum et fratribus
Curiensibus et me totum illi exposui. Possum illi singulis
septimanis literas mittere per mercatores. Ille se vicissim
responsurum promittit. Dum hic apud nos propter pluviosum
coelum haereret per biduum, Roma venit episcopus Trecensis
princeps Melphitanus, homo quantum ex colloquio licuit
colligere non alienus a nostra religione. Deus ipsi animum
addat, ut aliquando quod faciundum novit audeat.
^$De mea ad vos profectione nihil polliceor amplius. Nostri, mi
domine et frater, quali sim in te tuosque animo, utcunque
nunquam te salutem Genevae. Res meae nunc ita habent multis
modis ut proficisci non possim.
^$Comitia Polonica dissoluta sunt. Et bellum Livonicum quod
gerendum creditur a rege effecit ut religionis negotium non
sit neque legitime tractatum neque absolutum. Pendet itaque
concertatio et causa universa adhuc. Quanquam interim verbo
dei quotidie accedunt innumeri. Ita mihi refert medicus quidam
qui pridie huc a Cracovia venit. Fortassis vult dominus non
per regum edicta sed per infirmam praedicationem colligere et
firmare sibi ecclesiam.
^$Clarissimus vir d. Andreas Hyperius Marpurgensis sub finem
mensis aprilis datis ad me literis testatur colloquium
Wormatiae habendum fore 24. augusti. Supremum huius praesidem
futurum regem Ferdinandum aut eius locum tenentem episcopum
Spirensem: assessores colloquio deputatos ducem Saxoniae
electorem, ducem Wirtembergensem, unum ex electoribus
episcopis et archiepiscopum Salisburgensem. Colloquutores
Melanchton, Schneppffius, Pistorius, Machabaeus Holsatus,
Brentius, Onolzbachius. Ex parte adversa Iulius Pflu^%g,
Sydonius, Delphinus, Gropperus, Pfefferus Lovaniensis, Petrus
Canisius Iesuita. Notarii deputati sunt Eberus et
Goeppingensis, item praepositus et secretarius Moguntinus.
Adiunxerunt colloquentibus supernumerarios utrinque plures et
auditores quoque. Habebitur item deliberatio quid cum
secretariis fiat. Addit ille Melanchtonem venturum
Heydelbergam ad reformandam scholam. Vocatum enim esse a
Palatino. Addit et hoc: per universum Belgicum mire flagrare
persequutionis ignem. Id ipsum ad me perscribitur ex Augusta
Vindelicorum: omnes omnium civitatum carceres refertos esse
fidelibus: Gandavi, Brugis, Antverpiae et in aliis
celebrioribus urbibus caedi nonnullos, atque hos magna
constantia op[p]etere mortem. Hyperius idem ille non splendide
sibi pollicetur de illo colloquio Vangiano, eo quod
praepotentes non pauci cupiant sibi religionem aliquam ex
evangelio et papismo parari qualis olim obtrusa fuerat aut
inducta Galatis ex evangelio et lege etc.
^$Quid veri tibi vedetur, reverende frater et amice? Vidistine
quid nobis rursus pepererit nostra Aphrica? Saxonia dicere
volui. [* diese 3 Worte durchgestrichen.] Existimabas tu
pauculos esse qui crassam illam corporeae praesentiae
opinionem sequerentur. Volebas sensum tollerabilem reddere
confessionis Augustanae. Ac in hac causa sequutus est te et
Lascanus noster. Suasimus nos ne huic pelago vos crederetis
etc. Nunc turmatim excurrunt omnes, arma ferunt, omnes in nos
insurgunt, omnes Westphalismum propugnant. Negant omnes
confessionem Augustanam illum habere sensum. Qua in re, pace
tua dixerim, plus ipsis accedo quam Philippo, quem scio se non
ita declaraturum quin illi victores triumphent. Sed quid tum
postea? Confessio Augustana non est evangelium. Superat autem
omnes alios Saxones insaniendo et vituperando d. d. Erasmus
Alberus. Scripsit hic librum copiosum lingua germanica in
Carlstadium, Zvinglium, Oecolampadium, te, Lasco, me, et in
nostras ecclesias. Hactenus in hoc certamine nihil vidi
scriptum intemperantius, imo furiosius. Atque adeo tuum fuerit
curare ut habeas: latinum quod te attinet reddi cures, et quid
facto opus sit consultes.
^$Mihi quod singulariter agam imposuit Lantgravius senior
partim, partim Georgius comes Montbelgardi. Quaerit Hessus: si
corpus Christi sedeat aut versetur in coelis, neque redeat in
terras ante iudicium, quomodo ergo ad Damascum Paulo
aparuerit? Ac veram carnis visionem fuisse colliquere ex 1.
Cor. 15. cap. Desidero de hoc loco etiam tuum, mi domine et
frater, audire iudicium. Satis mature responderis si intra
mensem proximum ad me scripseris. Comes Georgius misit
libellum germanicum concionatoris Goeppingensis Iacobi Andreae
doctoris Wirtenbergensis, quem de coena scripsit ad Palatinum.
[* a. R. d. gestr. Bem.: Est in magna gratia principis
Wirtenberg. et Brentii hic doctor Iacobus Andreae.] Praefatus
est in ipsum Brentius ac testatur, unicum hunc libellum
omnibus piis satisfacere posse. Cupit princeps ut mature de
toto libro meum ipsi perscribam iudicium. Ac suspicor illum
hoc libro ninnihil esse commotum. Tractat quaestiones in
universum 3: 1. Quid sua substantia sit coena? 2. Quid in
coena percipiat impius? 3. Quis coenae usus? Sic autem tractat
ut de singulis praemittat sententiam Lutheri, deinde nostram,
postremo quid sentiendum sit exponat.
^$1. Substantia coenae non est panis et vinum duntaxat, sed cum
pane et vino corpus et sanguis domini. De modo esse dissidium.
Lutherum explicare id per corporaliter, nos per spiritualiter.
At vocem spiritualiter non satis explicare mysterium, [* hiezu
a. R.: Spiritualiter manducare non esse credere.] nisi quis
per spiritualiter intelligat modum coelestem et ineffabilem
quo vera caro praesens intelligitur pani. Nihil autem obstare
huic doctrinae articulum de ascensione domini et proprietate
naturae humanae Christi. Apud deum enim in coelo nullum esse
locum, omnes locos unum esse locum. Ideo scribi, Christum
ascendisse in coelum et supra coelos, et Paulum vidisse
Christum ad Damascum. Vanissimum ergo esse commentum doctrinam
de coelo, quasi locus sit corporis Christi. Neque enim ullum
tempus esse in coelis apud deum, cum scribatur: Unus dies
tanquam mille: et vox praedicatoris simul esse possit et in
auribus multorum millium auditorum et in ore concionantis.
Dextram dei implere coelum et terram, ergo et filium hominis
in dextra sedentem, ita ut ineffabiliter percipi possit vere
et corporaliter ab omnibus cum repleat omnia. Interim tamen
non imaginandum de repletione illa quasi naturalis sit, sed
divina et per quam non negetur veritas humanae naturae in
Christo. In scripturis narrari similia, quod Helias et Moses
fuerint in Monte Thabor, quos tamen certum sit coelum non!
reliquisse. [* ab reliquisse beginnt das Ps... E II 342, 347.]
Angelos semper videre faciem patris nec coelum relinquere, et
tamen nobis in terra praesentes esse. Animam in qualibet
corporis parte esse totam. Et cum per mortem migrant ilico
esse in coelo, neque opus ulla motione.
^$2. Impios dicit manducare ipsum verum domini corpus, nec
tantum illis offerri hoc sed percipi. Hic autem fingit in
Chrsito duos effectus, alterum vitae, alterum iudicii.
Christum ergo a piis manducatum carne vivificare. Eundem
manducatum ab impiis iudicare. Ideoque dictum esse. Qui
indigne manducat iudicium sibi edit. Sicut enim unum atque
idem evangelium est aliis odor vitae ad vitam, aliis odor
mortis ad mortem, ita et Christus et eucharistia. Sicuti ergo
operatur vitam caro Christi in piis, ita mortem et iudicium in
impiis. Proinde qui negant veram carnem manducari ab impiis
spoliant Christum iudicandi maiestate et gloria. Neque vero
tantum iudicat in extremo iudicio, sed quotidie, ut claret 1.
Cor. 11. Sacramenti quoque veritas non innititur nostrae fidei
vel perfidiae, sed institutioni et veritati divinae. Licet
ergo credulus accedat, semper cibum et hospitem esse paratum.
Graviter ergo errare nos qui negemus impios, eo quod fide
careant, non percipere ipsum verum domini corpus. Neque vero
ignominiosum esse hoc gloriae Christi etc.
^$3. Multis agit de usu et abusu. De quibus iam non est dicendi
locus. Plus diu satis te detinui. Rem autem gratam faceres, si
de his omnibus paucula quaedam annotares et mihi mitteres
mature: praesertim de impiis manducantibus ipsum dominum[?].
Nihil haec me olim protrita movent: sed nihilominus tuum
expeto iudicium. Satis de detinui.
^$Vive et vale cum omnibus fratribus atque ministris. Dominus
bendicat vobis. Salutant vos symmystae et fratres.
Festinantissime scripsi. Ignosce ergo festinanti.
^$Tiguri 16. maii 1557.
^$Bullingerus tuus.
<lz>[Adresse ...]: fehlt.
