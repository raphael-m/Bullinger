<nr>3292</nr>
<ae>Felix Cruciger [Krzyzak] an die Zürcher Geistlichen</ae>
Krakau, 19. März 1560.
Zürich StA, E II 371, 762f.
Wotschke,  S. 100 ff.
Gratiam et pacem per Iesum Christum, dominum nostrum.
Postquam dei beneficio veritas evangelii apud nos illuxit, ita eam sathan cum suis omnibus obscurare et multis scandalis turbare non desinit, ut quod per pseudoprophetas non potest, per tot offendicula quorundam, quae excitat, evertere conetur.
Cum autem sciamus, vos fratres esse fidelissimos Iesu Christi ministros nobis nostrisque ecclesiis quam optime affectos nec minus cavere iis malis, quae in nostris ecclesiis quam quae in vestris exoriantur, ad vos, inquam, quorum nomen ubique apud pios
celeberrimum et impiis vel saltem hypocritis metuendum, confugimus, ut vestram quoque ea de re sententiam nobis praescribatis.
Non dubitamus enim ad praefractos damnandos valituram vel graviori reprehensioni illorum servituram apud omnes bonos.
Exorta est controversia apud quosdam de liberis eorum, quos progenuerunt ante confirmatum matrimonium, cum iisdem foeminis, ex quibus eos susceperunt, an sint pro legittimis an pro spuriis habendi post contractum matrimonium.
An hic iudicio parentum standum sit, qui post initum matrimonium eos pro legitimis habent bonaque sua illis adscribunt.
Si sunt legitimi, iure bona illis cedere debent, si non sunt legittimi, etiamsi a parentibus legitimi vocentur, an parentum voluntas violanda est, qua
illos haeredes omnium bonorum esse volunt et scripto publico testantur.
Diversae sunt hic sententiae.
Quidam ita aiunt, si concepti ante confirmatum matrimonium et nati in contracto matrimonio, habentur pro legitimis ita eorum parentibus consentientibus.
An  nati ante confirmatum matrimonium pro nothis haberi poterint, postquam matrimonium sit confirmatum et utriusque consensu pro legitimis censentur? Concipi ante matrimonium et nasci ante matrimonium parum differre aiunt.
De uxoribus quoque illorum contendunt, qui postquam cum illis vel scortati vel adulterati sunt, easdem in matrimonium ducunt, an pro legitimis uxoribus habendae sint, cum per publicam vel inscriptionem vel etiam testificationem sunt a maritis receptae pro uxoribus.
Quidam etiam quaestionem de peste movent.
An liceat sine peccato discedere viro pio publici muneris vocationem in ecclesiis non habenti atque etiam intus ullam spiritus vocationem sentienti? Nos respondemus licere, tentatur enim dominus a talibus, cum media ab ipso ostensa temere abiiciuntur, tentaret eger medicinam reiiciens, famelicus cibum, captus ab hostibus evasionem oblatam, ita in peste constitutus salubriorem aerem.
Cum enim possit per media servari, miraculo sine causa servari temere
optaret, vitam quoque privati nostri compendii causa exponere non debemus, nisi aut gloria[e] dei aut salutis nostrae et proximorum causa.
Non omnem quoque fugam ex publicis a domino immissis calamitatibus esse peccatum, ut exempla testantur.
In summa sententiam clariss.
viri domini Wolffgangi Musculi [in psalm. 86], de ecclesia nostra optime meriti, implectimur, tantum addimus, non omnes fugiendo peccare, quosdam infirmitate fidei, quosdam ne tentent dominum, hocque ideo dicimus, ne statuatur
peccatum, ubi non sit, et ne iudicet alter alterum, sed singulos se ipsos iudicent in conscientiis suis, an ex infirmitate faciunt.
Alioqui si hic peccarent, omnes, qui sibi cavent a peste, peccarent et ipsi, qui exemplo legis dei latae de leprosis separandis domos privatas pro pestiferis habent, ut Genevę, Venetiis et alias esse scimus.
Dilectionem quoque mutuam etsi sibi debere omnes agnoscimus, ubi tamen ordinantur ii, qui in peste serviunt, ut sunt presbyteri ecclesiae vel quicunque alii
fratres, non exigi a singulis fratribus seu a tota ecclesia hanc non necessariam dilectionem, quemadmodum nec deus exegit, ut leprosis separatis ex hominibus omnes servirent, etiamsi hanc dilectionem secundae tabulae exigeret ab omnibus.
Non necessaria quoque esset haec dilectio, si aliis servientibus et omnia ministrantibus aliquis cum periculo vitae suae eo se ingerat, ubi nihil plus commodi addere potest.
Haec hactenus.
Stancarum quoque novum Nestorium, quemadmodum olim scriptum accepistis, turbare ecclesias nostras hucusque Arrianos nos vocare, quod Christum mediatorem in utraque natura statuimus.
Nam, si mediator est in divinitate, minorem oportet statuere illo, ad quem mediet, si intercedit, orat ut deus, minor est, inquit, ad quem orat, atqui <gr>entygxanein</gr> seu intercedere, ut scriptura ubique loquitur, non est inferiorem esse aut se quasi supplicem more hominum demittere, sed suo patrocinio nos
tueri, dignitate defendere et se opponere pro nobis, quemadmodum cum rex recipit aliquem tuendum, non iam orat supplex pro eo neque se regno exuit neque minor est se ipso, qui fuit, antequam tuendum aliquem recepit, ut isti dicunt, qui suum orare semper intonant.
Dignum esset, ut aliquis ex doctis illi respondeat et scriptum edat cum subscriptionibus omnium ecclesiarum.
Nam ille impius literis vestris ad nos missis ea de re quasi per nos ementitis omnem fidem derogat.
De eo quoque, ad quem sit
mediator, controversiam movet.
Stancarus enim ad trinitatem dicit hominem Christum mediare, plerique tantum ad patrem secundum illud, nos habere accessum ad patrem per Christum, advocatum nos habere apud patrem Christum, neminem venire ad patrem nisi per Christum, rogaturum se patrem dicit, ubi solius patris mentionem fieri videmus.
Cupimus ea de re doceri a vobis, viri charissimi et fratres nobis in domino observandi, responsumque expectamus.
Dominus vos spiritu suo sancto regat, vestras
ecclesias tueatur in gloriam suam.
Amen.
Cracoviae  19. marcii 1560.
                  Felix Cruciger, superintendens ecclesiarum Minoris Polonię.
Clarissimis et doctissimis viris dominis pastoribus et professoribus ecclesiae Tigurinae, dominis et fratribus observandissimis.
^$Tiguri.
