<nr>3716</nr>
<ae>Bullinger an Johannes Calvin</ae>
Zürich, 20. Februar 1562.
<vo>Zürich StA, E II 346, 473. / Orig.
(Aut.)
Ep.Calv. 3719 (XIX, 290ff.)
S. D. Binas a tua humanitate literas accepi, colendissime domine et frater charissime.
Priores scriptae erant 28. ianuarii et coniuncta habebant acta rerum Gallicarum.
Posteriores infausta admodum nunciantes attulit Linerus.
Scio quantis laboribus opprimaris, ideoque maiores tibi gatias ago pro diligenti scriptione tua.
Admonet haec inconstantia levitas atque fatuitas istius nos divini mandati: "Nolite confidere in principibus, in filiis hominum, in quibus non est salus" [Ps 146, 3 (145, 2f Vulg.)].
Deus, qui potentia sua
haec operatur, vult in infirmitate virtutem perficere, ut ei soli in solidum omnis cedat gloria.
Hic orandus est nobis absque intermissione ut consilium Achitophelis infringat et periclitantem Davidem liberet atque restituat.
Hoc maxime a te scire velim, num ille se subiecerit concilio Tridentino et legatos ex Gallia in concilium miserit? Hostes enim nostri huius aliquid iactitant: unde certum aliquid scire cuperem.
16. ianuarii concilium aperuerunt Tridenti sublata eius suspensione ac decreverunt primam sessionem habendam februarii 26.  A supplicatione publica dicuntur hoc opus ipsorum putidum esse orsos.
In supplicatione fuerunt infulae circiter 112, multi nimirum cornuti asini.
Socii et vicini nostri 5 pagici dicuntur eo missuri quoque suam legationem.
Totos sese subiiciunt concilio.
Mittendum audio abbatem Heremitanum et amanum Lussium Subsylvanum.
Ideoque expectanda est nobis ante festum paschatis
solemnis citatio.
Neque inter nostros defuturos puto qui aequum esse iudicabunt ut aliqui mittantur et respondeant pro religione nostra etc.
Spero te literas meas accepisse quas ad te misit vere nobilis vir Hart.
ab Halvyl quibus expono quid Germani aliquot proceres offerant, et spem faciant equitatus et peditatus, si principes Galliae velint, colligendi etc.
Interea ex diversis locis accepi varia, quae tibi indicanda esse putavi operae precium, ut per Bezam nostrum ea, si videatur, exponas Galliae principibus.
Quamquam, si vera est fama, mortuus est princeps Condensis: quod ut falsum sit dominum oro, si verum, ut letiferum vulnus
sanet.
Argentina scribit vir quidam non vulgaris: Princeps Guysianus expectatur ad Tabernas in Alsatia: huc veniet princeps Wirtembergensis, coniunget se huic Bipontinus, colloquentur hi cum Guysiano: ita enim hic postulavit.
Variae referuntur causae huius conventus.
Alii enim putant Guysianum postulaturum, ne Germani obsistant eius conatibus ac haereticos in Gallia iuvent.
Nam quibusdam Germanis principibus Calvinistae et Zvingliani non minus quam Anabaptistae haeretici esse iudicantur.
Alii
putant Guysianum implorare auxilium ab his principibus ut, inquam, se sequestres interponant inter ipsum ac Nemursium et regem Galliae.
Addunt, polliceri Guysianos se libenter amplexuros confessionem Augustanam.
Nimirum ut turbent universam Galliam.
Haec in tempore moneo: tu quid iam facto opus sit scis.
Miseret me Bezae nostri qui ita haeret in laboribus intollerandis et depugnat cum tot gravibus adversariis.
Diligenter eius salus domino indesinentibus precibus est committenda.
Salutabis illum
meo nomine.
Lipsia scribitur huc, episcopatus tres, Magdeburgensem, Hallensem et Merseburgensem sponte accepisse evangelium et abiecisse papatum.
Liberum canonicis permissum coniugium, scortationem prohibitam: monachis et nonnis ac sacrificis certum praescriptum tempus quo aut nomina dent evangelio aut inde migrent.
Literae scriptae sunt circa medium ianuarium.
Martburgo scribitur ad me februarii 1: Rex Daniae naves aliquot onustas amplis opibus vi Hamburgensibus abstulit: unde res ad atrox bellum spectare
videantur, cui facile multi sint implicandi.
Non procul Colonia Aquisgranum versus militem conscribi Philippo vel Guysianis.
Ex Italia audimus, subditos comitis Petiliani defecisse ad principem Florentinum.
Hunc consentiente papa novum instituisse ordinem equitum, (quales Rhodii sunt), quos S. Stephani nuncupet, ut illi vocantur S. Iohannis.
Et quidem nunc ordinasse 200 et misisse in insulam Elbam pugnaturos contra Turcas.
Dedisse item annui reditus ducatos 25000. Multum item esse rumorem de bello Gallico, ac in Italia pro certo affirmari Galliam fore debellandam.
Hoc nimirum ille timuit qui professus est se
obedientem filium fore romanae ecclesiae.
Heydelberga scribitur  12. februarii: Wimarienses principes eiecerunt tandem Illyricum, Wigandum, Iudicem, Musaeum et alios quosdam, quod intellexerunt quid isti quaerant, et quod acerbis scriptis perturbarunt omnia.
Dicuntur migrasse in Pomeraniam ut illam quoque perturbent.
Heidelberga missae sunt ad me literae his meis inclusae una cum libro Til.
Hesshusii, hominis perfrictae frontis et insani.
Postulatum, ad te ista mitterem mature.
(Habet Martyr quoque exemplum quo uti potero)= (Zusatz a.Rd.) Heri accepi, hodie mitto.
Legam et ego, ubi absolvero responsionem meam quam do Brentio, de coelo, de dextera dei, de personali unione et de coena domini.
Imprimitur et absolvi fere.
Scribo Latine et Germanice: Scis nimirum illum contra me scripsisse utraque lingua.
Ideo non potui dissimulare, licet invitus pugnem.
Nec dedi illi iustam occasionem, nec nominatim contra ipsum scripsi antea quicquam.
Docet ille, coelum, sedem beatorum et dexteram dei esse ubique, et corpus Christi esse ubique etc.
Si volueris respondere Hesshusio, oro te ut brevibus et perspicue et ad rem respondeas, praeterita eius persona et dissimulatis convitiis eius.
Sed quid sus Minervam<f1>Adagia, 1, 1, 40 (LB II 43).<fe>? etc.
Non puto Castalionem praeficiendum scholae Lausanensi.
Dum enim huius aliquid audirem serio admonui amicos ut sibi ab hoc homine caverent.
Scio et Hallerum manibus et pedibus reniti.
Synodus fuerat indicta Bernam, sed rursus propter turbas illas et alias causas intermissa.
Conantur alias rebus bene consulere.
De qua re alias ad te scribam copiose, cum plus erit otii.
Ad hanc enim rem opus erit etiam tua fideli opera.
Mirum est tanto tempore Coignetium abesse.
Metuo sane ne arte fiat et dolo malo.
Sed committamus haec omnia domino.
Oro te, mi frater, ut mature significes num meae tibi sint redditae, et si quid memoratu dignum habes ex Gallia addas, maxime vero significes, num regnum Galliae miserit legatos in concilium.
Vale.
Dominus aeternum te et tuos servet.
Salutant te fratres.
Saluta amicos et fratres omnes.
Festinantissime.
Tiguri. 20.febr. 1562.
                                                          H. Bullingerus tuus.
Clarissimo viro d.
Ioanni Calvino Genevensis ecclesiae fideli pastori domino et fratri suo colendo et dilecto.
^$Genff.
