<nr>2813</nr>
<ae>Jakob Rietmüller, Myliagrius, an Bullinger</ae>
<od>
Reichenweier, 18. (oder 28.) November 1557.
<vo>Zürich StA, E II 361, 199. / Orig.
(Aut.)
<re></re>
<tx>S. D. Optavi saepius occasionem mihi dari ad te scribendi, vir humanissime, duplici ratione, primum quod ante annos 13 cum Iohanne Hospiniano te salutaveram in aedibus tuis, hactenus nunquam viderim faciem tuam, deinde quod praeterita aestate rumor apud nos spargebatur de transmigratione tua ad aeternam patriam.
Quam sane tibi nunc optime merito et emerito Christi servo non invidissemus, si multos in religione evangelica triarios reliquisses nobis.
Verum dum ita suspensi eramus, imo dum iam
pridem obitum tuum deplorabamus, ecce bonus quidam Mercurius cum tuis literis reddit nobis animum et te ex antro trophonii rediisse concomitante Apocalypsi d.
Ioannis apostoli pronunciat.
Eris ergo nobis posthac multo charior, qui mortuus eras et resurrexisti cum magno foenore, rumpantur ilia papae.
^$De d.
Matthia Erbio, confratre meo, multa tibi significarem, si non erubesceret rudis meus calamus aut si ferras asinum insueta rudentem.
Perscripsisset ipsemet multa, quae tu forte scire
cupis; sed cum praeter spem d.
L.Hospinianus per uxorem nobis valediceret crastino die profecturus Basileam et bono viro praepedimentum morbi obiiceretur, mihi impari huius provinciae imposuit, ut multis nominibus te salutarem et nova illa, quae accepit ab Isemanno nuper, transmitterem vobis; habetis vos nimirum certiora et meliora.
Nova hodierna, cum haec scriberem, accipe: Fuimus per totam noctem in metu et periculo propter militem externum, qui infecta re et retento salario dimissus a
Bolwilero per Alsatios agros tendit ad inferiores partes Germaniae libenter aliquod monstra tentaturus.
Cives nostri per totam noctem cum vicinioribus oppidis fuerunt in armis, tandem sine effusione sanguinis humani, attamen aliqua iactura farciminum et aliarum exculentarum rerum intactos patrios penates permiserunt.
Venit ad nos princeps noster hodie cum coniuge et filio Friderico.
Audio principem ambire Conradum Frickium, ut agat concionatorem aulicum, quem facile impetrabit a Milhusanis
propter odiosum suum kronenfressen, quod toties ingeminat istis sanguinariis.
Vale, optime pater, in Christo.
Richenvillae 18. novembris 1557.  (18. oder 28. lesbar).
Tuus Iacobus Myliagrius, symmista Erbii.
Eximiae eruditionis et pietatis viro d.
Heinrycho Bullingero, Tigurinae ecclesiae pastori vigilantissimo, domino colendissimo suo.
