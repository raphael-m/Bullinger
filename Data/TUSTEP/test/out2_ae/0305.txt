<nr>0305</nr>
<ae>Ludwig Lavater an Bullinger</ae>
<od>Paris, 8. Dezember 1548</od>
<vo>Autograph: Zürich ZB, Ms F 39, 719</vo>
<dr> </dr>
<re> </re>
<tx>
S. D. Accepi literas tuas 8. iduum Decembris, quae multis nominibus mihi
iucundissimae fuerunt, partim, quod non obscuras tui in me amoris notas prae se
ferebant, partim quod statum patrię et paternae valetudinis rationem
continerent. Iamque meas satellitibus regiis vobis perferendas dederam; verum ut
me novissimas tuas accepisse intelligas, non committendum putavi, quin ad tuas
responderem breviter, si quid responsionem flagitare videretur. Patrem mecum
rediisse in gratiam ipsemet literis testatus est; nunc vero cum idem tua habebat
epistola, animum nihil mutatum esse facile intelligo. Si parentes causas Meę
profectionis posito omni affectu expendant, non mihi dubium est, quin me filii
offitio non defuisse dicturi sint. Iam vero, quod sumptuum, quos feci, rationem
attinet, hoc tempore nihil certi propter abitum, quem tabellarii maturabant,
scribere possum. Praeterea Martini Besardi peregrinationem, nam superioribus
mensibus in Picardiam profectus revertetur ad festum nativitatis Christi; huic
syngrapham dedi, quibus summa ascripta est. Praeterea rationem inire oportet cem
contubernalibus et pecuniam, quam Martinus mihi custodiendam comisit, et reddere
et quantum ad peregrinationem dare velit, rogare. Summa autem erit omnium, quae
insumpsi et ad adornandam peregrinationem mihi erunt necessaria, circiter 24
coronatos. Quae summa etsi magna sit, tamen si temporis, quo Tiguro discessi et
omnium meorum et temporis quo mihi inter itiniere commorandum fuit, ratio
habeatur, moderata esse existimabitur. Et haec summa, modus etiam et summa
omnium meorum sumptuum esse debet. Verum quoniam propter seditionem Aquitanicam
in Aquitania hyemare non potui, facile perspitio e re mea non fore, si denuo
hamc peregrinationem instituam, nec etiam, si diutius Parisiis heream, ubi nulla
Christi confessio palam auditur.
Praesertim si parentum consilio parere velim et paternę religionis non
oblivisci. Statui igitur Lausannam proficisci cum propter in tolleranda hyemis
frigora tum propter quadragesimale ieiunium, quod maxime papisticis
abominationibus consecratum est. Periculum, enim, si aliquod est, tum maxime
verę religionis confessoribus imminet eoque tempore maxime hactenus saeviit
gladius papisticus. Lausanę si agam, non puto parentibus ingratum fore
propter religionis confessionem. Parvis enim sumptibus eo proficisci possum et
comitibus, quorum conversatione melior efficiar, adiungere. Ubi, si ita
videatur, linguę sanctę rudimenta addiscam et appetente vere Italiam
propter locorum frequentem in omnibus historiis mentionem lustrare potero et sic
me sanctis theologiae studiis totum consecrare. Facile enim dignitatem et
excellentiam sacrorum studiorum, si cum philosophia conferam et tenebris
papisticis, possum dispicere. Utile etiam meo quidem iuditio est et frugiferum
utriusque religionis sectatores conspexisse. Vestro tamen me totum arbitrio
permittam. Haec de profectionis et studiorum cursu ad te scribere volui, ut
videas me tuas literas accepisse et frugi filii officio non defuturum. Novarum
rerum nihil habeo, quod te dignum sit. Regii satellites, qui in aula regis
versantur, melius te de omnibus rebus edocere poterunt, nec possum in posterum,
quid Lutetię agatur, me scripturum promittere, cum propter comites idoneos
mihi iter accelerandum esse videam. Habebo tamen certos homines, ex quibus
semper, quid agatur Lutetiae ubi rescivero, te faciam certiorem.
Haec, si tibi ita videatur, parentibus referre poteris et meis verbis dicere me
officio meo non defuturum esse. Patris mei amorem erga me multis argumentis non
vulgaribus intelligo, id quod solum facile me in officio continebit. Faxit
summus omnium ingeniorum moderator, ut aliquando expectationi respondere possim.
Supputationem sumptuum brevi ad vos mittam, et quibus pecunia danda sit,
postquam ex Martino agnovero, quibus dare velit; habet forte in Helvetia certos
homines, quibus pecuniam numerare velit. Sed ne meis tibi magis molestus sim,
iam finem faciam. Deus te nostrę ecclesiae diu incolumem servare dignetur.
Parentes meos totamque tuam familiam salvem esse cupio.
^$Lutetię Parisiorum 8. Decembris anno 1548.
^$Wale iterum et literas uberrimas de omnibus rebus, statu civitatis, studiis
meis, sumptibus et profectione expecta.
<un>Tuus ex animo Ludovicus Lavatherus Tigurinus. 
<lz>[Adresse:] Vigilantissimo Tigurinę ecclesiae moderatori Henrico
Bullingero, patri suo observandissimo. Tiguri. An herren Bullinge[r]n,
predicanten zuͦ Zürich.
