<nr>1219</nr>
<ae>Johannes Comander an Bullinger</ae>
Chur, 12. Oktober 1551.
Gr. I,  S. 217.
Gratiam et pacem a domino. Non est, ut de rebus nostris
pluribus tecum agam, vir honorande. Sumus quidem tepidi et
desides; libertate per Christum nobis parta ad nostras
cupiditates abutimur et, quamvis omnium rerum caritate et
inopia affligimur, vitam tamen nostram minime emendare
curamus. Nec de episcopo nostro certa scribere possum. Romam
hinc ante menses 14 abiit, a Romano episcopo detinetur
captivus quodammodo; nam liberum illi non est ad sua redire;
qua causa, nescitur. Lutheranismi insimulatur et accusatur,
sed immerito; inveterata tyrannis agit cum illo, ut semper
egit. Episcopus Bergomensis Romae captivus detinetur; ab
illo revocatio poscitur et liberabitur. Noster vero non
solum ad revocandum, si quid mendae haberet, sed etiam ad
execrandum paratissimus est et liberari non potest. Multa
apud nos feruntur de comitiis Badensibus, obscure tamen;
certiores fieri petimus per te, etiam de inclementissimo
Cęsare et aliis rebus. Vale in domino Iesu quam
fęlicissime. Ex Rhetiae Curia,  12. octobris 1551.
Tuus Ioannes Comander.
Philippus Gallitius, Heimius et Tscharnerus te plurimum
salutant.
Pietate et doctrina spectabili viro magistro Heinricho
Bullingero, Tygurinae ecclesiae episcopo vigilantissimo,
domino et amico suo primario.
