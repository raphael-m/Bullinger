<nr>0487</nr>
<ae>Wolfgang Musculus an Bullinger</ae>
<od>Bern, 27. Juni 1549</od>
<vo>Autograph: Zürich StA, E II 360,253.
(Siegel...)</vo>
<dr>Ep. Calv. 1216 (XIII, 316f).</dr>
<re> </re>
<tx>S. D. Quę mea sit sententia de scripto conciligationis
inter vos isthic et D. Calvinum composito, Bullingere in domino
charissime, ante octiduum ad te per D. Eberhardum scripsi, ut
nunc opus non sit quicquam de illo memorare. Animum meum nosti:
nihil magis in votis habeo, quam ut omni simultate sublata
veritas evangelii dei sic Christi proponatur ecclesiis, ut
populus dei aedificetur et tandem scientię dei, quae satis
magna postremis istis concessa est temporibus, timor ac
reverentia dei coniungatur. Quapropter admodum congratulor
diligentię tuę quam huc tendere video, ut controversia ista
sacramentaria sublata animi ministrorum Christi arctius
iungantur, et adversus improbissimum Satanam gregi Domini
pascendo vigilantius incumbant. Quę ecclesiam hanc specialiter
concernunt, inque illa vel ferenda vel tentanda sunt, illis
committo quibus plus est authoritatis et experientię. Ago hic
homo advena, nihil aliud in usu habens quam ut in psalterio meo
publicis lectionibus absolvendo pergam. Commendo me tuę fidei.
Dominus rationem habeat ecclesiarum suarum. Si quid me vis,
mone. Salutem omnibus tuis meo et meorum nomine, qui per gratiam
Dei belle valere incipiunt. Salveant etiam domini ac fratres mei
omnes. Gervasium quaeso mone ut aliquid saltem ad me scribat.
^$Bernę 1549. 27. Iunii.
^$Heri annus fuit quo Augustam propter acceptatum Interim
reliqui. Domino sit gratia qui adflictiones suorum tempori fluxo
ac transitorio inclusit.
^$W[olfgangus] Musculus tuus in Domino.
<lz>[Adresse ...]: Praestantissimo theologo M. Heinrycho
Bullingero, domino ac fratri in Christo plurimum colendo.
Tiguri.
