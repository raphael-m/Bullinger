<nr>4253</nr>
<ae>Bullinger an . . . . . . . .</ae>
[1564 / 1565]
ZÃ¼rich StA, E II 441, 659. / Orig.
(Aut.)
(Anfang scheint zu fehlen.)
Certissimum est legatum gubernatoris Mediolanensis nomine principis sui regis Hispaniarum ad Rhetos Curiam venisse ac principis sui nomine postulasse comitia
indicerent publica sui principis sumptibus, in quibus agatur de amicitia vicinitateque ac foedere ineundo inter Rhetos et ducatum Medilanensem.
Indicta est
itaque dies comitiorum ac celebrata.
In ea tractatione pollicitus est princeps Hisp[anus] sane splendidissima quaeque ac petivit vicissim sibi a Rhetis ad
defensionem ducatus Mediolanensis, cum res poposcerit, concedi aliquot millia militum, praeterea concedi transitum  per Rhetiam ex Italia in Belgicum et hinc
inde rursus in Italiam; item si profugiant aliqui ex ducatu Mediolanensi ad Rhetos, ad instantiam gubernatoris capiantur et remittantur Mediolanum.
Et cum multa
alia sint huius foederis ineundi capita, ista tamen bonis non levem suspitionem moverunt.
Opposuere ergo se Rheti aliquot regis conatui, et hinc quoque
scripserunt ad primores Rhetiae viri religionis et pacis amantes, denique praevenire cupientes, ne protestantes Germaniae aliquid accipiant detrimenti,
diligenter illi dispiciant, quid agant et ne, quod nunc foedus pangunt, pugnet cum foedere prius initio Helvetico ac Gallico, ne item militem polliceantur
Hispano,
quo aliquando abutatur non modo contra Germanos, sed etiam contra ipsosmet Rhetos; neque enim oblivioni traditum, quod Hispani anno 1525, cum Rheti ad Papiam
regi Francisco militarent, Vallem Tellinam invaserunt, qua irruptione factum est, ut revocati Rheti regem deseruerint ipseque captus et Helvetiorum exercitus
magna clade sit affectus.
Ergo nunc quoque fieri posse, ut militem petat, quem in ducatu Mediolanensi retineat, interea vel per se vel per alios Rhetorum socios
affligat, mox et in ipsosmet ferrum stringat.
Iam vero cum etiam constet foedus mutuum conciliatore Lotharingo cardinali pactum esse inter papam, Hispanum et
principes Italiae, qui sese obstrinxerint ad s[anctae] sedis Romanae defensionem, et papistae palam fidant Hispani viribus illumque brevi venturum minitentur et
rediturum rebelles ad s[anctae] sedis Romanae obedientiam, cavere debere Rhetos, ne, dum transitum aperiunt Hispanis, transitum patefaciant contra Germanos
evangelicos et demum etiam contra semetipsos, praesertim cum conscii rerum pontificiarum referunt pro certo missurum brevi pontificem Romanum suos legatos ad
principes et respublicas evangelicas cum actis concilii Tridentini postulaturumque, ut illa benigne recipiant, et . . . . .  multis sedule adhortaturum, ne
respuant; s[in autem] rebelles esse perrexerint, certo privandos [esse om]nibus suis privilegiis et ipsorum ditiones, corpora [et uni]versas facultates
direptioni omnium eorum, qui invadere eos voluerint, obiicienda adeoque contra ipsos procedendum iuxta decretalem Ad abolendum etc.
Unde prudentiores nullo
possunt colligere negotio socios papae meditari exequtionem concilii Tridentini, cumque constet papam singulariter infensum esse evangelicis principibus
Germanis urbibusque et rebuspublicis Helveticis, sed et susurrent nonnulli episcopum Constantiensem meditari nescio quae, ut restitui possit in integrum
reductis ad obedientiam omnibus, qui sunt in Svevia et Helvetia, maximopere curare debere Rhetos, ne postulatio illa Hispanica transitus aliquando vergat in
interitum Germaniae et Helvetiae, adde et Rhetiae etc.
            His et aliis admonitionibus effectum est, ut Rheti responderint foedus se quidem inituros,
verum antepositis foederi huic novo omnibus aliis antea pactis veteribusque foederibus, deinde nolle se tradere fugitivos propter religionem, imo petere, ut
omnibus Rhetis Mediolanum venientibus sua sit libera et impunita religio, et quidem regi concessuros se transitum a Belgia in Italiam, at non contra ex Italia
in Belgiam; ita se etiam militem pro defensione ducatus concessuros, sed certis cum conditionibus etc.
Cum hac articulorum moderatione missi sunt legati ad
gubernatorem Mediolanum; verum ita ipsi haec displicuit moderatio, ut legatum Curia revocarit Mediolanum.
Hic vero discedens reliquit Curiae secretatrium suum
ac dixit se facile principi persuasurum, ut istis conditionibus feriat foedus, adeoque se mox a feriis paschatis Curiam reversurum.
Hucusque hactenus perducta
est res ista, quae bonis subinde magis et magis redditur suspecta, maxime quod in praeteritis comitiis Badensibus eiusdem regis legatus articulos foederis
pangendi cum 13 Cantonibus proposuit, quos illi ad deliberandum in recessus acceperunt responsuri in comitiis Badae mense iunio celebrandis.
At legatus apud
Rhetos pro certo affirmavit 13 Cantones pepigisse iamiam.
Quod tamen falsissimum esse nonnullorum literis indicatum est Rhetis.
Utinam ubique sapiant principes
et respublicae et caveant sibi ab insidiis papae.
[Schluss fehlt.]
