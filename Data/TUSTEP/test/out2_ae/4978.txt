<nr>4978</nr>
<ae>Tobias Egli an Bullinger.</ae>
Chur, 6. Februar 1570.
Zürich StA, E II 376, 178. / Orig. (Aut.)
Gr. III, 176f. R.
S.  Accepi humanissimas tuas literas, colendissime d. pater,
et quidem magno gaudio, utpote qui nondum sis defatigatus
nos quoque de multis erudire, quamvis et negocia et aetas id
muneris et officii merito denegare possit. Agimus gratias
omnes et deum rogamus enixe, ut ille vires tibi sufficiat,
quae porro comodo nobis esse possint. Ex Italia quaedam
essent, sed auditu iniucunda, utpote tyrannidem redolentia
pontificis inauditam, de qua proxime. Nunc enim, quod uxor
peperit mea et 7m mihi dedit hodierno die, ultra nihil
possum. Ignosces ergo et brevitati meae et celeritati. Dedit
mihi vir amplissimus praefectus huius urbis hasce literas
Basileam pertinentes, quas, si citra tuam molestiam commoda
et obvia aliqua occasione Basileam mittere possis,
gratissimum utrique fecer[is]; sat autem cito, si sat bene;
pecuniis enim sunt onustę.
Salutant tu[am] humanitatem d. Campellus, qui in auxilium
neptis suae, filiae d. Philippi Gallicii, huc se contulit,
quae a viro cupit divertere ob inemendabilem et desperatam
diuturnamque sęvitiam illius etc. Salutant te etiam d.
consul[es] (a.R.  coss.), d. Pontisella, d.
Gantnerus, d. Carolus, d. Bonettus, d. Fridericus a
Salicibus, d. Balthasar Planta, frater d. Rhetiensis, homo
evangelio faventissimus, et plures alii, quorum nomine de
industria subticere brevitas iussit et sexcenta negocia. Te
deus, colendissime mi domine, diutissime nobis et aeternum
servet. Amen.
Ocyssime Curię 1570. 6. februarii.
T[uae]
d[ominationis] subiectissimus Th[obias]
Eg[linus].
Amplissimo omnigenaque et virtutis et eruditionis luce
splendidissimo clarissimoque viro d. d. Hennrico Bullingero,
Tigurinę ecclesię antistiti primario, d. suo aeternum
colendissimo.
Zürych.
