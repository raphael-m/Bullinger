<nr>3628</nr>
<ae>Felix Cruciger an die Schweizer Prediger</ae>
Beza, Thes.
(Genf.Ausg.) 257. /Druck
Ep.Calv. 3508 (XVIII, 675f)
Wotschke, S. 128. Reg.
Gratiam et pacem a deo patre domini nostri Iesu Christi fratres vestri, qui manent per universam Minorem Poloniam.
Intelleximus, viri clarissimi, et ex testibus fide dignis et ex literis aliquorum, quae ad nostros ex vestris regionibus adferuntur, nostros coetus aliquo modo istic suspicione laborare, ac si peregrinorum dogmatum et potissimum Arianae Servetianaeve impietatis defensores aut saltem fautores esse deberemus.
Quae sane res ubi ad nos perlata est, graviter animos nostros percelluit et sauciavit ita, ut nunc cogamur denuo in hoc articulo coram vobis fratribus amantissimis explicare rationem fidei
nostrae.
Nolite igitur de nobis addubitare.
Credimus et confitemur unum deum iuxta canonicas scripturas et hunc agnoscimus et colimus ita, sicuti se patefecit in tribus personis ad illam ripam Iordanis.
Credimus patrem omnipotentem, filium ei per omnia aequalem, quod naturam, essentiam vel deitatem, minorem eo tantum, quod, quum esset in forma dei, semetipsum exinanivit seu, ut uno verbo complectamur, ratione officii mediatoris.
Sic et in spiritum sanctum credimus verum deum, qui a patre et
filio procedit.
Quid multa? Amplectimur reverenter tria illa symbola, apostolicum, Nicenum et divi Athanasii, nec volumus a consensu vestrarum ecclesiarum discedere, et abhorremus omnia dogmata nova et exotica memores dicti: "Depositum custodi, o Timothee" (1. Tim. 6.20) Haec est fides et confessio nostra.
Quodsi igitur Stancarus deinceps aut quispiam alter nostrae famae insidiabitur apud vos, ne credatis, per nomen Iesu vos obtestamur; id enim vobis, viris pietate et gravitate christiana
praeditis, congruit.
Georgius Blandrata ante aliquot hebdomadas nostrae confessioni videbatur serio subscripsisse.
Cuius causam oramus ut diligenter et prudenter dispiciatis et nos de omnibus certiores reddatis.
Sed quod attinet nostras ecclesias,  coram deo testamur, quod hactenus per dei gratiam in ea fide persistimus et persistere deo volente cupimus, sicut supra recitatum est.
Valete, fratres in domino perpetua observantia colendissimi.
Datum ex magna Kxiaess in synodo nostra 3. die septembris anno 1561.
(Adr.
b.
Beza:  Calvino et aliis fratribus).
