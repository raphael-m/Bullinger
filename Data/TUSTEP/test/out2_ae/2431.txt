<nr>2431</nr>
<ae>Johannes Calvin an Bullinger</ae>
<od>Genf, 1. Juli 1556</od>
<vo>Autograph: Genf 107a, 141.
(Siegel...)</vo>
<dr>Ep. Calv. 2492 (XVI, 218ff.)<dr>
<re>Â </re>
<tx>S. Quum iam praeterierit integer sesquimensis, ex quo mihi
redditae sunt postremae tuae literae, quibus nondum respondi,
tam longae cessationis me aliquantulum pudet. Ne tamen putes
nihil mihi excusationis suppetere, scias, quo tempore eas
accepi, laborasse febri tertiana, quae multos terruit, quibusdam
spem evanidam attulit pravae laetitiae. Ab eo tempore diu me
suspensum tenuit d. Ioannes a Lasco, qui de colloquio acturus ad
conventum Spirensem venerat. Quid egisset me prorsus latuit,
donec literis d. Petri Martyris certior sum factus, illum in
ducatu quoque Wirtebergensi cum Brentio disputasse, nunc
volitare acta quaedam ex quibus appareat, quamvis insulse vel
frigide Brentius corporis Christi immensitatem assereret,
fratrem quasi victum obmutuisse. Quum iam triumphos agat pars
adversa, illum inconsiderate fecisse existima Petrus Martyr, qui
privatim sine idoneis testibus vel arbitris congressus sit.
Triduo post venerunt literae Francofordia scriptae, non absque
consensu ipsius Lascani, quae expeditionis tam infaustae
successum valde commendant. Ipse ex morbo decumbens non
scripsit, sed eius familiaris, qui omnium eius actionum conscius
est, tanquam ex eius ore haec refert: Palatinum esse nostrum,
Witebergensem dubium pendere, Palatini cancellarium nobis
suffragari, principem ergo in comitiis Ratisponensibus daturum
operam ut viri docti utrinque conveniant. Collectanea simul sub
actorum nomine quaedam misit ad fratrem nostrum purgandum, quae
literas Martyris confirmant. Disputatio enim illic tacetur.
Tantum scribit quae a Brentio reversus seorsum apud se concepit.
Ergo quiescere praestabat, nisi quid forte melius dominus
praeter spem deinde offerat. Significat a nepote se fuisse
admonitum, placere regi Poloniae, antequam in patriam redeat,
apologiam ab ipso scribi, qua demonstret suam doctrinam cum
Augustana confessione congruere, ideoque breve scriptum se
meditari quod ex tuo, Martyris et meo consensu editurus sit.
Ego, ut genus argumenti et consilium non improbo, ita rem video
plenam periculi, nisi summa adhibeatur dexteritas. Sed iudicium
satis opportune ex lectione fiet. De colloquio ignosces si abs
te nonnihil dissentio. Nam etsi non apparet profectus qualem
optarem, quia tamen longe turpius esset recusare quam constanter
et ingenue veram doctrinam asserendo subire pervicaciae notam,
eventum deo committendum censeo, modo ne interea fugitemus
lucem. Ego quidem, sicut hactenus feci, me continebo, ne
satagendo nimis cupide appetere videar. Si tamen adversa pars
ultro nos accerset, ad fidei meae defensionem paratus ero. Nec
vero dubito quin tu quoque eodem animo sis. Apud d. a Lasco
interim testatus sum quam mihi non placeret immodica eius
sedulitas. Sed non ignoras quam mihi non placeret immodica eius
sedulitas. Sed non ignoras quam difficile sit a suo quemque
ingenio retrahere. Vale praestantissime vir, et mihi ex animo
colende frater. Dominus tibi semper adsit, te gubernet ac
benedicat cum familia. Collegae mei et amici plurimum te
salutant. Symmystis tuis salutem multam precor.
^$Genevae calendis iulii 1556.
^$Ioannes Calvinus tuus.
<lz>[Adresse ...]: fehlt.
