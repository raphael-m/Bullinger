<nr>2124</nr>
<ae>Simon Sulzer an Bullinger</ae>
basel, 7. März 1555.
Zürich StA, E II 336a, 388f. / Orig.(Aut.)
Ep.Calv. 2141 (XV, 491f) Exc.
S.  Scribo festinanter, quia simul pluribus data occasione
scribendum est. De
comiciis Augustanis legi proposita a rege Ferdinando, quibus
ille primum deplorat Germaniae discerptam consensionem idque
potissimum in religionis capitibus haud paucis; quae nisi
restituatur, salvum esse statum nullo modo posse etc. Ac de
remedio quidem saepe cogitatum a Caesarea maiestate adque
supremum priscisque seculis usitatum ordinibus etiam
suffragantibus devenisse, concilii (inquam) legitime
celebrandi decisionem etc. Verum quae remorę
intervenerint, sat perspicuum omnibus esse, et quia etiamnum
idem studium consentientem religionis formam constituendi
tam necessarium sit quam quod maxime, siquidem communem
velint incolumitatem instauratam promotamque,
id in deliberatione agitandum esse, utrum denuo ad concilium
generale devolvendae controversiae sint, idque si probetur,
qua sit ratione communiendum, ne coeptum interrumpatur, an
colloquiis denuo ut pridem inter doctos institutis querenda
concordiae vel per Germaniam formula sit; nam de nationali
concilio tractari nihil posse. Deinde vero de conservanda
Germaniae pace contra perturbatores quosdam (quo Albertum
nimirum similesque innuebat) deque camerę imperialis in
tales autoritate tractandum esse. Proposita haec sunt 5a
februarii, et quia non venerant eo consiliis instructi ad
non provisum deliberationis de religione articulum et
principes et legati principum. Dixerunt, qui a Ioannis
Friderici, electoris defuncti, filiis missi erant, se de his
et huiusmodi nihil habere in mandatis a suis principibus,
quam ut aperte profiteantur suos principes confessioni
pactoque Pataviensi staturos und wellind inen hierob wol und
whe geschechen lassen. Idem respondit dux Christoforus
Virtembergensis, qui 8a die Augusta domum verus discessit,
quem mox secutus Bavarus, qui et ipse in sua sese recepit.
Interea tamen Palatinum et alios rex sollicitat, ut praesto
sint; sed utrum vel ad calendas maii (sicut fama fert) denuo
coitura comicia sint, nondum certo constat, et fortasse
minus procedent consilia ob motus bellicos in Saxonia, ubi
conscribitur exercitus hinc a marchionicis, Mechelburgense,
Daniae rege, et civitatibus aliquot ad mare Balticum, illinc
vero ab Heinricho Brunsvicensi, cui duo currus pecunia
onusti nescio unde allati sunt. Fertur iam is equitatum 3000
colligere decertaturus contra hostes ob episcopatum
Hildesheimensem, in quem filium contruserat deturbato ducis
Holsteinensis fratre. Antverpiam imperator 10 vexilla
militum induxit ad cohibendos sub iugo cives, qui exactiones
nimis onerosas iniquius ferre ceperant, adde et contra
subnascentem nostram religionem; videtur par eius urbis cum
Gandavo futura conditio. Rex Angliae Bruxellam venturus
dicitur, ut succedat patri in Germanię Inferioris
gubernatione;
affirmant enim multi Carolum per Angliam in Hispaniam
reversurum, eo quod Germanici aeris frigora atque
intemperiem nequeat sufferre. Salutata regina Anglospana a
Reginaldo Polo fertur verbis Elizabethae: "Ave, Maria,
gracia plena; dominus tecum, benedicta tu in mulieribus,
benedictus fructus ventri tui." Ecce <gr>kolakian</gr>
plusquam Gnatonicam.
Ceterum, quod requiris de Calvini scripto, id unum respondeo
videri mihi strictim revocasse, quae pridem in media
controversia de sacramentis ab hac parte allata sunt idque
subacerbe pro ingenii vehementia, forte et scriptoris nescio
cuius acerbitate incitatus. Vestphali nimirum, cuius
scriptum mihi visum non est et vix legissem etiam oblatum;
adeo a pugnacibus in hoc argumenti genere libellis abhorreo
pridem harum contentionum ad nauseam usque satur. Metuo
autem, ne incendium exardescat utrinque non sine gravi
scandalo, nisi dominus potente manu sua temperet. Eum (quod
unum possum) cum meis precor, ut, donec nobis idem sentire
et loqui et unum in ipso esse, qui crucifixum profitemur,
omnes.
Intelligo et aliam controversiam cieri Cavino
praedestinationis nomine eumque contentionis ignem etiam
inter fratres Sabaudis ditionis Bernensis gliscere excitatum
a Zebedeo quodam Geldro, qui et eius etiam tempestatis in
ecclesia non postremus autor extitit de ministerio et
symbolis, quae me cum aliis patria eiecit. Adeo non quiescit
Satanas. Agam cum amicis Bernę hortando, quantum possum,
ut tempestive malo ingruenti occurrant; intelligo enim ex
quibusdam hos conflictos odiosiores ac forte periculosiores
futuros, quam priores fuerint. Tu, mi Bullingere, si quid ea
in re potes, scio, advigilabis. Vale. Basileae  7. martii
anno 1555.
Tuus Sulcerus.
Viro praestantissimo d. Heinricho Bullingero, domino et
fratri colendissimo suo.
