<nr>4530</nr>
<ae>Johann Steiger an Bullinger</ae>
Bern, 14. Dezember 1566.
Zürich StA, E II 360, 587. / Orig. (Aut.)
Wolgelertter, frommer unnd wyser, insonders gönstiger, lieber herr, min willig dienst und alles guͦtz sye üch zuͦvoran
bereit. Demnach als ich verständiget, wie dyß jars von den gnaden gottes wol vil wyns by üch gewachsen, so han ich nüt
dester mi[n]der ouch üch etwas gewächs zuͦ Rol wellen teilhafft machen, weliches ich üch hiemitt ein fäßli zuͦschicken.
Uß dem wellindt das fäßli, so ich üch vordrigs jar zuͦgeschyckt, zuͦfüllen lassen. Den übrigen minen gönstigen, lieben
herren, als herren Ruͦdolpho Gvalthero, Ludwigen Lavatter, ouch herren Wolffgang Halleren, so wytt glichlichen ußteilen
verschaffen mitt bytt, ir wellindt also für ein kleinfüege schencke zuͦ einem guͦtten, glückhafftigen jar (das ich üch
hiemitt allensamen von härtzen wünschen) wol verguͦtt han. Mich hienäbend erbiettende, üch sampt unnd sonders alle
mügliche dienst ze bewysen. Nüwer zytung hand wirr jetzund nützit alhie, dann wie ir dero ane zwyfel von herren
burgermeister von Cham wol bericht sindt; den wollendt mier gantz früntlichen grüössen. Bevelchen üch hiemitt in den
schyrm gott deß almechtigen.
Uß Bernn den 14. decembris 1566.
Ü[wer] a[lzitt] dienstwilliger Johann Steiger scripsit.
Dem hochgelertten, frommen, ersammen unnd wysen herren her Heinrich Bullinger, vorständer deß göttlichen wortt der
kilchen zuͦ Zürich, minen g[nädigen] herren unnd guͦtten fründt.
