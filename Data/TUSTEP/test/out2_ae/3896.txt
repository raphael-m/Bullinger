<nr>3896</nr>
<ae>Bullinger an Johannes Calvin</ae>
Zürich, 15. Januar 1563.
Zürich StA, E II 342a, 462. / Orig.
(Aut.)
Ep.Calv. 3899 (XIX, 635ff.)
S. D. Vix dixero tibi, quanto sim in luctu propter Galliae res
deploratas.
Misit rex literas, quibus praedicat Guysii virtutes
et Helvetiorum, quorum magnanimitate et infracto robore vicerit,
fuderit dissiparitque omnes Hugonothorum acies, licet
instructissimas.
Addit Condensem principem esse captum neque
restare aliud, quam ut deleantur reliquiae.
Paria cum his
scribuntur 7 Cantonibus a capitaneis Helvetiorum.
Aliunde quoque
adferuntur literae: captum quidem conestablium, sed mortuum,
Andelotum graviter vulneratum, admiraldum cecidisse et ipsum;
pauculos* (*paululos?) elapsos ex fuga Aureliam pervenisse, ubi
nunc sint obsidendi et trucidandi ac delendi mox omnes, qui
invocant nomen Christi.
Et quamquam sciam, quanta sit insolentia
hostium Christi et quam vana saepe ipsorum encomia, terruerunt me
tamen et tuae postremae literae sub fine anni praeteriti datae,
quae et ipsae continebant nostros esse fusos.
Nunc quoque fama
(licet incerta) spargit Guysium a 7 Cantonibus novum petere
militem, qui ipsi et regno contra Anglos auxilium ferat.
Quodsi
verum esset, appareret nostrorum res nondum adeo esse deploratas,
sicuti gloriatur pars adversa.
Feceris ergo rem gratissimam, si
ad nos scripseris, ut res ipsa habet, sive feliciter sive
infeliciter; veritatem enim ipsam scire maximopere cupimus.
Significa item, an literas Polonicas acceperis cum charta
Gregorii Pauli, et quid censeas his esse respondendum; ante
mensem enim misi ad te literas illas, quas et mihi remitti cupio.
Festinavi enim necdum illas aliis communicavi.
Responsionem
Brentio datam absolvi per dei gratiam; ubi impressa fuerit,
mittam ad te exemplum.
Festinanter has scripsi, quod invenerim
iam nunc recta Bernam profecturum et iam abiturientem.
Salutabis d.
Ionvilleum et fratres alios; nostri te una cum tuis
omnibus salutant.
Vale, frater charissime, et amato nos semper in
domino.
Tiguri  15. ianuarii 1563.
Bullingerus tuus.
Clarissimo viro d.
Ioanni Calvino, Genevensis ecclesiae pastori
fidelissimo, domino et amico meo colendo et charissimo.
Genff.
