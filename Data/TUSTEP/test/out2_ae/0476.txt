<nr>0476</nr>
<ae>Joachim Vadian an Bullinger</ae>
<od>St. Gallen, 9. Juni 1549</od>
<vo>Autograph: Zürich StA, E II 351,87.
(Siegel...)</vo>
<dr>St. G. Mitt. 30, S. 802f.</dr>
<re> </re>
<tx>Mein gantz willig dienst zuͦvor. Insonders günstiger
lieber maister Hainrich, es hat mich in eyl ain wichtiger handel
aineß fürgenomnen vermainten heyradts bewegt, an Ü[wer] Wirde ze
schreyben und durch dissen potten (der doch nichtz von dem
handell waißt und nützit wissen sol) pittlich anzelangen, mich
zuͦ berichten, ob ir an üwerm chorgericht diejenigen, die imm
dritten grad deß bluͦtz gefründt sind, das ist dero großvätter
leyplich pruͤder oder die großmuͤteren leyplich schwöstern
gwesen sind, sich zuͦsammen vereelichen laßind oder ainandern
ze haben verwillgind; item ob gmain aydgnoßen oder doch die
christenlichen ordt der aydgnoschafft angesechen und mit
anandern ufgnomen habind, den andern grad und dritten zuͦ
khainer ee zuͦzelaßenone merklich und wichtig ursachen; wie
dann ich bericht worden bin, das söllichs geschechen sein sölle
und unser praedicanten anders nit wüssend. Pitt üch, wellet mich
lauter und zuͦ teutsch berichten; dann meines dochtermans
Laurentzen Zollikhofers schwöster Rosina ist ainem unserer
bürger verküpplet und dahin beredt, das sy in zuͦ der ee zuͦ
haben bewilget; ist aber nit über 17 jar und alles hinderruggs
der bruͤdern und der nächsten fründtschafft beschechen, und
alles umb dess schnöden guͦtz willen; dan sy in die
sechsthalbtausent guldin vätterlichs und ererbts guͦtz hat.
Harum mein herren zuͦgfaren und bayden taylen bey hocher straf
verpotten, nützit ferrers mit worten noch werken ze handlen, biß
uff weytern beschayd. Und ist der handel unsern dienern der
kirchen gantz missfellig, und harum söllichs bey üch zuͦ
erfaren mich ouch gebetten. Und doch alles ietzmal in stille;
dann der gegentayl ouch großer fründtschaff[t] und mir gar wol
verwandt ist. Bedunkt mich aber nimer billich noch eerlich, das
so nache gelider in anfechtung dess teufelschen geytz söllind
eelich zuͦsamen verbonden werden. Was ich E. W. zuͦgegen
guͦtz beweysen khan, wil ich willig sein.
^$Datum zuͦ S. Gallen, am pfinstag, anno 1549.
^$Ioachimus Vadianus.
<lz>[Adresse fehlt, stattdessen]: Nihil dicas Alexio de his
literis, quod meae sint; sed aperi et lege et responde tuis,
itidem in operculum inclusis et genero meo inscriptis, qui
simulat, se ex Augusta allatas mittere. Ego autem negavi, me iam
scripturum.
