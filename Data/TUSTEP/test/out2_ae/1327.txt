<nr>1327</nr>
<ae>Johannes Haller an Bullinger</ae>
[Bern, nach 13. Januar 1552.]
[möglicherweise Beilage zu 30. Januar.]
Zürich StA, E II 370a, 560. / Orig.(Aut.)
Uff  13. jenner ist so ein starcker norttwestwind gangen,
das deß waßer hier in Antorff so groß ist gewäsen, das die
halb statt imm waßer gestanden ist, und sind die deick in
Flandern ingebrochen, derglichen in Seeland, auch an vil
orten vil land ertruncken, und der meerer theil in Flandern
ist im waßer. In vil jaren ist kein so groß waßer gwesen,
hatt unußsprechlichen schaden gethon, menschen und vich
ertrenckt, und weren die deick nitt ingebrochen, so weren
hier in Antorff alle gaßen voll waßer gestanden. Ist in
Flanderen und Seeland schier das meist lande vertruncken, da
der flachs wechßt; derhalber wirt man an denselben orten diß
jars kein flachs können buwen. Es ist das gantz land voll
waßer. Es wirt ein tür jar in allen dingen machen. Gott
wende sin zorn ab von uns und sije uns gnedig! Ir glaupt
nitt,  wie großen schaden das waßer gethon hatt. Es sind vil
burger hie, die groß guͦt verloren habend damitt, ettlich
bis in 5, 6, 8, 10, 12 und bis in 16 tusend guldin. Es ist
nitt zuͦ schriben der schaden, so geschehen ist. Es sind
hie in Antorff 10 hüser ingefallen des waßers halben.
Sonst habend wir nichts nüws, dann die Frantzosen sterckend
sich seer gwaltig zuͦ waßer und land. Gott geb uns ein
seligen friden! Auch ist große bestallung von reisigen und
fuͦßknechten umb Lünenburg, Hamburg und derglichen orten;
hatt aber ir heer noch keinen nammen; aber was kumpt, wirt
angenommen.
[Adresse fehlt.]
Vgl.:  E. Gottschalk, Stormvloeden II 544f, 544. [ZBZ: TR 432:13]
