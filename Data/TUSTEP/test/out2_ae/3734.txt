<nr>3734</nr>
<ae>Wolfgang Musculus an Bullinger</ae>
<od>
Bern, 15. März 1562.
<vo>Zürich StA, E II 360, 233. / Orig.
(Aut.)
S.P. Accepi ante biduum literas tuas, compater in domino charissime, una cum iis, quae Brentio in causa <gr>ths pantaxoysias</gr> respondes, pro quibus habeo tibi magnas gratias.
Obfirmavit ille non suum modo, sed et principis ipsius animum in hoc dogmate, ut spes de illo rectius aliquando sentiendi esse non possit.
Interim recte facis, quod scriptis tuis non solum illi respondes, sed et imperitiorum saluti consulis, ne tam noxio dogmate a simplicitate fidei abducantur.
Quod Antilogiam Abrahae
mei attinet, prudenter mones omittenda esse, quae de Augustanis concionatoribus sub finem attexuit; hoc, quaeso, pro diligentia tua cures, ubi praelo subiicietur.
De concilio Tridentino, in quo antichristo cudentur fulmina, quibus ecclesias Christri impetat, idem prorsus quod tu sentio.
Dubium non est, quin sancti patres sanctificaturi sint super nos bellum; nanque hoc parturiunt iandudum.
Exitus parturitiorum harum in manu dei est.
Quod me attinet, non tam illorum consilia quam nostra dissidia timeo; video difficillimum esse, ut simultates nostrorum principum ac magistratuum tollantur, per quas fit, ut quaevis respublica pro se vel secura sit suis ipsius
viribus innitens vel, si quid consilii captat, sic captet, ut reliquas nolit esse conscias.
Videmus adversarios consilia sua communicare invicem, interea nos quid? Expectamus scilicet articulum necessitatis ac periclitationis.
Dominus aperiat oculos dormitantium, ut videant, et corda securorum, ut intelligant et rebus tam publicis quam suis christiana prudentia diligentius aliquanto prospiciant.
Audio legatum ducis Sabaudiae fuisse isthic apud vos; forsan utitur artibus, quibus Carolus utebatur,
cum bellum contra nostros moliretur.
Dominus dissipet consilia principum!
Optime vale.
Saluta tuos omnes una cum amicis ac fratribus.
Resalutat te reverenter Ioannes Heinrycus noster.
Bernę  62. 15. martii.
                                        W[olfgangus] M[usculus] tuus in domino.
Praestantissimo theologo d.
Heinrycho Bullingero, domino compatri ac fratri longe charissimo.
^$Tiguri.
