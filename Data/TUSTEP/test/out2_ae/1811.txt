<nr>1811</nr>
<ae>Jean du Fraisse an Bullinger</ae>
Chur, 29. Dezember (1553).
ZÃ¼rich StA, E II 365, 135f.
Gr. I,  S. 348f.
S.   Amantissimis literis tuis laconice, quoniam ita vis,
respondebo. Non puto ex epistola ad te mea animadverti
potuisse me admodum Gallitii facto commotum fuisse; lenius
nihil a me scribi potuit, idque adeo non tam mea quam ipsius
causa; ita vulgi sermonibus iactabatur. Nam praeterquam quod
ipsius muneris res non erat, miror eum non cohorruisse, cum
scriberet Caesarem petere a Rhaetis, ut Hispanum et Italum
militem, idque pacta ducentorum florenorum mercede, hac
transire patiantur, ut omittam id, ut tu gravissime scribis,
contra foedus et iusiurandum esse et magno astu quaeri, ut
ab Helvetiis disiungantur. Non vereri labem illam et
vastitatem, moris denique patrii et omnium institutorum
confusionem! Quod a vertendis adversariorum scriptis nunc
abstineat, audio id propterea fieri, quod ei maligne tot
dierum merces persoluta sit; malo tamen credere eum sua
sponte et alia ex causa fecisse. Sed de re ad me nihil
pertinente nimis multa.   -     Nihil novi ad aures meas
accidit, quod te foederum cum rege christianissimo
dissuasorem fuisse scribis. Praeclara sunt illa vestra, sed
ut Lacon ille dicebat, civitatis indigent; non omnes homines
sic ab externa iniuria muniti sunt, ut nihil aliorum opibus
indigeant. Scis, quam saepe in Athenienses vulgatum sit
animos tantum eos ex priore fortuna servare, perinde ac si
dicerent prudentis esse paululum a rigiditate illa
deflectere, ut libertatem et alia honesta tueri possit.
Utcunque se res habent, a tot annis, ex quibus foedera inter
nos inita sunt, nihil a nobis factum est, quod culpari
possit. Vos omnes semper complexi sumus ut fidelissimos
amicos, patriae vestrae commodis, saluti et honori semper
studuimus, quod magis ac magis in futurum nos facturos esse
spero.    -     Quo ad te animo <gr>peri logias</gr>
aliisque ad eam rem pertinentibus scripserim, ipse dominus
novit; sed nihil addo, quod imbutos esse animos vestros ea
opinione videam nos omnes, qui principibus inservimus,
vertumnos esse nihilque pensi habere. Ut Catullus ait, mi
Bullingere, non esse aliquem, quem in re aliqua Suffenum
esse non videas, vereor ne plures sint in aliis functionibus
Vertumni, quam tu existimes; ita e tui animi candore de
aliis fortasse iudicas. Cum vita nostra exposita sit tot
hominum sermonibus nosque in tot ancipitibus negotiis
versemur, si obtinemus, ut nihil improbum nobis ne in
maledicti quidem loco obiiciatur, est mea sententia, quod
nobis gratulemur. Nam sic semper censui: Deum esse, qui
perfectus sit undique, supra deum, qui omnia dicta et facta
sua sic omnibus probet, ut calumniae <gr>dhgma</gr>, ut
Plutarchus vocat, omnino effugiat. Te vero ut probum virum
et raro quodam animi candore semper et admirati sumus et
aliquo honesto officio demereri nobis studuimus. Haec
dictavi festinantissime, tantum non admisso equo, ut
nascenti incendio multis in locis occurram. Vale. Curiae,
4. calendas ianuarii.
Cum fasciculo Vergerii literas tuas accepi; curabo omnia
diligenter. Non satis potui intelligere, numquid nuncio
exolvendum restet. Ut me facere voles, ita faciam. Absit, ut
te vel Vergerium nostrum sumptu gravem.
Tuus Ioh[annes] Frax[ineus], ep[iscopus] Bayo[nensis].
Doctissimo viro domino Henrico Bullingero, ecclesiae
Tigurinae ministro, amico charissimo.
Tiguri.
