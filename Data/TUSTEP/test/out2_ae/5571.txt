<nr>5571</nr>
<ae>Tobias Egli an Bullinger.</ae>
(Chur), 2. Januar 1574.
Zürich StA, E II 376, 233. / Orig. (Aut.)
Gr. III, 458 Exc.
S. Accepi omnia, quae nuper misisti, reverendissime d.
pater, et gratias ago pro
laboribus tuis omnibus, quos nostri gratia dignatus es
suscipere. Boni consulo,
quod prodigium istud luce forsan indignum remiseritis;
utinam non eiusmodi
certamina inter Ingadinos nunc vigerent, qui effectum huic
prodigio darent. Nisi
deus componat, talia audietis brevi, quae cogitandi vobis
ansam dabunt: "Cur
non hoc prodigium exiit?"
Quae interea temporis e Roma et Venetiis ad nos scripta
sunt, tibi mittimus.  D.
Hallerus dabit alias quoque d. Lentuli literas, ex quibus,
quid abs te et d.
R[odolpho] Gvalthero petat, cognosces. Quaeso, si gratiam
invenerit in
vestris oculis, hoc illi officii ne denegetis, quo liber
iste multis futurus
utilis tandem foras detur. Gantnerus perstat in suo
proposito et loco et
correctionem pollicetur, si prius restitutus fuerit, non
autem se rectius
sensurum, ut possit restitui.    -      D. Campellus,
veteranus Christi miles,
homo doctissimus et piissimus, veniam et missionem nuper in
senatu petiit et
accepit et ad nundinas futuras hinc discedat. Miraris
causam? Sunt plures; at
praecipua summus dei contemptus, qui hic regnat et hominum
ingratitudo, qui
s[anctum] hunc virum ita conspuerunt, ut manere amplius
nequeat, cum oves pene
nullas habeat, a quibus audiri possit. Insidiantur illi
iuniores quidam, quibus
hactenus derisui et contemptui fuit etc. De ceteris alias..
Ocyssime 1572.  2. ianuarii.
Salutant tuam amplitudinem nostri omnes.
T[uae] r[everentiae]
deditissimus Th[obias] Ic[onius].
Amplissimo viro d. Heinrico Bullingero, Tigurinę
ecclesię episcopo
praeclarissimo, d. suo singulari observantia colendissimo.
Zürich an h. pfarrer zum Grosen Münster.
