<nr>0525</nr>
<ae>Wolfgang Musculus an Bullinger</ae>
<od>Bern, 31. Juli 1549</od>
<vo>Autograph<??>: Zürich StA, E II 360, 119.
(Siegel...)</vo>
<dr> <dr>
<re> </re>
<tx>S. D. Ob eam potissimum causam, Bullingere in domino
observandissime, ad te iam scribere volui, ut, qui has reddit,
occasionem habeat vicissim literas abs te accipiendi. Alias enim
nihil est in praesenti, quod magnopere ut scribatur referat,
nisi unum hoc, quod uxor petit ut scribam. Indicat illa mihi
cupere te infantem, quod in utero gestat, e sacro baptismatis
fonte levare, si masculus sit. Hic animus tuus non solum uxori,
sed et aliis nonnullis innotuit, tandem uxoris indicio mihi
significatus est; quem ego in te tanquam candidum et syncerum
cupidissime complector. Illud autem scire cupimus, quid facturus
sis, si non masculum dominus, sed femellam dederit. Optaremus in
eo casu honestissimam uxorem tuam nobis fieri commatrem, nisi
illud plus haberet molestię, quam ab illa propter corpusculi
debilitatem praestari possit. Restant adhuc circiter 8
septimanę usque ad tempus partus. Obsecro, scribas interea,
quid faciendum existimes. Si masculum dederit dominus, iam hoc
ipso te in compatrem eligimus; si femellam, quid tum facere
velis, significa.
^$Cęterum res meae utcunque tolerabiliter habent, nisi quod
nondum plene convalui a molestia febrili, quę me post uxorem ac
liberos sanitati restitutos corripuit. Spes tamen est brevi
fore, ut pristinę sanitati ex integro restituar. Optime vale,
virorum charissime. Salutem honestissimę uxori ac toti domui
tuę meo ac meorum nomine.
^$Bernę 1549 ultima iulii.
^$Salutem etiam Gervasio nostro, quem viduum dominus in exilio
consoletur.
^$W[olfgangus] Musculus, tuus in domino.
<lz>[Adresse ...]: Praestantissimo theologo M. Heinrycho
Bullingero, Tigurinę ecclesię antistiti vigilantissimo, domino
ac fratri in Christo charissimo. Tiguri.

