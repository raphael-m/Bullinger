<nr>0222</nr>
<ae>Ambrosius Blarer an Bullinger</ae>
<od>Griesenberg, 10. September 1548</od>
<vo>Autograph: Zürich StA, E II 357, 289f.</vo>
<dr>Bl. II, 735f. R.</dr>
<re> </re>
<tx>
Lieber herr und bruͦder, ich wollt euch gern zytung
schreiben, waiß ich doch warlich nichts, da ich nitt achte euch vorhin ain
wissen haben. Uff gestert, sontag, hat man fruͤ zuͦ Costentz anfachen
schiessen, und sind der schutz vyl gewesen, die man hussen gehört hat; ist aber
nieman kommen, der uns ychzit anzögt hab; nit wissen wir, was oder warum es
beschechen ist. Gott erbarm sich der sinen! Ist ubel zuͦ besorgen, der kaiser
werde sich underston, die statt gar in sein hand ze bringen, damitt er den platz
inhab und den aidgnossen allda allweg leut an die thuͤr setzen konne, damitt
sy anhaim blyben und huͤten muͤssind und dem könig nitt on grosse fahr
zuͦziechen mögind.
^$Der schriber von Pfin, gar ain guͦter, frommer man, ist die nechsten tag
zuͦ Zell am Undersee, ouch zuͦ Messkirch gewesen, hat meinem schwager Gorius
von Ulm, ouch myner lieben [schwester] (mynem l[ieben] sch[wager]) ettlich zins
inzogen. Der hat unß sampstag nechst anzögt, das im gantz glouplich zuͦ
Messkirch und Zell gesagt seye, das der kaiser von Spyr auff Cöln verruckt seye.
Aber ain frisch volck, alles welsch, dreu regiment fuͦssvolck, sye zuͦ Ulm
gewesen, nitt in die statt kommen, sonder habe uber die Tonauw gepruckt; seyen
ouch 500 gantz wolgeruster raisiger gewesen; die seyen all uff Duttlingen und in
dieselbigen gegne gezogen; nitt wisse man, was sy im synn habind, dann das
ettlich mainind, sy werdind weyter sich um Costentz annemmen. Das macht mich
ouch etwas angsthafft, das ich sorgen, es möchte uff gestert morgens etwas
gehandelt sein worden.
Gott verlyche den sinen den zytlichen und ewigen friden, lasß unß ainmal usß
sorgen in im gefellige sicherhait, das wir inn weyter in der gemaind siner
hailgen loben und prysen mogind!
^$Der verzug mitt der aidgnossen botten, das der nitt widerkompt will nichts
guͦts bedeuten, diewyl der kaiser on zwyfel bericht, das sy daruff handlen
wellen, das kain frömbd volck in die statt gelegt werde, und ime aber dasselbig
nitt gelegen, wirt er vorhin sechen, das er desshalb sinen willen machen und, eh
man in handlung komme, er schon gehandelt habe.
^$Hertzog von Sophoy soll ain truchsesen by euch gehapt und begert haben, ain
allte ainigung widerum zuͦ erneuweren; sollend dieselbigen brieff in des
kaisers cantzley gemacht sein worden und er gantz willens sein, Sophoy
anzuͦfechten, darinn sich weder Zurich noch die andern der Berner annemmen
wellen. Ist etwas daran, wellt mich berichten.
^$Was myner herren gesandten nechermal fuͤr antwurt von ewern herren widerum
gebracht habind, hab ich noch von Costentz nitt vernommen.
^$Item es sollend Seestetter<f1>Leute(?) aus den Hansestädten.<fe> zuͦ Schaffhusen gewesen sin mitt ettlichen
Frantzosen des willens, sich ouch mitt den aidgnossen, wie mitt Franckrych zuͦ
verbinden. Werden ir wol wissen, ob etwas daran seye.
^$Ich vernym, das der kaiser verruckter tag ewern herren und andern ain
entschuldigung thon habe, wie im mitt unwarhait uffgereddt werde das er den
Stetten verhaissen sollt haben, sy by ir religion belyben ze lassen; sonder seye
sölichs von seinen räthen on seinen bevelch beschechen, dem ich doch nitt
glouben geben kan; denck, ir hetten mir etwas davon geschriben.
^$Der Frechtus ist mitt vier andern predigern gefencklich hinweggefuͤrt von dem
churfürsten; ist groß bitt fuͤr sy beschechen, hat aber nichts mögen
verfachen. Wahin sy kommen seyen oder was man mitt inen handlen werde, waist man
nitt, wie man ouch nienen erfaren kan, wa Brentius hinkommen seye. Gott verlich
inen allen ain bestendig hertz und fraidigen gaist, sinen namen zuͦ bekennen
in conspectu regum.
^$Thomas Naogeorgus ist zuͦ Ulm gewesen, alls Frechtus und die anderen
hinweggefuͤrt sind worden. Der hat mir die tag geschriben, kompt von Koofbüren
hinweg, wisste gern etwan ain underschloff, ist ain sehr glerter man, hat vor
ausß Sachsen muͤssen von des sacraments wegen, ist mir sonst seines wesens
onbekant. Haltend mir min ylend, unfleyssig schreiben zuͦ guͦt. Gruͤtzend
all guͦt herren und fründ und z[uvor] ewer gantz haußgesind. Min hertzliebe
schwester empeut euch all ir christelich truw und lieb. Ach lasßt uns ruͦffen
und schreyen, das unß der starck, lieb herr gott doch mitt gnaden anseche und
unß den finden nitt zuͦ sp[ott] setze, verschone seines grossen nammens und
sich unser erbarme.
^$Datum Griessenberg den 10. Septembris 1548.
<un>Tuus A[mbrosius] Bl[aurerus].
<lz>[Adresse:] Domino Heinricho Bullingero suo. Tiguri.
