<nr>2416</nr>
<ae>Simon Sulzer an Bullinger</ae>
<od>Basel, 26. Mai 1556</od>
<vo>Autograph: Zürich StA, E II 336, 413.
(Siegel...)</vo>
<dr> <dr>
<re> </re>
<tx>S. Quas ad me dedisti ultima aprilis 22a huius demum accepi.
Gratum autem fecisti, quo de Tuginis tam diligenter explicaveris
historiam. Conveniunt reliqua cum scripto impresso, nisi ea
parte, qua istud narrat per Lucernensem carnificem combustos
libros esse, quod tu per apparitores factum significasti.
Immanitas haec est plus quam Vandalica, sed suos tam praetextus
eosque speciosos coram imperitis saltem aut malevolos
praetendunt. Verum dominus est, qui mala etiam nostra novit ad
sui nominis gloriam convertere, nec dubito, quin facti
atrocitate plurium zelus excitetur, sicut etiam apud Sedunos
evenisse certum est. Emuntur enim tanto nunc avidius optimi
quique libri et importantur, quanto sunt 7 Biblia immanius
tradita flammis. Adde, quod proximis diebus Germanica scheda
bene ampla et longa in publico foro Seduni affixa fuit, quae
religionis syncerae capita expresse eaque scripturis bene
confirmata contineret, et lecta est cum concursu et adplausu
plurium. Eam quia sacrificus quidam decerpere ausus est, in ius
est postulatus a civibus, quod manu nefaria et per niuriam
scriptum pientissimum iuxta tribunalia ipsorum invaserit.
Gomsenses, qui ad alpes supremi habitant, reliquis sunt
ordinibus contra veritatem Christi ferociores et hactenus
premunt eam aliis adhuc tribus adiuti. Sunt autem Sedunenses
mediocriter inclinati in pietatem et habent pastorem non prorsus
ignavum, qui aliquas promit evangelii scintillas, libros optimos
comparat et a civibus cordatioribus egregie animatur. Scribo ad
eum hodie. Habent et Brigenses regno Christi faventem, quem
nuper, quod purgatorium negasset, in vincula coniecit episcopus,
sed post quatriduum emisit, quod iuvenis est et suis non
ingratus. De Vispensibus pridem acceperamus non abhorrere eos ab
evangelio, et habent pastorem evangelicę professionis non
ignarum, sed parum constantem, quod carnis studia sectetur
impensius. Interim tamen herbescunt passim fidei syncerioris
semina in ea regione, quibus benedicat dominus eaque augeat et
confirmet, amen. Per caetera nihil nunc quidem habeo, et altum
silent omnia.
^$Bene vale in Christo Iesu cum tuis omnibus.
^$Basileae 26. maii anno 1556.
^$T[uus] Sulcerus.
<lz>[Adresse ...]:Viro praestantissimo d. Heinricho Bullingero,
domino et symmistae colendissimo suo.
