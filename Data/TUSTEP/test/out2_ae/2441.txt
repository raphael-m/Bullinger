<nr>2441</nr>
<ae>Johannes Calvin an Bullinger</ae>
<od>Genf, 30. Juli 1556</od>
<vo>Autograph: Zürich StA, E II 368, 26f.
(Siegel...)</vo>
<dr>Ep. Calv. 2505 (XVI, 240ff.)<dr>
<re> </re>
<tx>S. Qui has literas tibi reddent homines probi sunt et
integri, apud quos tuto licebit deponere quidquid me scire
voles, per negotia vero minus commodum erit literis complecti.
Ambo mihi familiares sunt amici: alter tamen, cuius sororem
Budęus noster habet uxorem apud me frequentior. Quia ex
viduitate acerbum moerorem contraxerat, hortatus sum ut vos
inviseret. Quod enim sciebam pridem optasse, speravi mediocri
fore solatio ad leniendum dolorem. Etsi non tacui alio quoque
spectare meum consilium. Nam quum certo constet urbis nostrę
exules ac damnatos nuper in proximo conventu helvetico aliquid
molitos esse, quomodo excepti et quid adepti fuerint tandiu
nescire perquam nobis molestum est. Scriptum quidem legimus
atrocibus in senatum nostrum probris, sed ęque putidis
mendaciis refertum. Verum hoc scire cupide appetebamus numquid
spes illis data fuerit, vel eorum criminatio a civitatum legatis
audita. Et quanquam repulsam qua digni erant non absque
ignominia et ludibrio reportasse confidimus, suspensa tamen
expectatio nos valde anxios tenet. Quare hęc cupide a me
arrepta fuit occasio ut nos de tota actione eiusque eventu
certiores hic amicus faceret.
^$Alia etiam ratio me ad hanc profectionem urgendam magis
impulit, quia cordatissimus quisque ex senatu tam indigna
flagitia cuperet refelli, tentandum vero nihil censemus absque
consilio. Consul autem vester pro sua prudentia optime quid
factu operę pretium sit uno verbo expediet: pro sua autem erga
nostros benevolentia hoc officium pręstare non gravabitur.
Visum fuerat sic breviter pręfari: Ex vulgari rumore innotuisse
exules illos Badenę falso et improbe de senatu nostro
conquestos esse, et tandem scriptum allatum esse ex prodigiosis
nec minus futilibus mendaciis conflatum. Quod etsi non dubitet
senatus noster severe pro merito a gravibus et moderatis viris
esse repudiatum, persuasus etiam sit Helveticas civitates, ut
fert commune ius et mutua inter magistratus coniunctio, ad
cohibendam hanc proterviam potius fore propensas, quam ut
criminationem a quisquiliis et nihili nebulonibus prolatam
admittant: tamen non tam defensionis suę causa quę supervacua
foret, quam ut suam existimationem integram servet, veram totius
rei historiam bona fide proferre. Duplex autem exhibendi scripti
ratio nobis occurrit. Nam legatum mitti qui Badenę causam agat,
non videtur esse ex dignitate urbis. Ergo ab amicis in omnes
partes exemplaria dimitti placeret cum aliqua commendatione, ut
intelligeret cuiusque civitatis senatus nihil illic esse
frivolum [a. R. v. Bull. Hd.: Legatos mittere soifitum? affere].
Atque hic consulis vestri authoritas, vel etiam senatus
amplissimi, in subsidium advocanda esset. Probatur tamen magis
secunda ratio, siquidem vobis arrideat: hominem mitti qui per
singulas urbes nomine senatus nostri exemplar unum offerat, cum
literis quibus rogent nostri ut legere dignentur senatores. Nam
hoc modo etiam aliqua forte responsio elicietur. Cęterum
refutatio nullius erit negocii, quia tam impudenter ac sine
colore mentiri ausi sunt, ut tribus verbis ridiculos facere
promptum sit. Ego in re tam seria fidem, gratiam, opem et operam
tuam imploro, ut tuam et consulis sententiam amicus noster
referat. Quia vero ignotus est, operam dabis ut in colloquium
veniat.
^$De rebus nostris nuncius tibi narrabit. Collegę mei vos omnes
reverenter salutant. Qui mandarunt ut hoc vobis scriberem: nobis
dictum esse, nunc apud vos habitare quendam ex Lemovicum gente,
quę regio est Gallię Arvernię et Petragoricibus vicina,
procerę staturę hominem, barbę rarę et subrufę, corporis
pleni et fusi, coloris lividi potius quam albi: a quo vos fuisse
deceptos nobis dolet. Fertur enim apud vos duxisse uxorem. Quod
si verum est, iam est trigamus. Quum huc venisset ante annos
quinque mulierem secum adduxit quę habita est uxoris loco,
donec per longiorem eius absentiam compertum est ac liquidis
testimoniis probatum, alteram eum prius duxisse. Et tamen erat
ex quęstuariis papę sacrificis, qui missando quotidianas
operas locant. Iam vero perfidus est ac creditorum fraudator, ex
quorum numero ego unus sum. Et tamen in Gallia me foeneratorem
esse iactavit. Quę scribo, si vos postulabitis, curabimus
publicis monumentis testata mittere. Vale iterum pręstantissime
vir et mihi observande frater. D. Gualthero genero tuo et
reliquis fratribus plurimam salutem. Dominus tibi familięque
benedicat vosque gubernet suo spiritu usque in finem.
^$Genevę 3 Calendas Augusti 1556.
^$Ioannes Calvinus tuus.
<lz>[Adresse ...]: fehlt.
