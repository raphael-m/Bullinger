<nr>3302</nr>
<ae>Bullinger an Ambrosius Blarer</ae>
Zürich, 29. März 1560.
<vo>St. Gallen VIII, 305. / Orig.
(Aut.)
Bl.
II, 496f.
S. D. Absolvi tandem libros, quos scripsi contra anabaptistas et quorum gratia multo aut aliquanto iam tempore rarius ad te literas misi.
Iam ipsum librum mitto ac ita sarcire conor, quod diminutum meae diligentiae queri poteras.
Obruo te meis scriptionibus; attamen non puto his te egere, sed cum intimis meis amicis lucubrationes meas mittere soleam, tu vero inter primos et vetustissimos amicos sis, non possum non mea tibi communicare.
Tu vero boni consulas, oro.
Gratissimam faceres rem, si, quid
videretur tibi rectius aut commodius aut etiam aliter proponendum, mihi amice indicares.
Multa quidem in hoc opus brevi tempore congessi; dominum oro, ut haec omnia faciant ad gloriam ipsius et multorum salutem.
Ex Gallia audimus miras subnasci turbas.
Sunt ex principibus et nobilibus, qui cupiant regem liberare imperio ac tyrannide cardinalis ac Guysianorum; die Frantzosen lydent nitt gern, das inen die Lothringer uff die köppff sitzend.
Dudum ex aula decessit conestabilis; spretus est et rex Navarrae; coguntur alii principes videre, quod nolunt: ergo scribunt amici nunc nescio quid moliri principes et nobiles Gallos, unde exoriri necesse sit mutationem mirandam etc.
Oremus dominum, ut res bene cadat.
Mirum, cur tot per Germaniam etiam, si vera sunt, quae audio, centuriae militum colligantur.
Si quid habes, communica.
D. Burcherus nondum rediit, forte redibit cum mercatoribus Francfurto redeuntibus.
Mei omnes te salutant; saluta tuam familiam.
Guilhelmus Stukius concessit ad d.
Hubertum, ut filii tui sit contubernalis.
Tiguri  29. martii 1560.
                                           Bullingerus tuus.
