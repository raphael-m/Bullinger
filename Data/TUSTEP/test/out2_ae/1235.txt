<nr>1235</nr>
<ae>Theodor Beza an Bullinger</ae>
<od>Lausanne, 29. Oktober 1551</od>
<vo>Genf, 118, 1. Orig.</vo>
<dr>Baum, Beza I, 417.
Ep.Calv. 1540 (XIV, 191ff.)</dr>
<re>Regest</re>
<tx>Puto tibi redditas esse d. Calvini literas, mi pater, quibus
intellexisti quis sit in Gallia ecclesiarum status. Utinam
vel cruentissimum regis edictum Latine scriptum esset, vel
tantum nunc mihi daretur otii ut possem Latinum facere.
Videres paucis paginis comprehensum omne excogitatae
crudelitatis genus. Sed o mirifica dei nostri potentia!
Tantum abest ut evangelii amplificationem ea res impediat,
ut contra nihil aeque prodesse sentiamus ad oves Christi
undique dispersas in unum veluti gregem cogendas. Id testari
vel una Geneva satis potest, in quam hodie certatim ex
omnibus et Galliae et Italiae regionibus tot exsules
confluunt, ut tantae multitudini vix nunc sufficiat.
Caeterum ne quid intentatum Satan relinqueret nuper admodum,
nempe paulo post quam d. Calvinus ad te scripsit, conatus
est in ecclesia Genevensi intestinum etiam dissidium
excitare. Is enim, cuius de providentia praedestinatione et
libero arbitrio axiomata apud te nuper reliqui, quum adhuc
apertum bellum ecclesiis non indixisset, tandem prodiit e
suis latebris et in medio Genevensis ecclesiae coetum
seditiosissime et impudentissime doctrinam suam coepit
proponere, nominatim etiam, ut audio, d. Zwinglium et
praesentem Calvinum arguens, quos solos ex antiquis et
recentioribus vociferabatur doctrinam de praedestinatione et
libero arbitrio corrupisse. Respondit Calvinus tanto spiritu
ut ad summam pietatem et dicendi vehementiam nihil defuisse
videretur, et bonorum iudicio eo die se ipsum plane
superaret. Mansit tamen ille in sententia. Itaque paulo post
a magistratu tanquam seditiosus et manifestus sycophanta<f1>Verleumder, Betr√ºger; Adagia, 2, 3, 81 (LB II 515f).<fe> in
carcerem est coniectus ubi nunc etiam insanire pergit.
Prodiit autem hoc monstrum hominis ex Carmelitarum lustris
abhinc quinquennium. Inde quum Italiam petiisset in familiam
religiosissimae principis Ferrariensis receptus medicinae
empiricae operam dedit. Tandem istic omnibus factus exosus
propter turbulentum ingenium Genevam se recepit cum uxore,
ut suam empiricam faceret. Vix urbem ingressus magno fastu
coepit doctrinam illam suam venditare. Reprehensus et
admonitus a Calvino ut sanior esset, Viviacum abiit, quod
oppidulum quatuor a nobis tantum milliaribus distat in
Bernensi ditione. Ibi egregiam illam paraphrasin et axiomata
conscripsit quae apud te reliqui, minime tunc quidem
cogitans fore ut haec tragoedia ab illo excitaretur. Vocatus
a nobis, correptus, monitus, doceri nunquam voluit. Quid
plura? Quum negaremus nos ipsius insaniam diutius laturos
alio migravit, in pagum scilicet Genevae propinquum, et
paulo post hanc tragoediam excitavit, cuius nunc exitum
exspectamus.
Obsecro te, mi pater, nonne talia fuerunt Anabaptismi
initia? Sed deus meliora. Etsi autem non dubito quin rem
totam ex ipso d. Calvino brevi intelligas copiosius et
accuratius descriptam, volui tamen te huius rei admonitum,
ut tu quoque ad hoc restinguendum nascens incendium
accurras. Rogo igitur ut ipsius doctrinam expendas, et
paucis etiam nos admoneas eorum quae maxime putabis ad hanc
causam pertinere. Causae autem capita haec sunt praecipua:
sitne quisquam ab aeterno reprobatus et ideo conditus a deo
ut esset vas irae? sintne reprobi ideo reprobi quia
increduli, an contra ideo increduli quia reprobi, ideo autem
damnati quia increduli? Inde nasci vides quaestionem de
arbitrii humani viribus. Nam idem de electis quod de
reprobis constituendum erit. Damnari fatemur incredulos
propter incredulitatem, et culpam omnem condemnationis in
hominem reiicimus. In reprobatione autem solam spectamus dei
voluntatem, quae sola est iustitiae regula, et cum Paulo
exclamamus: O altitudo! Ille vero clamat: deum hoc pacto a
nobis constitui autorem peccati et veluti tyrannum, cui
sufficiat pro ratione voluntas. Si quem enim, inquit, deus
reprobat, hoc facit quia simul praescivit fore ut gratiam
illi oblatam, quam potuit amplecti, reiiciat. Atqui, si deus
idcirco reprobat quia praescit incredulitatem, idcirco etiam
eligit quia praevidet fidem, quum tamen constet, nos non
eligi propter fidem, sed ideo credere quia electi simus,
alioqui ex nobis penderet electio, non ex gratia. Dicimus
ergo eum qui reprobationem tollat nullam electionem statuere
posse; dicimus inter causas distinguendum: dicimus hic
nihil tribuendum esse nostrae rationis iudicio: dicimus
peccati varios fines considerandos, nam ut est peccatum eius
culpam omnem in hominum improbitatem esse conferendam, ut
autem pendet a reprobatione decerni a deo ad gloriam ipsius
amplificandam malorum suppliciis. Dicimus denique in
reprobis tres esse gradus hoc ordine considerandos:
reprobationem, incredulitatem vel ignorantiam dei, mortem
aeternam, quibus totidem respondeant in electis, nempe:
gratuita electio, fides, vita aeterna. Obsecro te, mi pater,
ut si quid hic a me praetermissum, si quid ambigue aut
durius a me scriptum putas, ne me graveris admonere quid
addendum, tollendum, immutandum credas. Res enim digna est
singulari tua pietate, eruditione, iudicio, et omnibus
ecclesiis gratum feceris, opinor, si vel infirmorum causa in
hac re constituenda nunc quoque autoritatem tuam
interposueris.
Sed nimis diu te retineo. Huius autem rei culpam omnem is
ipse sustineat oportet, qui totam hanc controversiam movit.
Ego vero quum nihil facio libentius, quam quod ad te scribo,
tum etiam tantum mihi persuasi de eximia tua humanitate et
benevolentia erga me singulari, ut sperare audeam has
literas, quamvis longiores, tibi tamen nec ingratas nec
iniucundas fore: quae ne me spes fallat te etiam atque
etiam rogo. Dominus Iesus te conservet ecclesiae suae, mi
pater. D. Viretus, Ribittus, caeterique fratres mecum totam
vestram ecclesiam salutant. Uxor quoque mea te salutat cum
tota familia. Bene vale. Lausanae quarto calendas novembris
1551.
<un>Theodorus Beza plane tuus.
<lz>[Adresse:] Eximio Christi servo d. Henrico Bullingero ecclesiae
Tigurinae pastori vigilantissimo.
                                           Tiguri.
