<nr>1542</nr>
<ae>Johannes Haller an Bullinger</ae>
Bern, 6. Februar 1553.
Zürich StA, E II 370, 187. / Orig.(Aut.)
S.  Gratias ago servatori nostro omnium; qui nostri
ecclesiarumque nostrarum misertus te diutius nobis fruendum
concessit. Confirmet is, quod coepit, in annos multos! Sane
valde gaudent in hoc omnes pii, qui te propter dominum
diligunt et votis suis pro tua salute interpellant.
Evandri apud Brugenses obitum audisti nimirum. Oro ergo, ut,
quantum ope tua possis, pro Clausero illis dando labores
apud dominos Tigurinos; etenim apud Brugenses nulla mihi
videtur restare difficultas, siquidem commendavimus illum
eis, ut non dubitem, quin brevi illum sint vocaturi, modo
vos ipsum illis concedatis. Conditio vix alia obtingere
potuisset eius magis conveniens genio et ingenio. Sunt et
hodie hic nobiscum Brugensium praecipui, vulpecula
scultetus, archigrammatęus et alii, qui nobis certam
vocationis eius spem faciunt; penes ipsos enim eligendi
ludimagistrum est potestas; nostri praeter confirmationem
nihil habent. Rogo ergo, ne hic vel illi vel scholę et
ecclesię nostrę desis; nescio enim, ita me deus amet,
quis alius huic scholę commodius praefici possit; nos
certe nullum habemus.
Quod res novas attinet, nihil habemus, nisi quod Schertlius
nudiustertius huc venit hodie, ut puto, discessurus. Coenavi
heri apud illum, sed nihil certi ex ipso elicere potui.
Puto, quod sub ver hoc novum corrasurus sit militem; nullam
enim dicit se adhuc odorari pacem. Augustę ministri
tantumnon inter se conflictantur; tres enim ex Saxonia
vocati ministri nescio quibus novis ceremoniis ecclesiam
gravare conantur, quibus obsistunt alii veterem formam
retinere cupientes, et magistratus Caesareanus illos inter
se committat frigidamque suffundit in odium religionis.
Alias nihil nunc habemus.
Ecclesia nostra satis nunc est pacata; dominus confirmet nos
hac in pace! Magistratus noster nescio quid monstri alat;
scio quędam, quę cuperem tibi communicata; sed non est
tutum per literas illa agere. Ora dominum pro nobis, ne
inducat nos in tentationem. Vale cum tuis omnibus. D.
quęstor Hallerus te vicissim salutat et pro tuo libello
magnas agit gratias. Rogo, ut, si illi aliquando scripseris,
Schlatterum ei commendes, est enim vicinus illi, ut propter
te etiam maiore illum complectatur benevolentia. Musculus
quoque, Schlatterus et alii resalutant; saluta ex me meisque
tuam totam domum. Gvaltherumque quoque et Frisium, quos
usque expecto. Bernę  6. februarii 1553.
T[uus] Ioan[nes] Hallerus.
Clarissimo viro fidelissimoque Christi et ecclesię
ministro d. Heinrycho Bullingero, Tigurinę ecclesię
pastori vigilantissimo, charissimo suo domino et compatri.
