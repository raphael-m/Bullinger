<nr>4164</nr>
<ae>Charles de Jonvillers an Bullinger</ae>
Genf, 14. Juni 1564.
ZÃ¼rich StA, E II 368, 292. / Orig.
(Aut.)
Ep.Calv. 4117 (XX, 319f)
S. Ea fuit acerbitas doloris quem concepi ex morte parentis optimi d.
Calvini ut prae moerore nihil ad te, vir clarissime, potuerim scribere.
Sic enim tanti
viri obitus animum meum vulneravit ut incredibile mihi foret, nisi experirer serio, tantum posse ad moestitiam augendam, quum venit in mentem illius hominis cui
totus eram obstrictus.
Sed quando ita visum fuit deo nostro, aequum est ut moderate feramus quaecunque statuit: alioqui nullus esset lugendi finis aut modus.
Caeterum meministi, ut opinor, quid aliquando de huius viri literis ad te scripserim, quidque abs te petierim.
Rogo igitur, quum opus fuerit et tibi
significavero, ut nos iuvare hac in parte digneris.
Cupimus enim aliquando, si fieri possit, ut quidquid literarum ab eo scriptum fuit in lucem edatur.
Nam inde
hominis ingenium et eruditio, atque adeo quantus fuerit, palam fiet.
Verum id nondum suscipietur.
Novi quod scribam nihil aliud est quam quod rex nudius tertius ingressus est Lugdunum, cuius adventu accidit quod timendum piis omnibus erat, nempe vetitam esse
publicam evangelii praedicationem quae illic florebat.
Regina mater obtendit edictum quo prohibetur ne conciones sacrae habeantur ubicunque rex agit.
Sed d.
Beza copiosius omnia.
Interim rogo te, vir clarissime, ut pro tua humanitate duos istos pueros ex pio et nobili patre natos, et qui ad studia istuc mittuntur,
commendatos habeas et in disciplina retineantur.
Quia te libenter hoc facturum spero, pluribus hac de re tecum non agam.
Vale igitur.
Dominus tibi semper adsit
teque suo spiritu regat et labores tuos benedicat.
Budaeus frater et reliqui amici te salutant.
Genevae  14. iunii 1564.
Carolus Ionvillaeus tui observantissimus.
Literas quasdam ex Gallia tibi inscriptas mitto, quas ab amico quodam accepi ante triduum.
Si qua responsione indigeant et eam ad me mittas tuto reddendam
curabo.
Clarissimo viro d.
Henrico Bullingero ecclesiae Tigurinae [fid]o pastori plurimum mihi observando.
       Tiguri.
