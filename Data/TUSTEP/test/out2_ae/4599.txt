<nr>4599</nr>
<ae>Tobias Egli an Bullinger</ae>
Chur, (16. Mai?) 1567.
ZÃ¼rich StA, E II 376, 128. / Orig. (Aut.
Gr. III, 9f. R.
S. Contulit se ad nos hisce diebus d. d. Hieronymus Zanchus,
vir egregia doctrina et pietate clarissimus, qui fideliter
nobis retulit controversiam illam, de qua vobis constat,
communi ecclesiae suae suffragio Curiensi synodo proxime
futurae disputandam et sopiendam commissam esse; propterea
se tempus synodi antevertisse, quo de omnibus, quantum
necesse esset, colloqui atque nobiscum conferre possit. Ecce
vero, tum captantur consilia, certior fit d. d. ab amicis
suis adversariam partem minime affuturam. Nos pro eius loci
consuetudine adversarium scripto evocavimus necnon ecclesiam
hortati sumus, ut officio suo deesse nolit, sed mittat
syndicos suos, quorum praesentia et opera hoc negocium
discutiatur et componatur. Quid responsuri accepturi simus,
audiemus. Interim, cum in confesso sit satisque testatum
partem adversam latebras quaerere, moras causae iniicere
nihilque non malle quam ad colloquutionem venire, ne errasse
tam turpiter videatur et convincatur, supplices ergo ad te
venimus, humanissime pater, rogantes, ut pro tua prudentia,
quae in te peculiaris est, hunc nodum nobis dissolvas: quid
nempe, si pars altera non comparuerit, nobis non modo
liceat, sed etiam expediat. Cumque scias illud<gr>mHte
dikHn</gr>, anne et quomodo procedendum, ne, dum adversarius
lucem refugit omnesque elabendi vias praeter ordinem
excogitat, alteri parti tam malitiosa tergiversatio fraudi
siet. Multum discrutior, cum cogitem, in quod mare miser ego
demersus sim, in quo non mihi ipsi, nedum ecclesiae, cui
contra conscientiam servo, unquam satisfacere possim.
Quaeso ergo hanc meam in hac causa ignorantiam, concordiam
vero inter d. d. et fratres vestris consiliis sarciatis,
sique res cogat universum hoc dissidium ad amplissimum Trium
Foederum senatum transferre, ut eorum autoritate pars
innocens deffenderetur, siquidem astu doloque malo, imo mera
tyrannide quadam vincere belli isti homines conabuntur, non
sine fructu (modo citra tuam molestiam fiat) consules nostri
amplissimi ea de re per te monerentur. Sic puto causae
ambiguitatem et discordiarum nebulas citius posse discuti
salubremque concordiae lucem resplendescere. Vale,
christiani orbis decus incomparabile, nosque licet indignos
fraterculos tibi commissos habe. Curiae. 67. [I ......]
Tui observantissimus
Th[obias] Iconius.
Amplissimo viro d. m. Hennrico Bullingero, ecclesiae
Tigurinae pastori clarissimo, d. patri suo semper
colendissimo.                       Tiguri.
