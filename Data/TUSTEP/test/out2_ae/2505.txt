<nr>2505</nr>
<ae>Wolfgang Muculus an Bullinger</ae>
<od>Bern, 22. November 1556</od>
<vo>Autograph: Zürich StA, E II 360, 24?.
(Siegel...)</vo>
<dr> <dr>
<re> </re>
<tx>S. Hodie tuas, compater in domino charissime, accepi una cum
strena pro Heinrichulo nostro, pro qua tibi magnopere gratias
agimus, cum primis pro constanti hac tua in illum benevolentia.
Dominus rependat tibi ac tuis millecuplum!
^$Apocalypsim tuam nondum vidi, nihil autem dubito, quin omnia
consueta tua moderatione tractaris, nec ego is sum, quem par sit
iudicium sibi in aliorum sumere vigilias et labores, tametsi hoc
a me pro iure amicitię nostrę poscas, quod tuae magis
modestiae quam meae dandum est existimationi. Et praeterea sic
sum erga vos animatus, qui in vinea domini excolenda laborant,
praesertim erga eos, cum quibus mihi aliqua familiaritas
intercedit, ut ea, quae scribunt, haud putem mihi curiosius esse
diiudicanda. Longe aliud est, si frater fratris lucubrationes
legat, quam si legat eas adversarius aliquis, qui sibi omnes
apices inspiciendos et divexandos esse censet. WQuare non est,
ut dissimulationem voces, nisi accuratam mihi laborum tuorum
censuram sumpsero. Absit, ut dissimulanter invicem agamus, absit
etiam, ut curiosius alter alterius scripta inspiciat et
examinet. Si tamen inter legendum occurrerit, quod vel ipse non
intelligam vel alios non recte accepturos putem, candide monebo,
quandoquidem ita vis ut faciam.
^$Caeterum te oro, ut, ubi d. Laeto nostro scripseris, moneas
eum, ut, quam putet principis sui de Commentariis meis in
Ioannem esse sententiam, scribat. Ab eo nanque tempore, quo eos
nomini ipsius nuncupavi, rescire non licuit, probetne officium
meum vel respuat.
^$D. Petrum Martyrem, charissimum in domino fratrem, et d.
Bernardinum Ochinum, veterem amicum, et reliquos isthuc
symmystas tuos cum d. Bibliandro, quaeso, meo nomine plurimum
salutes. Uxori tuę honestissimę ac liberis totique domui tuę
nos omnes plurimum salutis apprecamur.
^$Bernę 1556. 22. novembris.
^$W. Musculus, compater tuus in domino.
<lz>[Adresse ...]: Praestantissimo theologo d. Heinrycho
Bullingero, domino ac compatri suo charissimo. Tiguri. (Notiz v.
Bull. Hd.: "22. novemb. 1556."
