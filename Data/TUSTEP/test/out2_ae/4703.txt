<nr>4703</nr>
<ae>Bullinger an Tobias Egli</ae>
(Zürich), 12. (21.?) Dezember 1567.
Zürich StA, E II 342a, 503. / Orig. (Aut.)
Gr. III,  57. R.
S. D.  Die abhinc octava nihil scripsi, chare frater, quod
paulo essem imbecillior, ut ne nunc quidem firmioribus sum
viribus. Debilitor enim moeroribus, curis et perpetuis
laboribus. Tempora mea sunt in manibus dei nostri et patris
clementissimi, cui me totum dudum dedidi. Nunc oro, ut mei
et ecclesiae imprimis misereatur. Scribebam tamen tunc
Claronam et a clarissimo viro d. Beldio petebam, ut meas ad
vos, hoc est ad te et Carolum mitteret, quod ipsum fecisse
spero; nunc tuas accipio. Interea veniunt Lugduno mercatores
nostri. Illi referunt non tantam cladem Condeos accepisse
neque regem, quantam utrinque scriptum sit. Vix enim
Condeorum cecidisse supra 200 ut ne regios quidem ultra 500.
Quid certum sit, nolim asseverare. Ego nunquam credidi
Condeorum ad 1000 et regiorum ad 2000 et 4000 interiisse,
cum non iusta sit commissa pugna et hanc diremerit nox ac
Condei castris non sint exuti. Matiscona certo est obsidione
soluta. Itali enim, lacera turba, in Burgundiam festinarunt.
Nulli fuerunt ad Matisconam Helvetii; sed et ipsi dicuntur
in Burgundiam profecti. Nescio, quam feliciter ad regem sint
perventuri. Certum est, nisi dominus impediat, Germanicum
equitatum instructissimum et peditatum lectissimum  14.
huius se coniuncturos cum principe. Miserat rex ad principes
plures legatos, qui impedirent profectionem huius Germanici
exercitus. Moverunt hi omnem lapidem; ubi viderunt illos
festinare, miserabiliter conqueri coeperunt et pacem
offerre. Palatinus dicitur misisse nobilem cum taratantara
ad regem, qui offerat et petat pacem, si nolit regno
concilium obtrudere Tridentinum et assentiri aequis Condei
postulatis; sin secus, nolle se impedire exercitum, ac
interim progreditur nihilominus exercitus. Pro vero hoc
affirmatur.
Ego cum nullam scriptionem habeam, relinquo in medio et te
valere cum tuis omnibus et amicis nostris, consulibus,
Carolo, Pontisella, Ganthnero et aliis opto etc.
Ocyssime  12. decembris, hoc est die brumae, 1567.
Tuus, qui semper, B[ullingerus].
Praestantissimo viro d. Thobiae Eglio, Curiensis ecclesiae
fideli ministro, domino meo colendo et fratri charissimo.
Chur.
