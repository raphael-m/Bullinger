<nr>0744</nr>
<ae>Franciscus Dryander an Bullinger</ae>
Basel, 17. März 1550.
Zürich StA, E II 366, 26. / Orig.(Aut.)
S. D.  Veni huc initio hyemis, sicut tibi scripsi, fretus
pulchris verbis et
suavitate quorundam, quas postea desiit in piscem mulier
formoso superne, ac
deserui scholam et familiam meam cum magno meo sumptu,
labore et damno eo animo
ac voluntate, ut per hyemem me praesente absolverentur parvi
quidam libelli,
postea ineunte vere redirem domum, sed prius hic constituto
aliquo viro idoneo,
qui rebus maioribus posset praeesse etiam me absente. Sed
longe aliter evenit,
atque opinabar; nam ab iis, qui se paratos esse dicebant,
delusus sum, et non
multo plus a me factum est hodie quam primo die. Feci ergo
sumptus ingentes
frustra et abfui cum magna mea molestia et damno a meis
conflictatus cum morbis
et aliis difficultatibus. Iam, ne iterum veniam in hoc
discrimen, statui
proprium typographum habere quamvis magno et pene
intolerabili sumptu, qui mea
imprimat; habeo enim non pauca cum Latina tum Hispanica, in
quibus multis iam
annis laboravi. Cum igitur hic dispicerem de aliquo viro
fideli et artis
typographicae perito, cui hanc rem tuto committerem, venit
ad me Petrus
Mechliniensis, quem forte nosti, et laudavit multum fidem ac
diligentiam
typographi vestri Augustini Frisii. Addebat quoque fore opus
pium iuvare hominem
aere alieno oppressum et omni alioqui praesidio destitutum.
Placuit mihi
beneficium conferre potius in hominem bonum et penuria
laborantem quam in alium
non perinde probatae virtutis. Venit igitur is ad me, et cum
eo pactus sum,
sicut ipse voluit, quoniam imprimet ipse mihi non paulo
maiori sumptu, quam alii
a me postulabant, sicut ab eo poteris cognoscere. Oravit is
me, ut ad te literas
scriberem teque orarem, ut vel per te vel per amicos tuos,
quos ad hanc rem
putabis idoneos, apud magistratum vestrum curares, ut bona
ipsorum venia ad suam
oblatam utilitatem dimitteretur et quidem cum accurata
commendatione suae
virtutis ad nostrum magistratum. Facies igitur opus pium et
tuae professioni
congruentissimum, si bonum hominem iuvabis. Praeterea,
quoniam audio eum a
quodam papyrario Bernensi praemi magis quam a caeteris
creditoribus, quem putat
brevi venturum Tigurum, ut eam urgeat, si is papyrarius
descendet huc cum
typographo, curabimus, ut res eorum ita componantur, ut
progressu temporis non
solum sit satisfactum chartario, sed etiam sciat locum, ubi
possit distrahere
chartam omnem, quam poterit efficere. Fac igitur, ut bon
homo sentiat, quantum
pietati et virtuti afflictorum faveas. Si semel possem
extricari istis curis
molestissimis, nihil magis optarem quam venire ad vos, ut
vestra communicatione
post longas molestias aliquantulum possem recreari. Bene
vale cum omnibus
fratribus et symistis. Basileae  17. die martii 1550.
Tuus ex animo Franciscus Dryander.
Clarissimo viro domino Henrico Bullingero, ecclesiae
Tigurinae ministro
fidelissimo.
              Tiguri.
