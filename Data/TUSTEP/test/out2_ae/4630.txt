<nr>4630</nr>
<ae>Bullinger an Jan Kiszka</ae>
Zürich, 14. August 1567.
Zürich StA, E II 441, 730ff. / Aut. Entwurf. (vgl. Kopie der Ausfertigung unter 15. August!)
Non ita multos ante menses scripsi magnificentiae tuae,
simul etiam misi exemplum confessionis fidei et doctrinae
ecclesiarum Helveticarum impressum typis et colligatum ac
spero m. t. ea accepisse omnia. Confessioni nostrae
subscripserunt omnes ecclesiae Galliae, Angliae, Scotiae
aliarumque nationum; eam et a tua pietate minime improbandam
spero, praesertim in iis, de quibus nunc in Polonia et
maxime in Lithuania illa vestra/nostra audio ingentia esse
certamina, de mysterio inquam trinitatis et de vera filii
dei domini nostri Iesu Christi divinitate. Continet de his
nostra confessio, quae creditu necessaria sunt. Quorsum enim
pertinet, quod plura et altiora scrutantur quam religio
syncera admittat? Deum sane (ut ipsemet Mosi attestatus est)
nemo videbit et vivet. Ubi hinc demum migraverimus et animae
nostrae dignae habebuntur, quae deum aspiciant, corporaque
nostra glorificabuntur, tunc videbimus deum, prout scriptura
testatur, sicuti est. Dum in hac vivimus vita, veluti per
nebulas, ut Paulus homo* (* a.R. od. habet?) et pro modulo
nostro sacra illa mysteria cernimus. Et propheti atque
apostoli ea simplicitate et puritate, quae de his credere
oportet, tradiderunt, ut nemo conqueri possit de obscuritate
utque isti, qui plura curiosius inquirunt, mereantur opprimi
a gloria ac tandem, quid credant, ignorare. Id quod hodie
pluribus scrutatoribus curiosis usu venit quam ipse prosit.
Quid vero simplicius est, quam quod scriptura prophetica et
apostolica tradit unum esse deum, non duos aut tres aut
plures, atqui hunc unum deum verum vocat non patrem solum,
sed patrem, filium et spiritum sanctum. Nec tamen, quia tres
audimus, ideo tres credimus esse deos; nam scriptura, cui
sincera fide adhaerere debemus, manifeste et tres dicit et
unum. Ioannes enim: "Et hi tres, ait, unum sunt, et filius
ipse: Ego, inquit, et pater unum sumus, et quia sum, dicit,
non sum. In unitate certe illa manif  este asseritur etiam
omnisque personae proprietas. Nam pater mittit filium,
mittitur autem filius, ab utroque procedit spiritus sanctus.
Quid ergo clarius est, quam quod ipse non est filius neque
hic pater? Non enim pater pro nobis est incarnatus et
passus, sed filius, interim in divina illa essentia atque
natura unica et indivisa et impartibili filius non est
divisus et avulsus aut diversum quid a patre, cum aperte
Ioannis 5. dicatur filius patri coaequalis et ipse quoque
dicat ad discipulos: Creditis in deum et in me credite.
Philippe, qui me videt, videt patrem. Et iterum: Ut omnes
honorent filium, sicut honorant patrem. Qui non honorat
filium, non honorat patrem, qui misit illum. Quid vero hac
veritate catholica simplitius? Unum videlicet esse deum
essentia, personis trinum; sic enim Latina ecclesia loquta
est iam inde ab ipsis apostolorum temporibus, et loqutiones
hae transsumptę sunt ex ipsa fide et fidei regula,
scriptura sancta, ut plane audiendi non sint, qui illa
vocabula reiiciunt. Rursus, quid tortuosum et periculosum,
adde et curiosum magis fuerit quam velle altiora scrutari et
de his divinis mysteriis, de quibus non aliter et non plura
quoad summam* (*a.R. sensum?) loquitur scriptura, alias
inducere loqutiones novas vel olim ab haereticis usurpata,
sed interim damnata doctrinae de his genera. At multi tales
hodie oberrant, qui et ecclesias turbant et multorum veram
fidem subvertunt. Ab his, oro, princeps clementissime, tibi
tanquam a peste mortifera cave; noli, oro, noli tales
novatores audire. Vulnerant enim conscientias auditi, varios
animis scrupulos iniiciunt, a vera simplicitate et
tranquillitate deiiciunt, unde mox existunt animorum
vulnera, pavores, dubitationes, certamina, tandem depravatio
tanta, ut, quo quis se vertat aut quid credat, ignoret
Sathanaeque ludibriis vexetur perpetuo.
Cave, cave tibi, optime princeps. Amo tuam pietatem ex
intimis animi mei visceribus et metuo, cum sciam phanaticos
illos homines omnes perreptare angulos, ne quid mali etiam
animo tuo bene sibi adhuc conscio et tranquillo aspirent.
Quamquam rursus consoletur me illa m. t. ingenuitas et
singularis ille candor, quo te dei gratia ornatum esse
didici argumentis non paucis nec contemnendis eo tempore,
quo vivebas apud nos Tiguri. Oro itaque dominum, ut pietatem
tuam in confessione vera et simplici orthodoxae fidei, in
qua sola est salus certa, retineat et ab omni malo et
inprimis a . . .  conscientiae corruptela tortura et hominum
istorum imposturis servet. Rogo insuper humanitatem tuam,
princeps clementissime, ut has meas literas scriptas quod
deus novit, ex syncera charitate et studio meo erga t. m.
eximie singulari, optime consulat et me habeat commendatum,
qui alioqui paratissimus sum m. t. inservire libentissime et
fidelissime.
Vale aeternum, princeps optime.
Tiguri  14. augusti 67.
Salvi sint in domino omnes, qui apud m. t. erant Tiguri. D.
Iosias Simlerus conflictatur cum ardentissimis febribus, d.
Ioannes Wolphius lavat Badenae; uterque salutat humanitatem
tuam officiosissime. Salutant et alii fratres et symmystae,
d. Gvaltherus, Lavaterus, Hallerus etc. Wickius,
Zvinglius.
D. Ioanni Ki[n]sskę, palatino Vitebliensi etc., domino meo
clementissimo.
