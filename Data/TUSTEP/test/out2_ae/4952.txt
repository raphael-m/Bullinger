<nr>4952</nr>
<ae>Tobias Egli an Bullinger.</ae>
(Chur), 31. Oktober 1569.
Zürich StA, E II 376, 177. / Orig. (Aut.)
Gr. III, 170 Exc.
S.  Colendissime d. pater, accepi hodie a tua reverentia et
dignitate literas, quibus animos non paucorum spe melioris
successus admodum erexisti. Agimus tibi gratias pro isthoc
nuncio. Fuere autem iidem, quorum mentionem facis,
constantes Lugduni faces quidem triumphales paratas fuisse,
sed 8. etiam die a proelio nondum succensas. Affirmant etiam
ducem Guisiacum caesum, d. a Martinges captum et ad mortem
vulneratum. Ex quaestore nostro hodie accipio fuisse hominem
valde papisticum negociatorem, civem Rappersvil[ensem], qui
aperte quodam in loco retulerit regios inferiores fuisse et
Helvetium sinistre pugnasse. Ex Italia nihil, ne apex
quidem, de proelio, nullum victorię indicium, et
nostrorum quoque aulicorum cristae remissiores fiunt,
cla[mor] et ovatio rancescunt; expectamus ergo omnia
contr[aria]. Certum est imperatorem Turcarum in regem
Persarum et Moscovitam infelicissime pugnasse; sic affirmat
orator noster ex literis fraternis ambasiatoris Turcici,
bellum autem nunc apparari in Venetos, quos frumentariam hic
coemere velle ex d. Bonetto intellexi. Quotidie l[egatus]
noster exspectat fratris sui secretarium et interpretem, ex
quibus novarum plaustra hauriemus.
Salutant te omnes salutati. Ultima octobris 1569.
T[uae] d[ominationis] subiectissimus Th[obias] Eg[linus].
Amplissimo viro d. d. H. Bullingero, praeclarissimo et
primario antistiti urbis et ecclesię Tigurinae, d. suo
colendissimo.
