<nr>1661</nr>
<ae>Johannes Acronius an Bullinger</ae>
Basel, 3. August 1553.
Zürich StA, E II 338, 1495. / Orig.(Aut.)
Salus sit tibi in domino, reverendissime in Christo
ecclesiae antistes. Quod me superiori anno mense octobri
magnum humanitatis officium praestitistis, vir integerrime,
tibi ac omnibus patribus et fratribus in Christo ago atque
habeo quam maximas gratias, et si aliquando referre potuero
aliqua ex parte, sentietis me vobis paratum et gratum. Quod
vero audeam nunc his meis literis tibi in magnis rebus
occupatissimo negotium facessere, miraberis fortasse, qui
alioquin nunquam ullas ad te dedi, nec solum tibi molestus
sum meis literis, verum etiam peto, qui beneficia accepi,
non contuli. Caeterum mei officii ratio tuaque humanitas
singularisque pietas in deum et proximos me impulerunt. Nam
attulit mihi hodie literas hic senex ex Italia a quopiam
nobile, quibus commendat virum mihi plurimum ac rogat, ut
viro verae religionis ac probatae vitae pauperi sim auxilio,
quo filius accipiat apud nos hic stipendium, quod certe hoc
tempore fieri nequit; nam stipendiatorum peregrinorum
numerus iam completus est nec Caelium, cui multis literis
commendatus est, hic invenit. Consilium igitur statim
inivit, ut ad vos viros humanissimos confugeret, meque
rogabat, ut, si ullo modo fieri possit, se commendarem tibi.
Quod certe negare non audeo, quum tua mihi sit notissima
benevolentia in peregrinos pios, qualis hic senex mihi
describitur. Te igitur oro atque obsecro, ecclesiae antistes
fidelissime, ut si fieri possit, hunc puerum Graecae et
Hebraicae linguae non imperitum recipiatis in numerum
vestrorum pauperum. Optarem multos pueros in vera religione
educari, peregrinorum praesertim christianorum filios, qui
non tam facile deficiunt atque reliqui. Vale in domino, ac,
si qua in re tibi possum inservire, libenter faciam.
Salutabis plurimum ex me tuum generum d. Ulrichum iam
patrisantem et me habeas commendatum. Datum Basileę anno
1553 tertio nonarum augusti.
Iohannes Acronius Phrysius tui studiosissimus.
Eruditione et pietate excellentissimo viro Heinrycho
Bullingero, antistiti ecclesiae Tigurinae fidelissimo,
domino suo observandissimo.                         Tiguri.
