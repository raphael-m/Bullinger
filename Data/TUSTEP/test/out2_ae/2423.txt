<nr>2423</nr>
<ae>Simon Sulzer an Bullinger</ae>
<od>Basel, 6. Juni 1556</od>
<vo>Autograph: Zürich StA, E II 336, 414.
(Siegel...)</vo>
<dr> <dr>
<re> </re>
<tx>S. Muralti viri amplissimi negocium commendavimus civitatis
capitibus, qui benigne promiserunt favorem, sed quid statuat
senatus, qui super eo hac hora decernit, cognoscet ex responso.
Debet merito horum Christi exulum causa omnibus esse
commendatissima. De expeditione Ferdinandica accipimus id unum
in praesentiarum, quod relicta Verda ad Danubium Austriam versus
contendat. Vigilant interim principes, qui suos in procinctu
esse iusserunt ad quamcunque necessitatem paratos, quanquam
verisimile plurimis non videatur nunc quidem contra ordines
imperii evangelicos has copias armari, maxime a detectis semel
consiliis, et nisi Viennae muniendae gratia contraque Turcam
conflata sint, periculum Austriacis, Carinthiis, Stiriis
imminere propter religionem, quanquam non desint, qui affirment
ad obfirmatam eorum plenamque multa libertate postulationem
fractum Ferdinandum annuisse tandem. Deinde autem et Bohemis
controversiam cum eodem rege Ferdinando esse a clarissimo barone
nudiustertius accepi, qui et promisit scriptum bene copiosum de
ea ipsa, quod penes se sit, mihi communicaturum. Offensa penes
illos residet ob profligatos ministros anno superiore idque
consilium filiorum Maximiliani et Ferdinandi iunioris, quanquam
is vel invitus patris exequi sententiam coactus est. Sunt et
alia quaedam (aiunt) quae Bohemi urgent, ut forte eam ipsam ob
causam conscribat exercitum. De infesta contra pietatis verae
professores omnes antichristi sectatorum voluntate studiisque
sanguinariis dubitare non possumus, quos certum est molimina in
exicium sanctorum indesinenter architectari. Sed potens est
dominus super caelos sedens, quique fecit caelum et terram, et
dissipaturus consilia impiorum et servaturus ecclesiam, modo,
quod profitemur ore nomen Christi luce vitae iustoque zaelo
glorificare studeamus. De Polonicarum ecclesiarum conventu deque
incolumitate Lysmanini, clarissimi viri, perlibenter accepi;
dolet autem Servetanae haereseos venena etiam illic gliscere,
quae in Italia admodum pervagari iam antea audieram. Probandum
ergo valde est studium ecclesiarum remedia tempestive querentum.
Habeo literas ad Lysmaninum paratas, verum eas mittere differam
usque ad adventum Stanislai. Marchio Carolus Badensis tandem
reformationem exorsus est accitis ad id opus ex Iena Saxoniae
duobus, ex Palatinatu uno et Virtembergensi ducatu uno d. Iacobo
Fabricio, quorum auspiciis iam ecclesiae pleręque in inferiori
marchionatu constitutę sunt. Iam expectantur in ditionibus
etiam superioribus. Formulam reformationis prorsus
Virtembergensi similem esse affirmant, in quam etiam Saxones
consenserunt Philippi forsan etiam instinctu, cuius consilio
princeps est usus. Faxit Christus Iesus, ut et haec cedant ad
nominis sui glorificationem uberem. Nepos pontificis in Galliam
pergit et ubique plusquam regie excipitur idque regis imperio;
eum arbitrantur pacem inter monarchas firmaturum. Sabaudie dux
in eiusdem Galli aula degit forte per connubium cum regia sorore
ditionem avitam recuperaturus. Quod si fit, negocium habituri
sunt mei Bernates, quos inter et Genevenses audio nondum eousque
convenire potuisse, ut in pristinum et utrique reipublicae
salutare civitatis ius coalescerent. Verum male, ne utrinque
plusculum detur affectibus carnis et inconsultis et perniciosis
nec desint, qui suffundant frigidam. Multum certe Geneva Bernae
liberatrici suae debet, sed simul et haec illi nihil non propter
communem sertorem Christum, cuius graciae in illa cernit tam
luculenta vestigia, et si quid (ut fit in humanis) desiderat,
statuere debeat eam excelsam fore gloriam, si insipientiorum se
insipientiam et infirmiorum infirmitatem sancta aequanimitate
sufferret. Saepe eos, cum illic essem, pro mea parvitate huius
et publice et privatim admonui neque nunc monitores deesse
confido; sed potens est seculi deus omnis <gr>...</gr> et
simultatum pater, quem dominus confundat et donet pacis et
unanimitatis syncerae spiritum. Bene vale in Christo Iesu cum
tuis omnibus.
^$Basileae 6a iunii anno 1556.
^$T[uus] Sulcerus.
^$Acta et determinationem Monacensem inter nobiles et principem
Albertum dudum tibi visa coniicio, alioquin misissem; verum si
requiras, etiam nunc prima ccasione communicabo.
<lz>[Adresse ...]: Viro praestantissimo d. Heinricho Bullingero,
ecclesiae Tigurinae pastori, domino et symmistae observandissimo
suo.
