<nr>3233</nr>
<ae>Johannes Haller an Bullinger</ae>
<od>
Bern, 3. Dezember 1559.
<vo>Zürich StA, E II 370, 263. / Orig.
(Aut.)
S. Cum nuper cursor vester hic esset, non eram domi, et antequam reverterer, ipse discesserat.
Hinc fit, ut literas has d.
Musculi, quas nunc mitto, serius accipias; erant enim tum mittendae, sed propter meam absentiam hoc neglectum fuit.
Scribit forte aliquid de rebus quoque Augustanis.
Interea tamen, dum illae scriptae sunt, accepimus ab Augusta alias literas.
Scribunt viri cordati esse ibi quendam ex ministris novis ubiquitarium, qui ubiquitatem corporis Christi publice propugnet damnetque
omnes diversum sentientes clamitetque eos e finibus imperii eiici debere, eo quod dissentiant a Confessione Augustana.
Reliqui aut dissimulant aut connivent; populus scinditur in partes et affligitur valde dogmate hoc novo.
Scribunt etiam, das vil rütery hin und wider schwäbe, da 30, da 40 mitt einander, besonder uff Nürenberg zuͦ; sigind weder lüth noch güter sicher, und wüß nieman, wäm si zuͦghörig.
De principe Sabaudię audimus illum esse Nyßae ibique in suam fidem recepisse Corsos, qui iuxta pacis conditiones Genuensibus restitui debuerant; sed cum illi ad eos redire nollent, Sabaudum se interposuisse eosque in fidem suam recepisse esseque eius rei nomine belli aliqua initia in procinctu inter ipsum et Genuenses.
Audimus etiam nunc ex testibus certis, quod prius nonnisi ex incertis habebamus, eum dotis uxoris suę nomine Lugduni recepisse trecenta millia coronatorum eam pecuniam
universam, cum per Rhodanum deveheretur, esse submersam.
Habemus haec ex nobili quodam, qui modo ex aula illius venit.
Refert is etiam ea, quę de Corsis et Genuensibus scripsi.
Dicit etiam eum munire castrum in Valla Franca.
Addit esse hominem papismi superstitionibus mire deditem et factum nuper, ut a comite de Tschalan, qui est aulae illius magister, introducti sint ad illum mimi quidam, qui alias phiolis coram eo ludere solebant, ut recitarent coram eo ludicra aliquae, quorum ludorum varia
genera nossent.
Ibi eos recitasse quaedam contra luxum sacerdotum facientia; sed principem interrupisse actionem et eos a conspectu suo discedere iussisse.
Excusavit comes factum monuitque, ut aliam fabulam luderent.
Reversi ergo luserunt quiddam, cuius argumentum fuit: "Totum, nihil, aliquid;  nüt, etwas, gar." Recitarunt historias eorum, qui cum totum habere vellent, nihil obtinuerunt, et alia eiusmodi.
Ea actione plus est offensus quam priore iussitque eos in vincula coniicere missisque
inquisitoribus, quoniam Lutheranismi eos suspectos habuit, de religione examinari curavit, et nisi ipsi se excusassent, vix supplicia evasissent extrema.
De morte Philippi aliunde quoque rumores ad nos afferuntur; sed nemo tamen adhuc est, qui certo eam affirmare velit.
Quod praeterea nunc scribam, non habeo.
Itaque te domino commendo.
Salutem dic uxori tuę, liberis, generis, amicis et fratribus omnibus.
Salutant te nostri, inprimis socer, Hallerus, Vischerus, Diesbachius etc.
Bernae 3. decembris 1559.
                                              I[oannes] Hall[erus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino et compatri suo perpetuo honorando.
