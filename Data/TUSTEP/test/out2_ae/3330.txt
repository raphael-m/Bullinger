<nr>3330</nr>
<ae>Johannes Haller an Bullinger</ae>
<od>
Bern, 13. Mai 1560.
<vo>Zürich StA, E II 359, 2998. / Orig.
(Aut.)
S. Habes hic scriptum Schenckii contra ubiquitatem corporis Christi una cum quibusdam aliis eandem causam, qua nunc Augustae agitur, concernentibus.
Placet his adscribere locum ex enarratione Melanthonis super epistolam Pauli ad Colossenses quae edita est Francofurti apud Burbachium anno 59., de hac materia (quamvis forte haec prius habeas et videris ipse); scribit enim super initium capitis tertii illius epistolae inter alia sic:
"Hic multae insignes materiae continentur: declaratio articulorum symboli "Ascendit in coelos, sedet ad dextram dei patris" etc.
item quae sint proprietates glorificati corporis, item quomodo dicatur "Christus est in nobis, Christus est vita nostra." Ac primum de dicto "Ascendit in coelum", quomodo haec congruunt? Alibi dicitur: "Filius qui est in sinu patris", item Iohannis 3.  "filius hominis, qui est in coelo"? Respondeo: in symbolo intelligitur dictum, ut sonat literas, et de corpore et de
corporali locatione; "in coelum" id est in locum coelestem, ubicunque est, quia hic non sunt fingendae allegoriae.
Ascensio fuit visibilis et corporalis, et semper ita scripsit tota antiquitas Christum corporali locatione in aliquo loco esse, ubicunque vult, et ascensio corporalis facta est sursum.
At in propositione "filius, qui est in coelo" dictum intelligatur communicatione idiomatum.
<gr>logos</gr> semper est in coelo, etiamsi corporali locatione corpus est in virgine.
Haec narratio
expressa est in enarratione symboli, quae legitur in libris Cypriani, etsi alibi inscriptio est: "Enarratio Ruffini." Ascendit ad coelos, non ubi verbum dei antea non fuerat, quippe qui erat semper in coelo et manebat cum patre; sed ubi verbum caro factum antea non sedebat, id est ubi corpus antea non habuerat corporalem locationem.
Sic Augustinus loquitur, et citantur verba in Longobardo lib. 3. distinctione 22. Non dimisit patrem Christus, cum venit infirmior, ubique totus, ubique perfectus.
Deinde additur forma sermonis "ubique totus est, sed non totum." Alii concinnius locuti sunt.
Propositio vera est communicatione idiomatum, Christus ubique est.
Athanasius sic loquitur de incarnatione verbi: "<gr>logos</gr> non colligatus est corpori, sed ipse corpus continet, ut et in eo sit et extra omnia et in sinu patris, neque cum sit in omnibus, fit pars aliorum, sed omnia sustentationemque ab ipso accipiunt.
Ut autem de locali ascensione naturae humanae dictum est: "Ascendit ad coelos",
ita de exaltatione naturae humanae super omnes creaturas dictum est "Sedet ad dexteram patris", ut hic Paulus inquit: "Ubi est ad dexteram dei sedens." Ait Christum sursum esse et quidem ad dexteram dei, id est, non ut beati angeli et homines sursum sunt, sed exaltatus supra angelos in illa arcana luce dei regnans cum patre, et tamen corpus localiter alicubi est secundum veri corporis modum, ut Augustinus inquit.
Et hae propositiones: "Christus in nobis est, ego in eis, veniemus ad eum et
mansionem apud eum faciemus" etc.
intelligantur communicatione idiomatum, et de hac praesentia filii in praedicatione evangelii et in sanctis necesse est ecclesiam fideliter erudiri, ut agnoscamus dominum nostrum Iesum Christum adesse ecclesiae et esse caput omnia in omnibus perficiens."  Haec Melanthon.
Utinam sic scriberentur et loquerentur omnes Lutherani; tum facta foret ad concordiam via.
Volui haec adscribere, quoniam, si prius non vidisti, sine dubio gratum tibi erit; si vero videris,
tamen non ingrata, scio, erit tibi opera mea.
Alias quod scribam, non habeo.
Communicabit tibi frater ea, quae apud nos feruntur, ad quem de illis pauca scripsi, tum etiam de filio domini consulis Mülleri, cui prospeximus, sicut scripsisti et sicut frater exponet.
Salutant te Hallerus, Hagius, socer, amici et fratres omnes.
Bene vale.
Bernae 13. maii 1560.
                                                 H[allerus] tuus.
Clarissimo viro d.
Heinrycho Bullingero, Tigurinae ecclesiae fidelissimo pastori, domino suo honorando et compatri charissimo.
