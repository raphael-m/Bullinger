<nr>5027</nr>
<ae>Tobias Egli an Bullinger.</ae>
(Chur), 11. Juli 1570.
Zürich StA, E II 377, 2479f. / Orig. (Aut.)
Gr. III, 200ff. Exc.
S.  Nihil mentionis factum est, reverendissime d. pater, in
tuis ultimis ultimarum mearum, quibus binas aliorum ad te
inserueram, et nisi proxime de iis certior fio, verebor ne
incuria mercatoris interciderint. Pro Gallicis autem novis
ingentes tibi gratias agimus Polonica proxime avide
recepturi. Vicissim uberes tandem ad te mittere tempus et
officium meum requireret, sed quid in tanta mentiendi
licentia verique inopia, adde et in morbi mei nausea et
difficultate? Quid item in alienis perquirendis perspicax et
curiosus forem, qui in domesticis et rebus ecclesiae et
reipublicae nostrae sanandis adeo non sufficiens existo, ut
in plaerisque plane desperarim? Regnat avaritiae et auri
sacra fames inter magnates tantopere, ut scortationis,
adulterii, ebrietatis, divini nominis abusus et sceleris
omnis generis nihil quicquam pensi habeatur. Nemo pauperes,
scholas, ecclesias praeter paucissimos plane curat. Ita
homines plaerique in religionis desuetudinem degenerarunt,
ut rarissime sacros coetus frequentantes pontificios asinos
plus nimium admirentur. Nequitiae fenestra adeo patula est,
ut non dubitent nebulones quidam percutere et vulnerare
statores a magistratu ad ultionem missos, nec tantae
autoritatis est magistratus, ut cohortem illam, quam
Catilinariam vere dixeris quaeque laesae maiestatis crimine
tenetur, pro dignitate plectere audeat; sed poena vix
pecuniaria irrogata nec famae nec honoribus, nedum
corporibus et vitae periculum intendit. Quid sperandum in
hac tam dissoluta et desperatissima reipublicae et ecclesiae
ruina? Clamamus ad ravim usque; sed nemo praeter deum nos
exaudit, nemo inquam conciones nostras, licet
ferventissimas, ad vitae correctionem sibi usurpat. Sola
haec consolatio, quae certe satis misera et exigua solet
esse, animos nostros erigit, quod veritatis splendor impiis
illis omnem excusationem adimit et condemnationis
testimonium relinquit. Dominus deus optimus maximus,
misericors noster pater, aeternum suum lumen ita in nostris
cordibus dignetur accendere, ne eo abutentes pontificiis
tenebris rursus obruti involvamur et pereamus. Dum haec
scriberem, accedit me filius d. Friderici a Salice piae
memoriae, qui olim convictu tuo usus est quique egregie
eruditione, pietate et prudentia fulgens te tanquam alterum
parentem colit et animo adhuc observat. Dolet mihi plurimum,
nec minus tristitiae tibi quoque futurum scio tantum virum
reipublicae et ecclesiis nostris ereptum esse, quem certe
incomparabilem esse nemo sanus negabit. Nullum ego scirem,
qui facundia in tribus linguis hoc tempore apud nos
comparandus illi siet. Spes tamen non exigua est filium
parenti in omnibus olim responsurum; tantae et spei et
exspectationis, imo et demonstrationis est. Semper in lecto
suo d. Fridericus tui meminit tibique valedicere suumque
tibi filium et nostras ecclesias commendare non destitit.
-
Retulit etiam filius ex Italia se haec pro certo
accepisse: regem Hispanum triremes circiter 50, quas
Venetis in auxilium miserat, revocasse propter Beticos
tumultus recrudescentes sicque Venetos nonnihil infirmatos
esse et a Turcis illudi, qui hinc atque inde vagentur, ut
praeter opinionem et spem ex insidiis damnum aliquod
inferant. Ubi haec absolvissem, supervenit Koblerus,
compater meus, cum tuis literis et novis e Polonia, quae
certe consternatum meum animum multis modis et aerumnis non
mediocriter erexerunt exhileraruntque. Ago paternitati et
incredibili tuę humanitati immortales gratias et rogo
humillime, ut eius scripti copiam patienter ad proximam
septimanam mihi concedas; ita enim sero mihi tuae sunt
redditae, ut describendi et aliis communicandi facultas non
fuerit; sed proxime et certo et vere remittam. Nisi
molestiam maiorem tibi par rem, colendissime mi domine,
gratissimum foret scire, ubinam gentium soror uxoris meae,
Catherina nempe, haereret, num adhuc Debrecini; necessarium
hoc nobis et aliis foret scitu propter aureos centum
testamento relictos, quos, nisi illam superesse scirem, ad
meas manus reciperem. Tantum hoc mihi significare, quaeso,
digneris, an quicquam de illa, ex quo Raphael miser periit,
posthac audiveris et quonam scribendum mihi esset et per
quos curandae literae. De caeteris proxime. Hoc quoque
subnectam: designarunt domini nostri diem Iacobi futurum,
quo et d. Froschouerus et Memmingensis bibliopola huc se
recipiant suisque sibi libris satisfaciant. Magistratus
citabit Memmingensem suis literis; mihi id d. Froschouero
indicare iniunxerunt; sed, si possum, peculiares ad illum
dabo.
Vale, pater optime, et tuam, quaeso, valetudinem diligenter
custodi in nominis divini gloriam et ecclesiarum
christianarum salutem. Salvus sit et Ernius<f1>Leonhard Erni.<fe> noster.
Ocyssime 1570.  11. iulii
Tuae dominationi
subiectissimus Thobias Iconius.
Resalutant te d. consul, d. Pontisella, Carlius, Gantnerus,
Bonettus, a Salicibus.
Podagricus est noster episcopus et iam diu lecto affixus;
non durabit diu; ita sese saginat.
[Adresse:]  Omnigena pietate et eruditione praeclarissimo
amplissimoque viro d. H. Bullingero, Tigurinae ecclesiae
primario antistiti, d. suo singulari observantia aeternum
colendissimo.
