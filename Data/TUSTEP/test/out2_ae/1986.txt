<nr>1986</nr>
<ae>Pier Paolo Vergerio an Bullinger</ae>
Tübingen, 19. August 1554.
Zürich StA, E II 356, 626. / Orig.(Aut.)
Deus mihi valde optanti misit nunc occasionem huius nuncii,
quo possim ad te, optime Bullingere, scribere. Postremas
scripsi Argentina, ubi tuum Henricum id est te ipsum vidi,
ut scripsi, et profecto sapienter egisti, quod eum abs te
ablegaveris aliquandiu. Utinam et mihi aliquando des. Valeo
dei benignitate atque idem saxum volvo, id est in perpetuis
illis, quibus iam assuevi, laboribus dego. Insumpsi totos 20
dies in conficiendis memorialibus, quibus d. Sleidanus
historiam suam locupletet atque adornet (ut spero), cras ea
Argentinam missurus. Sunt fere duo menses, quibus ducem non
vidi; sed proxima septimana sum profecturus ad eum et illic
per 10 integros dies haesurus; ita  multa sunt, quae me eo
pertrahunt, et bona omnia (deo gratiae). Hic omnia pacata
dico tum in schola tum in tot ducatu, imo etiam in ipsa
Germania, quicquid in Flandria sit aut in Anglia. Est tamen
in schola hoc novi, ut noster Molinaeus cotidie aliquid ex
sua existimatione ammittat, ammissurus (meo quidem iudicio),
quicquid est reliqui, quod perexiguum est. Amo ego hominem
et foveo, quantum possum; at ille plus potest destruere,
quam omnes eius amici possimus aedificare. Nunc ea frenesi
laborat; ait enim regem Gallorum mox futurum hostem papae et
se revocaturum cum omnibus exulibus, ut contra papam stilum
acuant. Hac inanissima spe lactatus palam dicit se intra 15
dies hinc abiturum. Pl[       ] interea modo hic modo hic
cibum [con]summit, certe decem diebus tres mensas mutavit,
nunc apud Volmarium est. Tandem corruet; peccat in
naturalibus nec sustentari ullo modo potest. Sed haec omnia,
quae alioqui sunt hic notiora, apud te.         Quic- quid
alii sperent, ego comitia futura denuntio ad Michaelis
tandem. Scripseram amico, ut apud te circiter 50 coronatos
deponeret, si deponet, servabis et mihi nunciabis esse
depositos.            Dico Iosiae me ex prioribus aedibus
angustioribus ingressum esse in illas, in quibus habitabat
Ehemus; itaque, si vobis erunt Ferinae Thermae petendae,
quod valde opto, sciat, quo vos recta inducat; ex animo
loquor, mi carissime Bullingere: Iam splendide habito, ita
ut 30 solvam pro annuo affictu, semper ad dei gloriam. Habeo
mecum nunc Hieronymum Donzelinum, medicum Latine et Graece
doctissimum, actum evangelii causa a Venetiis in exilium.
Hunc in meam gratiam suscipiet brevi apud se Ulricus
Fuggerus, qui fuit Raimundi filius.           Scripsi de
Ianuense fure; sic res fuit:
venit commendatus literis Gribaldi, ut non potuerim non
mecum ex Raetia adducere; tandem turpissime et magis, quam
ullis verbis exprimi possit, se gessit; nam fractis partim
cistis, partim clavibus adulterinis apertis (quas claves
invenimus), fractis etiam sarcinis Donzelini bene  multa
auffuratus abierat. At fere omnia recuperavimus; nam
Balingae in suspitionem venit, ita ut inde dimisso furto
profugerit. Quin audi amplius: corraserat, quicquid potuit,
scriptorum meorum et aliorum contra antichristum et
abstulerat; puto eum voluisse se iactare illi diabolo se,
quum occidere me non potuisset, saltem scripta sustulisse.
Vere hic venerat, ut me ipsum, non scripta tolleret; sed
servavit dominus et porro servabit, et diligentius ab hoc
genere cavebo.
Salvere iubeo Iosiam, Lavaterum meum et Svinglium, imo totam
adeo domum, scholam atque ecclesiam, ut dicere solo. Rogate
pro me. Tubingae 19. augusti 1554.
Vergerius.
Tibi Bullingere.
secunda.
