<nr>5144</nr>
<ae>John Parkhurst an Bullinger.</ae>
Ludham, 10. August 1571.
Zürich StA, E II 369, 164.
Ep.Tig. I, S. 150f.
Orig. (Aut.)
Salvus sis, suavissime Bullingere. Martii insignis papista
Boxalus, reginae Mariae secretarius, Lambethae obiit. Quo
quidem loco ante illum unus ex eius consiliariis, Thirlbaeus
episcopus Elyensis etiam mortuus est. Circa finem iunii
David Whithedus octogenarius, vir omni literarum genere
excultus, ex hac vita Londini migravit. Thomas Spenserus,
doctor sacrae theologiae et archidiaconus Cicestriae, 8
iulii diem clausit supremum. Is diligentissime in mea
Suffolchia munus obiit concionandi. Fuit is nobiscum Tiguri.
D. Colus, non ille qui fuit Tiguri, sed quem tantopere
amabat d. Wolphgangus Weidnerus, archidiaconus Essexiae,
eodem tempore ad superos concessit. Fuit uterque in
concionando mirus artifex.
Hoc fere biennio fuit hic Nordovici inter extraneos
implacabilis contentio, necdum est consopita; sed aliqua iam
spes affulget, omnia in meliori et pacatiori statu futura.
Quantos ego toto hoc tempore insumpserim labores (de
sumptibus nihil dico), vix credideris: et tamen refractarii
homines nihil de suo iure cedere volunt. Ego semper
mitissime et humanissime cum illis egi, at nuper duriuscule,
mea renitente natura.  Sed quid facias? Cum hac res non
succedat, alia aggrediundum est via. Tres eorum
concionatores, ambitiosi quidem illi et gloriolae cupidi,
has turbas dederunt et continuarunt. Parum abfuit, quin tota
congregatio dissolveretur. Numerus eorum circa 4or millia.
Turbulenti fuerunt Angli in Germania, fateor; at si ad hos
conferas, erant quietissimi. Nihil profecto fingo. Magna
fuerunt inter horum conterraneos dissidia, Sandwici in
Cantio, sic etiam Londini, quae nondum sunt sepulta, ut
audio. In ecclesia Gallica apud nos omnia sunt valde pacata.
Sunt hi in numero fere quadringenti.
In Scotia vera religio floret. Sed proceres inter se
nonnunquam proeliantur, non pro religione (cui omnes fere
favent), sed pro custodia regis, cui inter hos praecipui
praecipue inhiant. Regina Scotiae in Anglia adhuc detinetur.
Archiepiscopus Sancti Andreae, multarum author turbarum in
Scotia, mense maio ad furcas et ex hac vita est
sublatus.
Marchio Northamptonensis, frater reginae Catharinae, ultimae
Henrici 8. coniugis et dominae meae clementissimae, (cui ego
in munere concionandi ante viginti tres annos inservivi,)
circa initium augusti fatis concessit. Cum ego essem
Londini, duxit pulcherrimam puellam Germanam, quae post
discessum marchionis Badensis et Caeciliae eius uxoris ex
Anglia in reginae aula remansit. Fuit noster marchio annos
natus sexaginta et, credo, multo plures. Tuus filius
Henricus Butlerus valet. Opto omnia felicissima vestris
consulibus, senatoribus, concionatoribus, civibus et totae
ditioni Tigurinae.
Saluta meo nomine tuos filios, Henricum, Rodolphum et
tertium, cuius nomen dedi oblivioni, tuas filias Veritatem
et Dorotheam, Simlerum, Lavaterum, Zvinglium, tuos generos,
Wolphium, Hallerum, Wickium, Froschouerum, Iulium, Ioannem
Henricum Fabricium et caeteros omnes. Mea valetudinaria te,
tuos, tuas et omnes salutat.
Raptim Ludhamiae  10.augusti 1571.
Caetera omnia ex literis Gvaltheri disces.
Tuus Io[annes]
Parkhurstus, N[ordovicensis].
Clarissimo viro d. Henrico Bullingero.            Tiguri,
zuͦ Zürych.
dom* (*a.R.: .. detur) Froschou[...  . . . ]nckfort.
