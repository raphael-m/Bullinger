<nr>3429</nr>
<ae>Matthieu Coignet an Bullinger</ae>
<od>
Solothurn, 8. Oktober (1560).
<vo>Zürich StA, E II 368, 436. / Orig.
(Aut.)
S. Tuas nunc recepi literas summo mane scriptas 6. huius mensis, et quia posta festinabat reditum, sine meis literis dimittere nolui.
Quod scribis de Frolichio, non omnino temere est; nam si durasset in Gallia tumultus, parvum numerum potuissem mittere ad augendam gardiam, ut vocant, regis, nec ullus est, quem vellet rex in Helvetia colligere militem nisi me authore.
Sed non erit opus, spero, et omnia sedabuntur regis Navarre adventu, nuncque quietiora sunt omnia.
De dominorum magistratusque
amplissimi responso non sum valde sollicitus; omnia enim iusta, honesta, amica, laudabilia et pacata ab iis expecto et tanquam ad asillum tutissimum ad eos vellem confugere et portum ab aliorum fluctibus et querelis.
Illis semper benedicat dominus.
De Sanlaurentiano quod scire cupis, semper est Vienne et sequetur imperatorem, sed non in solennibus; nam controversia est inter eum et Philippi legatum, quis primas partes tenebit.
Hoc non male eum habet.
Non multum sperat de concilio, cum papa velit
locum deligere in Italia.
Legati Hispani regem Gal[licum] dissuadere voluerunt, ne consilium nationale persequeretur; sed nihil illos puto profecisse.
Quid sequetur, non audeo credere.
Commendare debemus negocium domino, qui potentior est Satana nec deserit suos, quibus tanta alia contulit beneficia.
Sunt, qui dicant illos ex vallibus Pragela et Engrogna in Pedemontio, qui a tot annis defecerunt a pontifice, se coniuncturos cum nobili illo de Monbrun, qui aliquot pape loca occupavit
prope Avinionem et duxit uxorem neptem cardinalis Turnonii.
Contra eum colligitur miles in Delphinatu.
De Stutgardiensi coetu si quid intellexeris, gratissimum erit, si me certiorem facias, et aliis rebus, que digne erunt, et omnia officia a me velut tuo iure posces, si quid desideraveris.
Iucundissima fuerunt, que de verbi profectu scripsisti; plura indies intelligemus.
Hoc mense constitui revocare filium, cum Fulg nius abitum paret.
Expecto pedagogum pium et doctum ad formandos eius mores.
Eum tibi commendo et me tuis precibus.
Salutabis amicos omnes.
Bene vale.
Soluturi summo mane  8. octobris.
                                           Tuus ex animo Gognetius.
(Von a.Hd.:)  An herren Heinricho Bullinger.
 Zurich.
^$Zürich.
