<nr>4536</nr>
<ae>Abraham Schnyder (Sartorius) an Bullinger</ae>
[Bubikon, zwischen 1566 - 1575] (während Schnyders Bubikoner Zeit).
Zürich StA, E II 441, 619. / Orig. (Aut.)
Min underthenig, geflißner, obglich wol vast kleinfuͤger dienst sye euwer erwirde,
günstiger, ouch geliepter herr und vatter in Christo Jesu, unserem heiland, alle zyt zuͦ voran themuͤtigklich bereit. Mir
zwiflet nit, dann das eüwer e[rwirdi] uff das hin, wie ein e[rwirdiger] synodus bericht empfangen, wie
min h[err] schaffner gegen mir gestimet* (*dazu a.R. gestimet .........) noch gethoner predig an dem
h[eiligen] ostertag.* (* a.R. ....re wie ....es mich ....de). So wüsse nun eüwer e[rwirdi] also: Es hat
nin vorgenanter schaffner zuͦ mir gesagt, es neme in wunder, was doch sin g[nädiger] f[ürst] und herr
zuͦ miner hüpschen predig sagen werde. Er thuie, was in sin herr thuͦn heisse; der sye niemand nüt schuldig. Ein hus
Buͦbigkon sye kein muͦßhus, item kein zwingmüle nit. Minethalben sye im ein hoffnung ufgethon, ich sölle in kein lange
zyt mer blagen. Mine predigen besuͦcht er nit; mir hat er verboten zuͦ im ze kommen umb korn, bis die fronfasten hie
sye; dorzwüschen wil er mir nit geben, und muͦß ich hie zwüschend kouffen, so es tür ist, mag danethin, so die
fronfasten da ist, kum mit den 6 mütten, so er mir gibt, ablösen, was ich die lange fronfasten uff mich issen, so vil,
hoffen ich, werde der kernen dan wolfeiler sin, weder ich in jetz kouffen muͦß.* (* dazu a.R. . . [muͦß] also für
[und]für betlon [oder] kouffen) Welte gott, das ime sin sach (wie ich wol weiss in vor ime han) für sich gienge, könde
ouch mir nit wol wirs ergon. Er hat min liebe husfrouw schnöd zum anderen mal balget und ein pfaffinen genent, uns
tröuwt und vil der dingen mit uns angefangen, das ich im recht gebotten han. Etliche guͦtte herren und bruͤder hatend gar
vermeint, ich wurde geenderet; aber es ist nochmal nüt darus worden; als ich von etlichen verstanden, sind 4 dienst
verlichen, sonst hete ich nüt darvon gewüsst. Min husfrouw hat sich von kumber und leid zuͦ bet gelegt und spricht, es
gebe iro der trug, verachtung und höchste untrüw mines schaffners so vil zuͦ schaffen, und min alte muͦter, ouch die
schuld, so ich eüch minen g[nädigen] h[erren] den chorherren sol, namlich 70 gl., das sy eigetlichen
wüsse, das sy nit recht gesund und zuͦrecht komme, diewil sy allhie zuͦ Bubigkon sin mußse; dann uns hie zuͦ bezalen nit
müglich sein wirt zuͦ keinen zitten. Darumb, so langet nochmalen an eüwer e[rwirdi], ir wellind das best thuͦn
und verschaffen, das ich geenderet werde. Dominus Hallerus schribt mir, er sy ganz vil in dem bedenken miner enderung;
so lutend sine wort. Ich schriben eüwer e[rwirdi] nit für, doch biten ich, ir wellind mich erhören und min
einfalte clag in dem besten ufnemen und verston. Ich bin gar widerwertig und ser unmuͦtig; dorumb, wo ich im schryben
gefelt, geben es dem selbigen zuͦ. Darumb bitten ich eüwere e[rwirdi] zum höchsten;  ich ersprach mich und
erclagen mich gegen eüch wie ein son mit sinem vatter. Gott sye mit eüch, der eüwer e[rwirdi] in gesuntheit mit
fröuden in Christo lang erhalten welle. Uxor mea tuae r[everentiae] salutem dicit plurimam, cui et me commendo.
Ova mittit uxor mea tibi et, ut boni consulas, petit, quorum apud vos in foro copiam perexiguam esse fama fert.
T[uae] h[umanitati] et r[everentiae] deditissimus
Abrahamus Sartorius.
An den erwirdigen, fromen, wysen herren und vatter in Christo Jesu
Heinrych Bullinger, prediger des wortt gottes zuͦ dem Grossen Münster Zürich, sinen erenden und fürgeliepten herren.
Zürych.
