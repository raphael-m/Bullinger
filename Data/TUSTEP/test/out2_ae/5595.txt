<nr>5595</nr>
<ae>Johannes Haller an Bullinger.</ae>
Bern, 2. April 1574.
Zürich StA, E II 370a, 497: / Orig. (Aut.)
S.  Iam pridem libenter ad te scripsissem et ad tuas
respondissem, honorande
domine compater; sed non potui, quum quod nulli mihi multis
iam diebus obtigere
nuncii, tum quod prae tumore dextrae manus aliquandiu iam
vix et aegre literas
formare potui. Hinc factum quoque, ut serius literae istae
Steigeri nostri ad te
perveniant; excusavi me tamen apud illum quoque, quod has
eius non citius
dimittere potuerim, quod ille facile admisit neque nocere
hoc quicquam dixit;
nihil enim se scribere, praeterquam quod se excuset vobis
propter vinum hoc anno
non missum. Interea libellos tuos accepi eosque ipsi et
domino Diesbachio
obtuli, qui illos libenter acceperunt et admirantur
perpetuam illam tuam et
indefessam in scribendo laboriositatem gratiasque tibi agunt
maximas. Vellent
interea odiosam illam altercationem finem habere nec
possunt* (*a.R.: fehlt ein
non!) mirari in tanta huius rei luce esse, qui adhuc
tenebras quaerant; sic
sentiunt etiam multi alii. Ego pro meis quoque exemplaribus
tibi summas ago
gratias. De Aretii nostri restitutione libentius tibi
scripsissem, ut petebas,
si ita domino visum fuisset, quam quod nunc tibi de illius
morte scribere cogor,
quam tamen te interea ex aliis cognovisse puto. Cepit is una
cum uxore laborare
circa ingressum ... in ... aut circa ipsum aequinoctium
praeteritum; decubuere
ita ambo sub spe vitae dubia usque ad vigesimam praeteriti
mensis, qua cepit
illa ita infirmari, ut intra paucas horas expirarit. Ipse in
separato loco
decumbens uxoris mortem non sensit neque cognovit, sed
inquietus alias propter
vim morbi tandem et ipse decessit vicesima secunda die eius
mensis inter octavam
et novam vesperi. Decubuere interea aliquot etiam ex pueris
eius, quorum quinque
reliquit; sed revaluere illi; solum ipsum cum uxore evocare
dominus voluit.
Quantum inde detrimentum et vulnus schola et ecclesia nostra
acceperit, dici non
potest; nullum enim talem habebimus amplius aut habemus,
quem illi substituamus,
neque etiam alibi talem facile inveniri posse putamus. Erat
enim in omnibus
artibus, linguis, facultatibus exercitatissimus et solide
doctus, et quod ista
omnia maxime ornabat, <gr>jiladeljos</gr>, modestus, pius
pacis et quietis
amans. Bibliothecam d. Simleri una cum altero coniuncto
libello et literis
illius iam aegre accepit; evolvit tamen multa et literis cum
calamo inscripsit
quędam, quae tamen legi omnia non possunt, egitque ipsi
gratias. Cogitamus
iam, quomodo scholae nostrae subveniatur; sed certum
consilium nondum est
captum. Loquuntur aliqui de Blasio meo illi substituendo;
fiat autem voluntas
domini. Utinam Erastum habere possemus! Sed amplior est
illius facultas et
celebritas, quam ut se huc demittere possit. Cupio vero abs
te quoque aliquid
audire consilii. Novi iam nihil scribere possum, quod sit
alicuius momenti.
Proinde bene vale. Salutant te nostri omnes.
Bernae  2a  aprilis 1574.
I[ohannes]Hall[erus], tuus semper.
Clarissimo viro d. Heinrycho Bullingero seniori, Tigurinae
ecclesiae pastori
fidelissimo, domino meo et compatri summa semper reverentia
colendo.
Darunter von Bull.s Hd.:  "D. Benedicti Aretii Bernatis mors
22. martii 1574."
=============== Achtung: Danach ein Brief von Bullinger an Hans Rudolf Bullinger, 5. Juli [1574?]; s. dazu die chronologische Kartei, unter dem entsprechenden Datum.
