<nr>1272</nr>
<ae>Die Zürcher Prediger an den Rat von Genf</ae>
<od>Zürich, 1. Dezember 1551</od>
<vo>Aut. Entwurf v.Bull.: Zürich StA, E II 337, 500</vo>
<dr>Ep.Calv. 1566. Op.Calv. VIII, 232</dr>
<re>Regest</re>
<tx>Piissimi et clarissimi viri, domini colendissimi, salutem et
augmentum donorum dei imprecamur vestrae pietati per Iesum
Christum, dominum nostrum. Legimus literas excellentiae
vestrae, viri amplissimi, ac parati sumus fideliter et animo
lubenti inservire et ecclesiae et pietati vestrae.
Intelleximus autem ante dies aliquot contraverti de
quibusdam articulis in ecclesia vestra, sed et sententiam
super his nostram desiderari. Hanc ergo, qua potuimus
brevitate, complexi sumus facientes, quod pro gratia nobis a
domino deo nostro concessa potuimus. Non ignorant
excellentiae vestrae dudum conscriptum et aeditum esse inter
vestrae ecclesiae ministros, fratres nostros charissimos, et
nos consensionem in re sacramentaria, in qua mox ab initio
tantum etiam huius negotii comprehendimus, quantum piis
sufficere arbitrabamur, neque aliter unquam in nostrae fidei
commissis ecclesiis docuimus neque hodie diversum ab iis
quicquam tradimus.  Constituimus enim electionem, qua deus
peccatores et nihil boni meritos in Christo elegit, omnino
esse gratuitam iuxta illud apostoli: "Non est volentis
neque currentis, sed miserentis dei", item: "Elegit nos in
ipso, antequam iacerentur fundamenta mundi, ac
praedestinavit nos, ut adoptaret in filios per Iesum
Christum in sese iuxta beneplacitum voluntatis suae, ut
laudetur gloria gratiae suae." Deinde docemus fidem, per
quam Christi efficimur participes, merum esse dei donum,
utpote quam donat ipse pater coelestis, ne quis coram deo
glorietur, sui filii dilectissimi respectu, ita ut initium
et progressus, breviter omnia fidei sint divinae gratiae
munera. Caeterum viribus nondum renati hominis nihil
attribuimus nisi corruptiones, culpam et poenam, renovatis
vero spiritu dei hominibus propter spiritum gubernantem
tribuimus voluntariam et bonam operationem, ita tamen, ut in
reliquiis carnis nostrae, donec in hoc seculo vivimus,
semper inveniat gratia, quod operetur ac diluat, iuxta illud
apostoli: "Idem ego mente servio quidem legi dei, carne
vero legi peccati",  item "Non sumus idonei ex nobis ipsis
cogitare aliquid tanquam ex nobis ipsis; sed omnis idoneitas
nostra ex deo est",  et iterum: "Deus est, qui operatur in
vobis velle et perficere pro bona sua voluntate." Porro,
quod reprobi verbo dei non credunt, sed impie contra deum et
verbum eius vivunt, id quidem ipsis, non deo imputari debet.
Deus enim immaculata vis eius, qui iniquitatem non vult, sed
iustus est in omnibus viis suis et sanctus in omnibus
operibus suis. Ergo, qui pereunt homines, et sua culpa
propria pereunt etc. Cuius quidem generis non disparia ante
biduum scripsimus fratribus nostris ecclesiae vestrae
ministris. Errat Hieronymus nec recte beatae memoriae
Zvinglii, doctoris ecclesiae nostrae fidelis, sensum et
mentem intellexit, si putat illum docuisse hominem
necessitate adactum adeoque a deo compulsum peccare. Ut enim
huius aliquid fere colligi posse videatur ex libro eius de
providentia dei, alii tamen eius libri etiam consulendi
sunt, quos ante et post illum aedidit, in quibus diserte
culpam peccati non derivat in deum, sed ex humana
corruptione et affectu ultroneo. Vivimus adhuc multi, qui
ipsum audivimus concionantem ac scimus illum semper
religiose de hoc negotio fuisse loqutum. Haec paucula
vestrae excellentiae respondere et, quid nobis videatur,
recolligere voluimus observantes pietatem vestram, ut hoc
officium nostrum boni consulatis ac perpetuis precibus
augmentum donorum dei a deo patre per Christum Iesum
postuletis, quo liceat nobis inculpate coram illo ambulare
per gratiam eius ac tandem promissam vitam consequi. Gratia
domini nostri Iesu Christi sit vobiscum.  ^$Tiguri prima
decembris anno 1551.
<un>Vestrę excellentiae dediti pastores et doctores,
ministri ecclesiae Tigurinae.
<lz>[Adresse...:] Piissimis ac clarissimis viris d. consulibus et amplissimo
senatui reipublicae Genevensis, dominis suis colendissimis.
