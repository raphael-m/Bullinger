<nr>4731</nr>
<ae>Johannes Haller an Bullinger</ae>
Bern, 7. Februar 1568.
Zürich StA, E II  370, 394. / Orig. (Aut.)
S.  Rumorum illa incertitudo facit, ut rarius scribam;
accedit etiam infirmitas, quae a calendis ianuarii hucusque
me molestat, praeterea etiam raritas nunciorum. Affirmatum
fuit apud nos ante dies decem aut amplius Movantium
conflixisse cum Mogereno in Provincia et multis partibus
illo fuisse superiorem; des[i]deratos a parte adversariorum
4000, et hoc ipsum S[abau]di quidam nobiles hic domino de
Mülinen, sicut ex [eius] relatu accepi, affirmarunt. Paucis
post diebus fe.....   nihil esse hoc. Sic etiam velitationem
quandam fact[am a Ger]manis equitibus cum regiis et nostros
quoque f[uisse] superiores; sed nec de isto certi quicquam
affirmare [possum]. Postremi sermones sunt de Condensi, quod
Lug[dunum] versus tendat.    Genevenses nihil scribunt, et
q[uae scri]bunt interdum, non satis sunt firma. Molest[a
est] mihi haec mora; metuo enim, ne nostris, imo [quoque]
nobis sit perniciosa. Ephemerim illam, de qua [pro]xime
scripsi, nondum habere potui. Scriba, qui eam [in] linguam
Germanicam transferre debuit, folium in[tegrum] amisit in
platea, nec reperiri potuit amplius, [ita] ut nostri copiam
illius denuo per proprium nuncium [a Neo]como petere sint
compulsi. Constitutum fuit in [sena]tu, ut Tigurum et
Basilęam exemplaria mitterentur. [Si] habere possim,
communicabo tibi. Sic habes omnia, quę [ipse] ego nunc
scio; cum plura accepero, scribam etiam [plura].
Bene vale. Salutant te nostri omnes. Apud Steigerum per
[plures] dies non fui, propterea quod infirmitas me domi
[de]tinuerit; spero autem propediem me melius habiturum.
Salutem precor omnibus tuis.
Bernae  7. februar[ii] 1568.
I[ohannes] Hallerus, tuus semper.
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
