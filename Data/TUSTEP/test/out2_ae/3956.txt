<nr>3956</nr>
<ae>Bullinger an Johannes Calvin</ae>
Zürich, 31. Mai 1563.
Zürich StA, E II 346, 513. / Orig.
(Aut.)
Ep.Calv. 3960 (XX, 33f)
S. D. Studiosi hi Borussi, Poloni, Russi et Lituani veniunt
Tubinga ad me; petiverunt a me literas ad te, frater, ut per
ipsas ad te possint accedere; cupiunt enim colloqui.
Ex colloquio
autem, quod mecum habuerunt, intellexi seniorem Lituanum, qui
iuniorum paedagogus est, eximie Brentianum esse; libenter enim
disputat de loco et motu in coelo beatorum, et de substantiali
praesentia et manducatione corporis Christi in coena.
Quidam
Tubinga veniens affirmavit mihi Brentium adornare scriptum contra
me novum et acerbum valde.
Suspicor Lituanum illum aliquid
venari, si forte deprehendat dissimilitudinem aliquam inter nos
sententiarum de coelo et dextera dei; scis enim, quale sit
Brentii dogma de ubiquitate corporis Christi, coeli et dexterae
dei.
Verum non est, quod hic te admoneam alioqui prudentem per
dei gratiam satis.
Dominus restituat te nobis, chare frater; magno cum dolore
audimus te aegrotare.
Dominum ergo pro salute tua oramus assidue.
Brevior sum, ne molestiam addam aegritudini.
Optime vale et nos
omnes amare perge.
Omnes nostri te ex animo salutant.
Tiguri  31. maii 1563.
                                                    Bullingerus
tuus.
Clarissimo viro d.
Ioanni Calvino, Genevensis ecclesiae
fidelissimo pastori, domino meo colendo et fratri charissimo
Genff
                 vel dentur d.
Theodoro Bezae.
