<nr>1500</nr>
<ae>Konrad Lycosthenes an Bullinger</ae>
Basel, 8. November 1552.
ZÃ¼rich StA, E II 366, 12.
Etsi nihil novi, quod ad te scriberem, haberem, vir
clarissime, attamen Froschoverum, qui amicissimas tuas
literas attulit, vacuum plane literis meis abire nequaquam
passus sum. Scripsi autem proxime tuas ad comitem
Wirtenbergensem literas una cum fasciculo probe curatas
esse, nec dubium est, quin iam dudum per suos acceperit
omnia. Marchionem Brandeburgensem ad Carolum imperatorem a
Gallo descivisse constans fama est, quibus autem
condicionibus, nondum apud nos constat. Audio cardinales
atque principes quosdam intercedere atque cogitare de
facienda pace inter Gallum atque imperatorem, sed impiis
nunquam erit pax. Accepimus his diebus literas a fratribus
Augustanis, qui fortiter se evangelium praedicare scribunt
ne mencionem quidem facientes novae illius interitus
reformationis a Carolo ante quadriennium contra apertum dei
verbum institutae. Asserunt etiam principem Mansfeldensem
occupasse omnem fere Brunsvicensem ducatum atque expilasse
nescio quot episcopatus; sed famae nondum fidem tribuo,
donec ex aliis quoque audiam similia. Caetera ex Froschovero
atque aliis Tigurinis, qui nostras frequentarunt nundinas,
accipies, quos instar prolixae epistolae habebis. Uxor
Myconii piae memoriae 3. novembris etiam obiit, atque
subinde multi peste apud nos corripiuntur atque eripiuntur
nobis. Speramus tamen meliora adventante solstitio hyemali.
Sed fiat bona domini voluntas.  Vale.  Basileae  8.
novembris anno 1552.
Resalutat te d. Marcus Bersius atque Oporinus.
T[uus] Lycosthenes.
Vigilantissimo ecclesiae Tigurinae pastori d. Henrico
Bullingero, domino atque amico incomparabili.
                                                 Tigurum.
