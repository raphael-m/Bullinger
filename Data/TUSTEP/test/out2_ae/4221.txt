<nr>4221</nr>
<ae>Charles de Jonvillers an Bullinger</ae>
Genf, 16. Oktober 1564.
ZÃ¼rich ZB, Ms
F 62, 339. / Orig.
(Aut.)
S.  Triduo, antequam huc appelleret Herterus noster, clarissime vir ac praestantissime, literas Tiguro acceperam a quodam Italo, quibus te dei gratia in dies
convalescere significabat.
Quo quidem nuntio nihil gratius nec optatius mihi potuit renuntiari; sic enim angebar animo atque moerore conficiebar, ex quo de
obitu tuo sparsus hic fuit rumor, ut, licet ab aliquot diebus te extra vitae discrimen esse narrarent nonnulli, vix tamen quiescere licebat.
Sed nostri Ioachimi
foelix adventus me totum exhilaravit, imo certe beavit, quum de tua valetudine certiorem me fecit.
Gratias igitur immortales deo optimo agimus ex animo, quod te
superstitem nobis adhuc servaverit, quem putavimus e vita hac migrasse, deinde quod nondum te parente nos orbaverit ac nostri omnium misertus dies tuos
protraxerit; novit enim, quid suis expediat.
Iam nos orbatos optimo illo parente altero d.
Ioanne Calvino tibi charissimo luctu conficere noluit, si doloris
acerbitati moerorem adderet; sic filiis indulgere solet pater clementissimus, ut eos, si una manu castiget, altera sublevet.
Nunquam ergo eius misericordiam
satis commendare possumus nec eius laudes celebrare, qui tot beneficiis quotidie nos cumulat.
Caeterum tibi congratulamur omnes ac deum precamur per Iesum
Christum filium, ut te brevi prorsus convaluisse et integrae sanitati restitutum audiamus.
Interim tui omnes, qui hic sunt, reverenter te salutant teque
incolumem summis votis exoptant, nominatim ministri nostri omnes, d.
marchio Vici et Budaeus frater.
Dominus tibi semper adsit, te sustineat virtute spiritus
sui atque confirmet, quo ecclesiae ipsius prodesse diu possis.
Novi quia nihil hic fertur, non addam, et si quid scitu dignum sit, a d.
Beza accipies.
Genevae  16. octobris 1564.
Carolus Ionvillaeus tui observantissimus.
Clarissimo ac praestantissimo d.
Henrico Bullingero, ecclesiae Tigurinae fidissimo pastori, [p]lurimum mihi observando.
                     Tiguri.
