<nr>2018</nr>
<ae>Gereon Sailer an Bullinger</ae>
<od>Augsburg, 27. September 1554</od>
<vo>Autograph: Zürich StA, E II 345, 394</vo>
<dr>Ungedruckt</dr>
<re></re>
<tx>S. Superioribus diebus, ornatissime Bullingere, per
Constantienses quosdam cives fasciculum literarum ad te
dedi, in quo meę ad te et domini a Freyberg ad te et ad
dominum Funckhium continebantur. D. a Freyberg quotidie
urgetur, ut responsum a te extorqueam, quoniam ponderis
fuisse non spernendi, que ad te scripserit. Pręterea
hyemis seviciam iamiam fores pulsantem idoneis vestimentis a
filiis esse arcendam, quod etsi maxime cupiat, se tamen
efficere non posset, quin antea resciscat illa, que in
literis rescire cupiverit. Sexies ad minus ad me scripsit ea
de re et presens presentem semel atque iterum admonuit. Quid
igitur in causa sit, quod hactenus nihil a vobis
acceperimus, scire non possum; auguror tamen vel nostras ad
vos vel vestras ad nos non bona fide esse perlatas. Scripsi
ego ad te multa de adflicta religione, non tam a pontificiis
quam a Lutheranis impetita fere et prophanata; petii item
quosdam libros partim apud vos, partim Genevę excusos.
Quare rogo, ut et tuas et Funckhii ad d. a Freyberg, item
filiorum literas hoc nuncio habeamus. Quod si non
prestabitis, animum optimi viri a Freyberg gravissimis
cogitationibus onerabitis et a tranquillitate in laborem
nocturnum diurnumque ponetis.
^$Molinaeus in hac hora, qua nuntius erat abiturus foliatas ad
me dedit literas, in quibus statum Tubingensis gymnasii
deplorat. Multa de hoc ducatu Wirtenbergensi suspicor; scio
enim non deesse magnos heroes, qui ad inescandum terrendum
et denuo novis technis interimisticis illaqueandum nihil
intermittunt. Non possum hac de re  multa, ut vellem
equidem, si tuto liceret, literis committere. Privatę
absolutiones, confessiones precipuorum peccatorum,
indecentes eucharistie venerationes multos bonos viros
faciunt et implicatos et attonitos. Vetant nostri, ne panis
sacramentarius sumentium manibus attrectetur, ne
Zvinglianus, Oecolampadianus etc. ita enim nominatim eos
exprimunt, ad altare domini accedat, neque plures panes
proponunt, quam qui satis sunt eis, qui praecedenti die se
ostenderunt sacerdoti, adducentes locum de leprosis ad eorum
propositum. Sed cum vis 20 se ostenderint, pre forte 1000
vel plures ad mensas domini accedant, vertit se minister ad
altare et novas hostias consecrat, proch pudor. Quid non
turbarum in ecclesia maleferiati homines excitant, et nemo
enim tam est stupidus, qui non intelligat eos pedetentim ad
papismum deflectere et pluris apud eos esse, ut propter
impanationem maior eis accedat authoritas quam ut gloria
Christi, charitas inter fratres et pax in ecclesia
promoveatur.
^$Scripsi antea ad d. Gesnerum me permovisse magnificum d. Io.
F., ut privilegium impetrare velit; idem mihi pollicitus est
d. d. Zasius, regius consiliarius, qui iam nobiscum est, modo
antea exemplar habeant, quod ad aulam mittant. Decretum enim
est cum in regis tum in Cęsaris aula, ne cuiquam detur
privilegium, cuius exemplar non antea sit conspectum.
Salutes igitur d. Gesnerum et omnia amicitię officia meo
nomine optimo viro promitte; Commendabis etiam me optimis
viris ecclesię et scholę vestrę moderatoribus.
Proderit omnibus modis, ut epistolam Molinęi ad me legas;
multos enim in se adversarios concitavit ob synceram de re
sacramentaria confessionem; quare curabo, ut, quam primum
fieri possit, describatur et ad te veniat.
^$Rogo meo nomine d. Gesnerum, ut curet ad nos deferri
medicamentum, de quo Maximilianus scripsit; nam vir quidam
bonus miro quodam affectu illud desyderat. Novarum rerum
nihil est, quam quod princeps Bavarię cum paucis
quibusdam consiliariis diligenter agit, ne vera religio radices in suo ducatu agat, subditis interim strennuos verbum dei
amplectentibus; idem et cum maiori sevicia rex Romanorum
satagit.
^$Comitia futura apud nos rumor aulicus spargit; sed pauci
sunt, qui fidem adhibeant. Marchionem dicunt iam novum
parare exercitum; preterea Cęsarianos parum foeliciter
aiunt certasse in agro Pedemontano. Tu, si quid habes, rogo,
impertiaris. Vale, mi Bullingere. Quicquid pro potu illo
erit exponendum, hoc ipsum tu solves, et uno verbo
significes, quantum debeamus pro illo medicamine.
Freybergerus statim tibi, quicquid erit, rependet. Nuntius
ille facile aliquid librorum, si qui apud vos prostant, ad
me perferre poterit.
^$Vellem, ut d. Gesnerus cogitaret de mutando loco et
locupletanda familia; nam si indigne apud vos tractaretur,
darem operam, ut apud nos dignius et pro suis de re
literaria meritis tractaretur. Iterum vale.
^$Augustę, 27. septembris anno 54.
<un>Geryon t[uus].
<lz>
Ornatissimo atque doctissimo viro d. Hainricho Bullingero,
Tigurensis ecclesię episcopo dignissimo, domino et amico
optimo. Tiguri.
