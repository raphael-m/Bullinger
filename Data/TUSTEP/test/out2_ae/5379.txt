<nr>5379</nr>
<ae>Bullinger an Tobias Egli.</ae>
(29. Oktober 1572.)
Zürich StA, E II 342a, 747. / Orig.(Aut.)
Mittwuchen nach Simonis und Judae 29. octobris uß Genff.
Von Parys har mögend wir nüt gruntlichs vernemmen; sind wol
vil geschrey; doch
ist das gewüss: die Hugenothen habend gewunnen Nemauß oder
Nymiß die statt und
da vil pfaffen erschlagen. Zuͦ Wyenen versamlet sich ein
starcker züg uß dem
Delphinat und Narbunen; der wirt dem printzen von Conde
zuͦziehen. Zuͦ disem
werdent sich thuͦn die uß Avergnia, Burgund und Nevers,
die sich versamlet zuͦ
Maccon. Dieselben habend ein starcke veste yngenommen uff
vergangnen mentag und
daruff ergriffen die rouber und morder, die die flüchtigen
uß Leon nidergelegt,
beroupt und ettlich ertödt habend etc.
Der könig beredt von sinen verderbern, daß dises spyl
angefangen inn
underzuͦtrucken, so es doch angesähen inn zuͦ erledigen
von denen, die inn und
das rych verderbend, wirt ye länger, ye mer erzürnt, rüst
sich in die gegenweer
etc. Es was wol geredt und gehandlet in einem friden und
warend guͦte mittel
funden; da es aber dahin kummen, das man von beiden teylen
gysel gäben und alles
uffrichten und versichern söllen, da hat man funden, das,
die by dem könig sind,
alles dahin spilend, das in dem langen uffzug der könig
darzwüschen möge sich
gefast machen. Dorumb die sach nunme übel und dermassen
stadt, das, wo gott nitt
scheydet, Franckrych muͦß von beiden parthen geplünderet
und zerrissen werden
etc. Der printz von Conde sol nunme in trissig tusend starck
vor Parys sin.
[Ohne Adresse.]
a tergo v. Bull.s Hd.:
Dise brieff all hab ich geschriben gen Chur an h. Thobiam
Egli, pfarrer
daselbst, vomm jar Christi 1567 biß in das jar Christi 1574.
Nach sinem todt (er
starb im november imm 1574 jar) bracht mir sin sun Raphael
Egli dise brieff  28.
martij, wie sy hie zamen gethan sind, und überantwortet sy
mir. Die hab ich hie also zamen gebunden.
