<nr>0580</nr>
<ae>Ambrosius Blarer an Bullinger</ae>
<od>[Griessenberg], 10. September 1549</od>
<vo>Autograph: Zürich StA, E II 357, 349.
(Siegel...)</vo>
<dr>Bl. III, 58f.R.<dr>
<re> </re>
<tx>Salutem in solida unicaque salute nostra, Christo. Quamquam
nihil est hoc quidem tempore, quod ego sciam, tu vero ignores,
ac propterea pro solita mea diligentia scribere opporteat, vel
hoc tamen nomine epistolium hoc per Hieronymum hunc nostrum dare
ad te visum est, ut tu potius ad me, si nihil aliud, istuc tamen
scribas, ecquid nobis proxima illa vestrorum comitia pepererint,
de quibus ne unum quidem verbum hic hactenus accepimus extra ea,
quę incertis vulgi rumoribus ad nos perferuntur. Utinam non sit
novum istud fędus novorum malorum caussa, ut esse profecto
vehementer metuo post tam infęlicia auspicia, de quibus tu
nuper. Supra modum mihi dolet, quod Basilienses quoque et
Mulhausienses cum scaphusanis in istam servitutis nassam detrudi
se sustinuerunt; sic enim constanter quidam non vani homines
affirmant. Sunt ista, multum vereor, impendentium malorum
certissima praestigia. Tu, quod facis, scio, qua potes
vigilantia et sedulitate, tuos, ne et ipsi hunc in modum patrię
libertatem prodant et vilissimo vendant, perpetuo abarce, animam
tuam, quicquid ipsi fecerint, liberaturus. Simul autem et pro
nobis dominum fidelibus votis exora, ut nostri misertus caussam
nostram ipse fideliter expediat de suo erga nos favore subinde
nos spiritus sui arrabone magis atque magis securos reddens.
^$Bene vale, cor meum et anima mea in domino. Salveat tua domus
cum omnibus fratribus et amicis. Salutant te uxor, soror,
praeterea, qui mecum nunc est, Zviccius valde quam officiose.
Iterum vale.
^$Griessenbergi 10. septembris 1549.
^$Hieronymum hunc nostrum, pium plane ac cordatum virum mihique
amicissimum, quam possum, diligenter tibi commendo.
Pontificiam commissionem, quam nuper ad te dedi, per hunc mihi,
si legisti, remitte.
^$T[uus] A[mbrosius] Bl[aurerus].
^$Iacobus Funcklius, qui semper mihi filii loco fuit ac etiamnum
est, si istac transierit Bernam profecturus, age, fac sentiat se
mea quoque caussa nonnihil apud te valere praesertim in
commendatiiciis ad Hallerum et Bernates impetrandis. Iuvenis est
doctus, pius <piis> pariter et extra communem vulgarium
ministrorem ecclesię diligens, cui nihilominus quam mihi ipsi
consultum cupio. Mallet autem ludo cuipiam literario quam
ecclesię praefici; ego contra velim ipsum in verbi ministerio,
ad quod semper mihi appositus est visus. Omnem operam oportet
collocare; urgetur multis molestiis, ut Tegervillenum deserat
etiam invitus. Tu iili, mi venerande et charissime Bullingere,
vel praesens quoddam numen adesto; nunuquam pęnitebit te, certo
certius scio, huius commendationis.
<lz>[Adresse ...]: Valde quam venerando suo charissimoque fratri
D. Heinricho Bullingero. Tiguri.

