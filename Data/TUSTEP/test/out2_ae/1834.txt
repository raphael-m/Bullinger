<nr>1834</nr>
<ae>Pier Paolo Vergerio an Bullinger</ae>
Tübingen, 13. u. 14. Januar 1554.
Zürich StA, E II 356, 583ff. / Orig.(Aut.)
Nudius tertius accepi tuas literas diei 28. decembris,
Bullingere clarissime, quibus ordine respondebo. Principio
te prorsus exonero ista cura, sollicitudine et molestia,
quam hactenus recipiendis et mittendis meis literis
suscepisti, et plane non decet talem virum, qualis tu es,
occupari tam humilibus officiis; immo veniam peto, quod
tandiu tibi hoc nomine gravis fuerim. Saltem hoc peto, ut,
quandoquidem non possum statim monere fratres Italiae, ut
desinant mea ad te, ut si interea aliquae adhuc mittantur,
tu eas mittas ad Laurentium Cremonensem; scripsi enim ad
illum, ut hoc oneris suscipiat, atque ubi literas abs te
acceperit, curet ad me mittendas. Tu itaque nihil aliud
curae in hoc genere habiturus es, nisi ut acceptas vel a me
vel aliunde literas ad illum releges. Quin aliud audi: ego
nunc ad Bassa Fontaneum scribo me suas quidem* (* a.R.:
gestrichen) accepisse, sed quum fuerint satis magni momenti,
me fuisse perterritum et prorsus nolle, ut ad me de talibus
scribat posthac, neque velle me ad illum. Satis illi sit,
si, ubicunque potero, favebo et si, ubi videro magnum et
arduum negotium, etiam sim scripturus et proprium nuncium
missurus; sed quotidie scribere et minutula ac etiam
mediocria prorsus recuso atque idem ad Baionensem nunc
scribo. Te oro, ut saltem has duas ad illos cures, et
posthac libero. Scio, quid agam; abstinebo in posterum atque
etiam ob hanc causam, quia literae, si ab aliis mittuntur
quam abs te, facile possent perire. Sat dixi; ita constitui
agere.
Argentinenses ubi viderunt Martirem a me evocari, statuerunt
illi conditionem; itaque haerebit apud eos, sic ad me
scribit. Dedi negotium plerisque, ut quaeratur, vivatne
ille, de quo bis scripsistis, annon, et addam in calce, quod
mihi fuerit renunciatum. Carolo Molinaeo tuas dedi; puto eum
rescripturum. Iussi, ut quaeratur de literis, quas
Tuttlingam miseram. Scripsi ad te, quare non potuerim in
Augustam ire, et quum nactus fidelem nuncium, qui Lindavium
ibat, misi literas ad Mattheum Roth, illius ecclesię
ministrum, qui eas ad te curaret. Bonus est vir; non deerit,
si modo incidat in nuncium. Fratres Augustae urgent, ut eam
ad eos; sperant nescio quem fructum a me tantillo. Scribunt
ipsa vigilia nativitatis eo perlatum fuisse ingentem fascem
novorum libellorum Italicorum et postridie fuisse omnes
divenditos; ita multi sunt, qui meam linguam intelligunt et
qui etiam fervent. Addunt mihi illic nullum futurum
periculum, quia sub umbra huius ducis sim.
Iam ad publica. Rex Romanus scribit se venturum ad comitia;
undique resonat ea coitura; Augustanenses pernegant, nimirum
quia nollent ea apud se haberi. At ego credo futura; sed
addam de his unum verba in calce. Nam cras est mihi futurus
sermo cum amico, qui solet talia scire. Caesar novit esse
iniectam suspicionem omnibus se velle plus ultra, itaque
verbis conatur eam extinguere. Papa videtur persuasus ita,
ut coeperit illi favere magis, quam unquam fecerit. Veneti
non possunt tam facile credere, tametsi Caesaris legatus
nuper egerit apud eos pluribus. Scimus eos valde trepidare;
nam plane credunt futuras nuptias Angliae et Caesaris in
potestate futurm illud opulentissimum regnum. Quin si illi
fiderent Germaniae principes fore constantiores, quam
fuerint, quum nuper adversum Caesarem bellum gererent, scio
non recusaturos inire foedus ad communem defensionem. Sed
timent, ne forte deserantur praeda Carolo. Timere Germaniam
certo scias atque interim tamen nihil molliri hactenus.
Utinam nunc videremus confoederatos d. Helvetios cum his
principibus, cum Venetis, cum Ferrariensium duce, dum vita
Caesaris superest. Alioquin timendum certe est, ne aurum
Anglicum illum evehat plus ultra, et magis puto timendum a
corruptionibus et largitionibus quam a militibus; nam quibus
aliis quam his artibus nuptias confecit?
Inter caetera audimus Caesarem papae promisisse suam operam
ad concilium instaurandum atque exequendum; extat enim
comitiorum Augustanorum decretum, ut inobedientes concilio
publicis armis opprimantur. Hunc praetestum arripiet Caesar,
quo bellum gerat in Germania. Sed iterum dico, non tam a
bello timeo quam a donis; his vereor ne nobis corrumpat et
conspurcet omnia, praesertim quum pauci appareant
constantes. Dux indixit preces in suis ecclesiis, ut rogemus
contra impendentes tempestates, et celebrat comitia totius
ducatus magnis de rebus. Si d. Helvetii tui forte de federe
novo ineundo cogitarent, uteremur hoc duce, qui cum aliis
sua autoritate ageret. Orandus certe deus est, ne nos in
tantis periculis deserat. Noster adversarius nunquam fuit
potentior neque truculentior; subvertit Germaniam minore
potentia, quid nunc faciet?
Dux Bavariae coegit nuncios omnium urbium suarum et ingentem
summam petiit;
responsum esse subditos esse paratos dare, quicquid voluerit
dux, si modo velit illis permittere, ut palam habeant
evangelium. Hoc verum est; itaque est, quod laetemur dominum
illic tam multos habere ex suis. At, licet pernegaverit
princeps, nihil refert; cogetur brevi consentire, velit
nollit, ubi adhuc creverit numerus.
Id me torquet, Henrice Bullingere; nam pauci habent
cordi hanc divinam causam, proh quam pauci, proh quam sumus
segnes. Filii tenebrarum omnino superant nos diligentia; vhe
nobis. Sed iam finem facio. Vale et salve cum tota familia,
schola atque ecclesia. D. Iesus benedicat tuis sanctis
laboribus. Amen. Tubingae  13. ianuarii 1554.
Vergerius tuus.
Inveni bonos viros; qui norunt Beatum illum; dixerunt
principem hunc illi equos aluisse et mox profectum in bellum
et famam esse eum mortuum esse, et unus meus amicus
pollicitus est se curaturum, ut intra paucos dies certissime
sciam; scripturus enim est ad quempiam ex his, qui una in
bello fuerunt.Ubi resciero, scribam ad te. Frigent comitia;
nescio quid incidit, quod illa rursum in dubium revocarunt;
sic mihi affirmant, qui talia solent scire.
Volo tibi paucis aperire fontem, ex quo multa mala possunt
in Germania expectari; is est: fere omnes principes et
civitates prorsus constituisse ferre, tolerare, devorare
incommoda et servitutem, dum Carolus vixerit, quia eo mortuo
sperant meliora; at ille, qui plane scit, arripit occasionem
et nihil parcit neque porro parcet. Cogitabit et laborabit
de substituendo sibi filio et sperabit non restituros.
Unicum esset huic malo remedium, ut metus principum et
civitatum posset adimi, et una via solum adimi potest, id
est si bona et fortia foedera fuerint inter vos et hos et
Venetos et alios. Quae nisi fiant, vaticinor mala multa;
utinam sim falsus vates. Vale iterum et salve iterum,
Bullingere optime, mi frater.  14. ianuarii 1554.
Idem.*          (*a.R.: gestrichen)
C'arolus Molineus ad te scribit. Dux proprium hominem
misit in Galliam, qui eius res regi commendet, et nunc duo
alii imperii principes cum literis suae m[aiesta]ti
commendant; quae literae sunt coniectae in fascem, qui
Bassafontaneo pertinet.
Tanto magis eum commendo tuae pietati. Molinaeus nunc meo
utitur hospitio, dum sibi inveniat.
Tibi  Hen[rice] Bulling[ere].
