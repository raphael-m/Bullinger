<nr>1338</nr>
<ae>Graf Georg von Württemberg an Bullinger</ae>
Schaffhausen, 8. Februar 1552.
Zürich StA, E II 363, 130.
Orig. mit aut. P.S. u. Unterschr.
Georg, grave zu Würtemberg unnd zu Mümpelgart etc.
Unnsern grus zuvor, lieber besonder, euwer schreiben haben
wir entpfangenn und gern gehört, das euch die original der
vorred etc. zukomen seigen, das auch die hinderung nit an
uns gewesenn und wie es damit zugangen, haben wir euch durch
unsern diener den dritten dis monats verstendigen lassen.
Und ist un  vast angenhem, das ir sollich büechlin erstlich
wöllen teütsch außghen lassen     . Die frantzösischen
zeittungen hören wir gern, woho der allmächtig seiner
verfolgten kirchen noch an frembden orten wollt ain sitz und
ruh abermals verleihen, damit sein gnad und trost zaigen
etc.
So vyl das concilium belangt, ist wol zu achten, bey den
verstockten werde das wort wenig gehört werden, wie auch by
dem Pharao, es müessen aber dannocht Moisi schlangen der
weisen und schwartzkünstler Pharaonis schlangen in
gegen- würtigkait Pharaonis verschlingen, uff das gottes
zeügknus und macht so vyl herrlicher wider die verstockten
bestehe. Darumb, achten wir, müge man dannocht uff das
concilium schicken.
So vyl die wütembergisch confession belangt, wolten wir
sonst gern, das damit sovyl möglich gefürdert wurde; dann
wir doch selbst noch nit zweifel haben, ir werden euch zu
fürderung inn dem wol ze haltten wissen etc.
Wir schicken euch auch hiemitt des hochgepornen unsers
freündtlichen, lieben herrn vetters hertzog Christoffen zu
Würtemberg etc. confession, hoffen, werde euch auch
gefallen; ob man gleich ainander noch nit so gar
allenthalben verstünde, so achten wir doch nit, das ain
thail den andern noch zur zeit allso scheuwen soll, sonder
mit zeittigem eyfer vylmehr die schwachen hin und wider
tragen, bitz gott den geist der weißheit und offenbahrung
und erleüchte ougen unsers gemüeths geben würdt, das er zu
seiner zeit gewüsßlich thun würdt, und die seinen inn die
einigkait, die in Christo ist, richten und fassen. Dann wir
hoffen, man hab zu baiden seitten ain christenlichen eyfer
und sehe die eer Christi gern gefürdert, wie vyl guter leüth
darüber uffgesetzt und gelitten haben zu baiden thailen. Der
herr geb uns allenn waare brüederliche liebe und treuw zu
erzaigen und ine umb ainigkait zu pitten etc. Wolten wir
euch im pesten g[nädiger] mainung nit verhaltten und
seind euch zu     gnaden genaigt. Datum Schafhausen den  6.
februarij anno etc. 52.
[Eigenhändiges P.S.:]  Der lantgraff sol ledig geben
werden uff verbürgung 20 mall  ..  m. gulden, wölche sollen
sein bürgen Fucker, Pomgartner, Welscher, stadt Augspurg,
Ulm, Nurnberg, wo si es anders thon wöllen, geben aber der
sach wenig glauben, sindt allein spanische böslin, hett der
Carolus das gelt, gott geb wo der lantgraff wär; in suma er
beghert ganz Ditschland ußzesugen und zu mörgelln etc.
[P.S. von a. Hd.] Wir bedancken uns auch der tractätlin, ir
uns uff unser begern zugeschickt sampt den neuwen zeitungen
etc. Maister Thoman Hausinger ist den 8ten tag februarij bey
uns erschinen, haben uns wol mit ime erspracht, ist warlich
ain geschickter, verstendiger mann. Ir wollt all helffen und
rathen, als die sich christlichen und wol gehalten haben,
damit die von Magdenburg irer hohen not und pitt halber
mögen gewert werden [so] werdt ir [ein] got gefellig
[........]len.
Actum den 8 feb[ruarij] anno etc. 52.
[P.S. autogr.] Hö[rtzog] Moritzen schwebende sachen sampt
andern wissent wyr der feder disser zeitt nit weitter zu
bestellen; dan euch zu erinern unsers schribens eins an euch
gethon, vor ettliche verloffne dagen bescheen, inhaltent so
3 monatt herüber lauffent, als dan wäre die zeitt der farnus
was weitters mitt bringen mit mererm inhalt. By dem lassentz
wirs noch beruwen. Seitt gott befollen.
Wyrttemberg manu propria scripsit.
[Adr. Rückseite d. Hauptblattes]:  Unserm lieben besondern
Hainrich Bullinger, predigern zu Zürich.
