<nr>3220</nr>
<ae>Johannes Travers an Bullinger</ae>
<od>
Zuoz, 18. November 1559.
<vo>Zürich StA, E II 365, 268f.
/ Orig.
(Aut.)
Gr.
II,  164. Exc.
S. D. Multis iam mensibus effluxis, humanissime Bullingere, desiderabam te meis licet insulsis litterulis alloqui.
Intercepit desiderium illud meum dextre mee impedimentum, ob quod longo tempore nec elementum unum pingere valui.
Verum aliqualiter restitutus, ne fortassis suspicionem de me damnabilem tui tuorumque beneficiorum immemoreni ac liberalitatis multifarie mihi comunicate oblitum conciperes, calamum resumpsi et tibi super beneficiis munificentię* [-centiisque wollte er viell.
schreiben) adeo liberaliter mihi collatis gratias ago immortales.
Verum ingratitudinem meam, qui preter verba super tot ac tantis donis et beneficiis nihil rependo, boni consulas oro mea culpa territus; non cesso ex corde te amare atque meritis et dignitate tuis observare.
Opera, quibus me munifice donasti, magno affectu et diligenter legi ac fructum inde, prout dominus gratiam contulit, excerpsi; sunt ex nervis sacre scripture compillationes autore vere digne.
Dominus conatum tuum adiuvet et te
eclesie sue incolumem conservet Nestoriosque annos attingere disponat. Amen.
De statu anno     ętatis mee, qui annum ago 76., te facio certiorem, incomoda carnis ac nature innumeras puncturas condicionesque molestas tentantes carnem in dies fero patienter confisus in domini adiutorium, usque ad praesens tempus annus integer restat, que ventura supersunt cum spe gratie in fide vera omnipotentis dei misericordie ac disposicioni relinquo.
Eclesia nostra optimo ministro Ioanne Concio et
vigilantissimo curata in statu tollerabili conservatur; verbum domini sincere praedicatur.
Non cessat antichristus semen suum miscere sine tamen veritatis noxa.
Dominus eam illuminet, foveat et protegat ab omnibus incursionibus dyabolicis.
Cęterum, collendissime Bullingere, harum latorem Iacobum a Plantanis, iuvenem de nobili familia, sed tenuis fortune, qui Tiguri statuit bonis literis incumbere, tibi ex animo commendo.
Si posses ei ea promocione succurrere, ut ex elemosinis piorum locorum ad
pauperum usibus ordinatis iuvaretur, facies opus pium et te dignum, mihi non minus gratum quam affectatum.
Salutabis ex me totam familiam tuam cum symistis et fratribus per Christum omnibus.
Fridericus, gener meus, cum tota domo Clavenne bene valet; Ioannes suus distractus a studiis literarum maiori affectu fidibus incumbit, quod acceptum ferre non possum.
Vive et vale, iucundissime Bullingere, Traversumque tibi devinctum amare perge, qui se tuis ac eclesie Tigurine orationibus ex corde comendat.
Ex Zutz 14. calendas decembres 1559.
                              Quantulus est, deditissimus Ioannes Traversus.
Strenuo verbi dei defensori [intre]pidoque asertori domino Hen[rico B]ullingero, Tigurinorum pasto[ri vig]ilantissimo, fratri meo per Christum collendissimo.
