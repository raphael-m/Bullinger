<nr>3293</nr>
<ae>Bullinger an Landgraf Philipp von Hessen</ae>
Zürich, 20. März 1560.
Zürich StA, E II 338, 1581. / Kopie von Lavaters Hd.
Durchlüchtiger, hochgeborner furst, gnediger herr.
Uwern furstlichen gnaden syend min underthenig, willig dienst alle zit zuͦ vor.
Ich hab dises verganges winters mitt gottes hillff geschriben dise 6 bücher wider die widerteuffer, auch wider den ganzen handel der widertouffery.
Somlicher büchern ein exemplar schiken e[wer] f[ürstlichen] g[naden]ich hiemitt und bitten underdienstig ü[wer] f[ürstlich] g[nad] welle solich buͦch von mir in gnaden uffnemen alls
von dem, der ü[wer] f[ürstliche] g[naden] lange zit und jar vor herzen geliebet hatt, auch nachmalen alles guͦts mitt trüwen gundt, darzuͦ mitt willen und geflißen ü[wer] f[ürstlichen] g[naden] dienen und wilfaren welte, wo mirs müglich were.
Ich schicken auch somlich buͦch uß der ursach das ü[wer] f[ürstliche] g[naden] heitter sähe, das weder unser vorfar säliger gedechtnuß, Huldrych Zwingli, nach wir einiche gmeinsame mitt
den widerteuffern und anderen sectieren habend, das ü[wer] f[ürstliche] g[naden] uns etwan vor fürsten und herren, so unser gedacht wurde, gnedig versprechen kondte.
Dann unß nütt one ursach übel beduret, das gedachter Zwinglius und auch wir under die teuffer oder zuͦ den teuffern gesetzt und alls sectarij, auch mitt dem namen der sacramentiereren verschreyt und verdampt werdent, auch von denen fursten und herren, umb die wir nie kein args verdienet, welche wir nach von
herzen liebend und inen zuͦ dienen breidt werent.
Dann diß jars ist zuͦ Tübingen ein kyrchenordnung uff die herschafft Mumpelgart getrukt, darin k 2 Zwinglianer mitt namen schmechlich angezogen werdent.
Also ist zuͦ Tübingen im meyen des vergangnen jars ein ordnung ußgangen under den namen deß durchleuchtigen hochgebornen fursten und herren herrn Christoffs, herzogen zuͦ Wirtenberg etc.
in deren c. 2 die Zwinglischen under den gotslesterischen gezellt und zuͦ den widerteuffern gestelt sind etc.,
da ü[wer] f[ürstlich] g[nad] wol weist, wie vil gedachter Zwingli vil bessers verdient und dermassen von dem durchlüchtigen, hochgebornen fursten und herren h[errn] Ulrychen, herzogen zuͦ Wirttenberg etc.
saliger und loblicher gedechtnuß geliebet worden ist, das er somlichs nie hette fürgan lassen, und villicht auch one gruntlichs wüssen deß jezigen fürsten bschehen mochte, alls der in ander weg ein so grossen loblichen ernst gegen der waren religion erzeigt etc.
Da so möchte ü[wer] f[ürstliche] g[nad] fürhin wie bißhar daran sin, das die fursten, so dem evangelio anhengig, unß und unsere forfaren, die wir weder teuffer, sectarij nach gotslesterer sind, ein besser vertruwen zuͦ unß hettind und anders von unß redtindt, dann die unser religion gemeinlich mitt einanderen fyend sind.
Somlichs welle ü[wer] f[ürstlich] g[nad]in gnaden und guͦtem von mir uffnemen alls dem, der je und je ein besonder wol vertruwen zuͦ ü[wer] f[ürstlichen] g[naden] gehept und nach hab und gott bitten, das er ü[wer] f[ürstlich] g[nad] sampt aller ü[wer] f[ürstlichen] g[naden] zuͦhorigen in sinen gnaden gnediklich erhalten wolle biß an das end.
Datum zuͦ Zürych den 20. martij anno 1560.
        U[wer] f[ürstlichen] g[naden] williger diener Heinrych Bullinger,
                                 diener der kyrchen zuͦ Zürych.
(Ueberschrieben v.
Bull.s Hd.)   Dem landtgraffen zuͦ Hessen.
