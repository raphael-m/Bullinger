<nr>3177</nr>
<ae>Johannes Fabricius an Bullinger</ae>
<od>
Chur, 4. September 1559.
<vo>Zürich StA, E II 375, 591. / Orig.
(Aut.)
Gr.
Ii,  155f.
Exc.
S. Superiori septimana (pater in Christo reverende) mihi scribere non fuit integrum, propterea quod cum multis simul angustiis tum conflictarer, ex quibus nunc dei gratia ex parte eluctatus sum.
Coniunx enim mea difficilime admodum peperit, ita ut de vita eius nihil spei esset reliqui.
Foetus non fuit vitalis; brevi enim, postquam in lucem est editus, expiravit.
Habes causam silentii mei.
D. Philippus tum partes scribendi suscepit nec dubito, quin illius tibi sint redditae.
Pro munere tuo, quo
utrumque nostrum afficis, maxima tibi a nobis debetur gratia; utinam aliquando et referre daretur.
Sed cum toties gratias agimus, nullam autem reddimus, est quod nos suppudeat.
Nova, quae Roma afferuntur, procul dubio iam ante tibi comperta sunt; transivit enim per vos quoque, qui primus haec nunciavit; quia tamen mercatoribus interdum festinandum est fierique potuisset, ut is insalutatis vobis transvolasset, ea quoque ipsa hic apponenda duxi.
Pontifex 18. augusti expirasse fertur, cum pridie eius diei decessisset episcopus Bergomensis, pontificis architriclinus et caetera ei coniunctissimus.
Post eum vita functus est dux Venetus; sunt, qui addant de obitu patriarchae Veneti.
Cum autem iam de pontifice conclamatum esset, populus Romanus magno concursu in palatium impetum fecit, et nisi a satellitibus prohibitus fuisset, semimortuum pontificem ex palatio in Tiberim deturbasset.
Cum autem hac non successisset, ad carceres se
praecipitarunt, quibus effractis ingentem fidelium numerum (quadringentos circiter) vi eripuerunt; interea inquisitores nonnullos, penes quos custodia fuit, dignis modis tractarunt et primario ex illis cerebrum perfregerunt, pontificis statuam deiecerunt, luto insuper et stercore truncatam prius et mutilatam foedarunt turparuntque.
Dum haec geruntur, nunciatur cardinalis Caraphae adventus; eius in occursum se furens populus cum sclopetis et fustibus effundit eum salutaturus, nisi Carapha
praemonitus loco sibi cavisset.
Haec sunt, quae pro comperto et quidem non uno ex loco nunciantur; verum tamen oculis tuis considerabis et retributionem impiorum videbis.
haec iam scripseram  . . . . . .
                                      [Lücke bei T. Schieß.]
"Si verum est, quod de dracone fertur, memor tui illius Bremgartensis illis partibus male ominor.
Sed quid opus est portentis et ostentis, cum peccata nostra iam diu nobis exitium portendant? Omnia sunt venalia.
Magistratus ipsi non ex merito,  sed pro precio deferuntur.
In iis ipsis, qui se evangelicos profitentur, regnat summa avaritia.
Nisi deus in hisce partibus miserabiliter ecclesiam servaret, iam diu actum esset.
Videas maximam in hominibus tepiditatem, ecclesias omnes dissipatas, paucos
idoneos ministros, et si qui sunt, non habere tamen, unde vivant; si quis erro venit et minori paciscitur, extruditur vir probatae et vitae et doctrinae.
Nihil est, quod me dies noctesque magis excruciet.
Opto mihi pluries aliquem angulum, ubi commode possem delitescere, et certe, nisi papistis pios ceu praedam obiiceremus, vestro etiam consilio eligerem.
Erigo me tamen et sustento exemplo prophetarum et video nostris certissimum imminere exitium et praedico; nemo autem est, quem serio
poeniteat.
Haec ego abreptus nescio quo oestro."  -   Tscharners greiser Vater lässt grüssen, "qui nunc apud nos est, quem tu dicere possis vere pium, qui animum suum pro evangelio exposuit."
                                                        Curiae, 4. septembris, anno 1559.
