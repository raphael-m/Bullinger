<nr>5189</nr>
<ae>Hans Liner an Bullinger.</ae>
St. Gallen, 25. November 1571
Zürich StA, E II 351, 267. / Orig. (Aut.)
Laus deo 1571 adj  25. novembris in St. Gallen.
Erwurdiger, hoch-und wolgelertter herr, euch sey min willig
dienst jederzeit etc. zu bevor. Erender, geliebter herr,
mein jungst schriben sant ich euch mit Anth[on]
Gesner. Sidert sind mir disse brieff uß Nurmberg uff 22. dis
zuͦkomen. Schribt mir der herr Schlüsselberger, das ehr
unserm factoren in Nurmberg fl. 40 erlegt, die ich euch gern
mit dissem gesant; sind multriber; will ich uff gwise
botschafft wartten. Alßdan schickh ich euch die baid copia,
deren ich mich zum höchsten bedanckh; so ir des was
uncosten, zall ich zuͦ danckh. Bey dem jungen Bachoffer
han
ich euch die new zitung gesant, so ir mir geben hand; hoff,
sey euch worden. Disse brieff schrib ich an schwager
Gallinger<f1>Geilinger? Ein Hans Geilinger schrieb 1569 als Kriegsmann aus Frankreich; s. Troll, Gesch. der Stadt Winterthur I 67ff.<fe> gen Winterthur, so ehr nit botschafft hab, das ehr
dissen bevelch, von Glatbrugg ainen heisen in die stat
lauffen. Hoff, werdt sy zuͦfriden sein. Die fl. 40 schick
ich euch an Franckhricher 4 pro 23 patzen. Acht, sey euch
beser als cronen oder sonst müntz etc. News hand mir wenig;
der sig wider den Turcken wirdt bestatt. Vor datto han ich
schriben uß Lion, darin gemeldt, das der her admiral wider
an hoff gefordert und sölle der hyrath mit des kunigs
schwöster und printz von Navera fortgon. Uff 8. diß hat man
vor der stat Lion die erst predig gethun. Unsere eidtgnossen
von Fryburg müesend die unsern helffen bewaren, got dem
almachtigen seye lob in ewigkayt. Dem sind sampt den ewer
gnedig bevolhen.
Unsere geliebtn herrn predicanten, ich mit inen, lasen euch,
herrn Walther dienstlichen gritzen, mit pit, min
underthenige dienst min her burgermeister Camlin, her
seckelmeister Thoma anzuͦzaigen etc.  In ill.
E[wer]
w[illiger] diener Hannß Liner.
Dem erwurdigen und wolgelerten herren Heinrichen Bullinger
der ölter, der christenlichen kirchen gethrewer diener,
minem erenden, geliebten herren in
Zurich.
