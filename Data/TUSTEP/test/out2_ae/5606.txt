<nr>5606</nr>
<ae>Johann Konrad Ulmer an Bullinger.</ae>
(Schaffhausen), 6. Mai 1574.
Z端rich StA, E II 375, 889. / Orig.(Aut.)
S. D.   Gratias ago humanitati tuae quam possum maximas,
quod in multis, magnis
variisque negociis et laboribus tuis copiose ad me
scripsisti simulque
liberaliter, quae scire cupiebamus, communicasti. Remitto
vero nunc omnia, quae
remitti volebas. Basileam raro nuncios habemus, qui ad nos
redeunt; inde factum
hactenus fuit, ut, quid de Theodoreto fiat, certo nunc scire
nequeam. At martii
30. die haec ipsa, quae subiicio, verba ad me scripsit
studiosus, ecclesiae
nostrae alumnus. "Illud, quod urges, iam factum esse scias;
insto enim ego ipse
apud typographum tuo, quod rogas, nomine; unicam iam, quam
vocant, formam vidi
in quarto excusam, quae mihi perplacuit; misissem exemplar,
si festinatio nautae
non obstitisset; sed proxime paschatis festo peracto deo
volente proficiscetur
ad vos reliquosque Helvetiae ordines doctissimus vir et
publice in academia
nostra magistri titulo in philosophia ornatus magister
Theobaldus M端llerus
Hessus oblaturus Triumphum Helvetiae carmine a se in laudem
eiusdem conscriptum,
qui eiusdem typographi opera utitur tuumque non minus quam
suum proprium urget
opus. Per hunc ad te copiosius scribam exemplumque unius
atque alterius folii
excusi mittam."  Haec ille. Vides igitur dudum sub prelo
esse librum; an vero
interim aliquorum malignitate impeditus fuerit, ignoro.
Heidelbergensium scriptum hactenus videre non contigit, quod
tamen legere
percuperem. Libellus<f1>Uff siben Klagartickel ...<fe> tuus, quo magis a me legitur et
repetitur, tanto magis
placet; is moderatis veritatemque amantibus hominibus
breviter, perspicue et
solide scriptus haud dubie prae multis aliis abunde
satisfaciet; unum oro, ut,
quam scilicet concordiae formulam putes, quam Lutherus
probarit, significare
digneris, cuius mentionem facis G3 pag. 51; non enim puto de
ea te loqui
concordia, quam iniit Vitebergae cum Bucero et Svevis.* (*
Dazu a.R.: "fortassis
intelligis confessionem conscriptam in conventu Basiliensi
anno 1536. habito,
quam nescio an sit impressa, cuius mentionem facit d.
Lavaterus in Historia de
origine et progressu controversiae sacramentariae.") Cupio
etiam scire, quibus
verbis et quo scriptam illam ipsam, quam dicis, probarit;
video enim nostris hoc
in argumento magnum contra adversarios modernos praesidium
positum esse, utpote
qui sua perversitate ad Lutheri verba longe magis quam ad
scripturae testimonia
resiliunt et subsistunt. De Exegesi Lysiae edita nuper mihi
quaedam narrabat
etiam observandi fratris mei d. Christiani Hocholtzeri
filius; at de ea postea
nihil ex nundinis scripserunt studiosi nostrates, qui
Vitebergae versantur.
Iohannes Matthaeus nondum ad nos rediit nec rediturum puto,
sicut etiam futurum
in discessu illius divinabam; transibit vereor ad hostes
nostros vel Flacianos
vel pontificios vel etiam ipsos Servetanos; scurram enim
sese magis impudentem
quam virum bonum et theologum esse multis iudiciis apud nos
probavit, qui
ventrem magis curet quam Christum et ecclesiam. Examen eius
Heidelbergae habitum
legens toto pectore<f1>Adagia, 1, 4, 26 (LB II 160f).<fe> exhorrui; haec diaboli tela postrema
sunt, quibus filium dei miserasque ecclesias petit.
Quae de Palatino Christophoro scribis, nunc, proh dolor,
aliter et scribuntur et
narrantur; alii enim scribunt et dicunt exercitum illius
caesum esse in eaque
cladi Nassovium (incertum, an Ludovicum aut alium)
interfectum, ducem vero
Christophorum graviter vulneratum esse; alii contra
interfectum Christophorum et
vulneratum Ludovicum Nassovium praedicant simulque cecidisse
equitum 1500 et
bellatorum 500 captos esse. Nostri Germani magis magisque
iusta bella gerere
dediscunt, nulla scilicet prudentia, iustitia, fortitudine
reliquisque bellicis
virtutibus, quae in maioribus nostris enituerunt, utentes
neque ullum belli
legitimum finem serio spectantes. Proinde fit, ut illorum
etiam qualescunque
victoriae et sibi ipsis et illis, quos propugnare iactant,
magis in exitium et
dedecus quam commodum et gloriam cedant. D. Philippus
Melanthon dicere saepe
solebat: "Es sind itzt keine krieg meer; sonder, wie
Christus spricht, nur
rumores bellorum, das ist: es sind itzt mer plackereyen, da
einer dem andren
nur unsinniger weise das sein raubt und da man nur das 端bel
erger machet." Si
vera sunt, quae scribuntur et narrantur, acerbissimum vulnus
optimo principi
electori Palatino inflictum est, ad quod pontificii non
solum, sed etiam
Schmidliana et Flaciana factio insolenter exultabunt. At
haec quoque fatalia
mala cum aliis infinitis patienter sunt ferenda; stabit
interim firma et immota
veritas, et tandem triumphabunt iusti cum capite et
capitaneo Christo. Argentina
etiam rumor de elapso Condaeo et captis Navarreno, regis
fratre, et Momerantio,
non tamen interfectis, affertur. Haec raptim scribere volui,
ut aliquid saltem
de verbis meis adderem iis, quae remittenda alias erant.
Salutant humanitatem tuam mecum omnes fratres et amici tui.
Salutabis nostro
nomine reverenter omnes collegas tuos. Vale in Christo.
Datae  6. maii anno domini 1574.
Tuae humanitatis studiosissimus Iohannes Conradus Ulmerus.
Clarissimo viro atque eximio Iesu Christi servo d. Henrico
Bullingero seniori,
ecclesiae Tigurinae antistiti fidelissimo, domino et patri
suo in Christo
colendissimo.
                   Z端rich.
