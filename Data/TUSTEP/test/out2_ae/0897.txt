<nr>0897</nr>
<ae>Oswald Myconius an Bullinger</ae>
Basel, . . September 1550.
Zürich StA, E II 336a, 318. / Orig.(Aut.)
S.  Venit hic, qui has reddit, indicavitque se iturum
Tigurum, an quid velim
scribere. Quamvis autem nihil habeam, quod sit alicuius
momenti, nolui tamen, ut
vacuus meis ad te veniret. Eieci ergo a me, qui per duas
horas me detinuerat, ut
tantillum scriberem. Venerunt huc literę, imo libellus,
ex Augusta, in quo
responsio est principum ad articulos fidei, quos Cęsar
proposuit. Conantur
omnibus viribus praecavere, ne quid tentet bello, sed
rationem aliam inveniat,
quęcunque illa, per quam ad pacem queat penetrare.
Colloquium indicant seu
concilium, in quo et libertatem dicendi cuivis sine omni
trepidatione requirunt.
Hęc et alia tanto postulant conatu, ut hęsitent
quidam, si Cęsar possit
repugnare. Tu vero nosti, quam sit impossibile maligna
tempestate hac dari posse
concilium, ubi Christus vincat antichristum. Frustra igitur
principes consultant et effectum bonum sperant frustra.
De stratagemate Brunsvigensis/sium contra ducem suum
audivisti nimirum; adeo
mihi placet, ut aliquanto tempore non potuerim oblivisci.
Dominus det, ut
Brunsvigenses intelligant victoris dei favorem et auxilium
et sint grati.
Granvilę uxor hac transiit. Defunctus maritus per pontem
Argentinensem vectus
urbem non est ingressus; ita cavet sibi ab evangelicis
civitatibus etiam post
mortem. Audio bonam Cęsaris partem in obitu illius
periisse, id quod parum me
movet. Illud constat: voraginem magnam auri et argenti e
Germania sublatam.
Quinquepagicos audio Cęsari prorsus favere, quicquid ipsi
contra clament et se
excusent. Mihi sunt horrori. De Cęsare nunquam vel rarius
cogito; illorum non
possum oblivisci. Dominus sanam det eis mentem. Vale cum
tuis, Gvalthero, Othone
ac reliquis, in domino. Basileę raptim.  .. septembris
anno 1550.
Os[valdus] Myconius tuus.
D. Heinricho Bullingero, theologo primario, fratri in domino
suo.
