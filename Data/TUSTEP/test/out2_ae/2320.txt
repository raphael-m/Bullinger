<nr>2320</nr>
<ae>Bullinger an Johannes Haab</ae>
<od>[Zürich, Ende Januar 1556]</od>
<vo>Autograph: Zürich StA, E II 378, 1932.
(Siegel...)</vo>
<dr>Ep. Calv. 2382 (XVI, 16ff.)<dr>
<re> </re>
<tx>Die von Bernn schlahend denen von Genff das burgrecht ab.
^$Liebr herr und gevatter. Es schickend die von Genff das 2 jr
radtsbotten für üch, min herrn umb radt. Dann wiewol sy in vilen
dingen gewichen sind in ernüwerung der püntnus mitt Bern,
wöllend doch die Berner sy überlagen, und nitt thuͦn wie die
allten Eydgnossen welche pündtnussen gemacht, alein das ietliche
Statt, ietlichs dorff etc. by siner fryheit und in friden blyben
möchtind.
^$Darinn aber sind sy stössig. wenn sy in mißhäll mitt einandren
kummend, habend sy ein rächt bestimpt zuͦ zuͦgesatzten und uff
ein Obmann. den wil Bern von Basel oder Schwytz nemmen, Genff
von Basel alein, wie von alter har, oder muͤsz es von zweyen
Orten sin, von Zürych, als die irer religion. das will Bern
nitt.
^$2. Genff hat ein fryheit, wer in ir Statt schuldig ist den
mögend sy ynlegen, und ist ir fryheit. Bernn wil nitt das man
ire underthanen umb schuld ynlege. da wil Genff von ir fryheit
nitt.
^$3. Anno 1540 sind vil spenn xin zwüschen Bern und Jenff, Basel
hat ein vertrag gemacht biß und so lang das Burgrächt wäret.
Ietz wil Bern des vertrags nitt mee. Genff vermeint: diewyl sy
das burgrächt erstreckind, sölle der vertrag och erstreckt sin.
was sy ein Püntnusz oder burgrächt wöllind machen, und ein
sölich haderspyl wider anheben? wöllind sy burger und fründ sin,
söllind sy sölich spenn nitt wider ernüwern, sunder vertragen
sin lassen wie sy sind. das wil Bern nitt.
^$4. Bern begärt: das Genff kein püntnus mitt nieman überal mee
mache und alein an sy gebunden syend. Genff vermeint: das sye
inn schwer, insonders so Bern anno 1539 inen zu Genff brieff und
zusagung gäben inen ze verhälffen das sy mögind in der
Eydgnoschafft früntschafft, wie Rotwyl und Mülhusen kummen. Des
wil Bern nitt hören gedänken.
^$Und habend ouch inen abgeschlagen das burgrächt mitt inen ze
nüwern, doch wöllind sy iren, deren von Genff, guͦte fründ und
nachpurn sin. Genff hat innen geantwort: sy wöllind och ir guͦt
nachpurn sin: hoffend, ob sy glychwol lang von inen uffzogen,
und das Burgrecht in 14 tagen ußgange, sy also menschlichs
Schirms emblöst, werde sy doch Gott schirmen, der sy bißhar
geschirmpt etc. Sy habend sunst vor einem iar den handel mitt
erstreckung des Burgrächts mitt Bern anzogen, aber Bern hat sy
immer dar uffzogen, biß jetz in dem end, und da sy vil Pannyten
habend, lassend sy die guͦten lüt dettschen: ob vilicht sy mitt
übergäbung ir fryheit dem Bären underwürfflich wurdint etc. da
so bittend die eerenlüt üch, min herrn, inen zuͦ radten: ob doch
nitt ze finden wäre: diewyl doch Genff gmeiner Eydgnoschafft wol
gelägen, und so sy in eins frömbden herren hand käme, der
Eydgnoschafft nachteylig were, si aber nienen lieber dann by den
Eydgnossen sin wöllend, das man ein Tag beschribe und sy
verhorte, und zuͦ Pundtsgenossen annemme und ir, min herren,
darzuͦ helffind, oder so üch das nitt für guͦtansähe: ob ir mitt
hilff Basel und Schaffhusen in irem kosten gen Bern schicken
wöltend, und mitt inen handlen das sy sich denocht der zymlikeit
vernuͤgen liessend etc. wie irs morn eigentlicher hören werdent,
dann sy kummend für radt.
^$und diese geschrifft schickend mir by disem knaben wider, oder
das ich sy bald wider habe. Es were guͦt ir redtind mitt
ettlichen erenlüten, dann gwüßlich an diser sach vil gelägen
ist. (bis hierher Bullingers Hand; darunter von anderer Hand:)
^$das ander mittel, als ......
<lz>[Adresse ...]:
