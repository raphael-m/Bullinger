<nr>4465</nr>
<ae>Friedrich III. von der Pfalz an Bullinger</ae>
Augsburg, 19. Mai 1566.
Zürich StA, E II 363, 66.
Orig. mit aut. Unterschrift.
Friderich, vonn gottes gnadenn pfaltzgrave bey Rein, deß heiligenn römischenn reichs ertztruchssäß unnd churfursten,
herzoge inn Beyern etc.
Unnsern gruß zuvor, ersamer, lieber, besonnder, unnß seindt ewre schreibenn, die ir nun ein gute zeithero zuͦ ettlich
mahlen an unnß gethan, wol überantworttet, deßgleichen ewer getrewer vleiß, muhe unnd arbeit, ir in der angefochtenenn
kirchenn Christi nun viel jahr hero engewendet, zum bestenn gerümbt worden, unnd thun unß erstlich gegen ewer
underthenigenn christlichenn zuneigung ganntz gnedig bedancken, wöllen auch auf mittel unnd wege bedacht sein, damit ir
unnsern gnedigen, dannckbaren willen einest im werck zuͦ spürren und zu befinden. Der liebe gott wölle euch seiner
kirchen zu gutem in langwiriger gesundheit unnd vermögen erhalten, unnd sollendt eüch zu unnß alles gnedigen willens
versehen.
Datum Augspurg den 19. maij anno etc. sechzig sechs.
Friderich, pfaltzgraf chuͦrfurst etc.     [aut.]
Dem ersamen unnserm lieben besonndern Heinrich Bullingern, kirchendienernn
zuͦ Zürich.
(Bem.v.Bull.s Hd.): "Ab dem rychßtag zuͦ Augspurg churfürsten gnedigs schryben 1566."
