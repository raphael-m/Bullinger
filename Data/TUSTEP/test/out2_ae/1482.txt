<nr>1482</nr>
<ae>Petrus Martyr Vermigli an Bullinger</ae>
[Lambeth], 4. Oktober [1552].
Zürich StA, E II 359, 2894. / Orig.(Aut.)
S. D.  Cum Iohannes ab Ulmis iam in patriam redeat, ut ad
te, vir clarissime atque mihi in domino plurimum
suspiciende, veniret absque meis litteris, committere nolui;
paucis tamen scribam, tum quia febri quartana vexor, tum
quod ab aliis quibusdam negotiis parum vacat. Ad hęc
certo
scio de statu nostro et ecclesię atque scholę Iohannem
abunde te redditurum esse certiorem. Superest itaque, ut
precibus tuis me releves, ut, si deo patri nostro visum
fuerit, quartana febri liberer, quo in eius vinea pro
ratione virium collatarum me exercere valeam. Quod idem et
pro uxore mea fieri velim, quę mecum eodem genere morbi
affligitur et quidem longe gravius atque ego vexatur. Scio
te atque optimos in Christo fratres et symmistas officio non
defuturos. Litteras, quas ad me dederas martio mense, recepi
augusto et credo te iam nosse Celsum nostrum, quem mihi
peramanter commendaveras mutato consilio huc non venisse;
visum enim ei est, immo spiritui sancto, ut existimo,
Genevę ministerium Italorum fratrum suscipere. Deus illi
dignetur elargiri, ut non fraudetur expectato fructu. Quanto
vero desyderio illum iam per annum expectaverim, nunc non
scribam; video enim id Christi fidelibus, dum hic vivitur,
oportere satis esse, ut, si spatio locorum sunt distincti,
spiritu saltem coniuncti maneant. Iohannem vero, qui ad vos
redit, pie ac graviter se apud nos gessisse scito, unde tibi
ecclesięque vestrę illum non vulgariter commendo.
Salutes, queso, meo nomine omnes fratres. In ędibus d.
reverendissimi Cantuariensis  4. octobris.
Tui studiosissimus Petrus Martyr.
Hic sum apud reverendissimum Cantuariensem, ut de legibus
ecclesiasticis ea perficiantur, quę hyeme praeterita
manserunt imperfecta, et, deo gratia, bene spero.
. . . . . . . . . . atque clarissimo viro d. Heyri[co
B]ulingero, ecclesię Tigurinę ministro fidelissimo.
                                                     Tiguri.
