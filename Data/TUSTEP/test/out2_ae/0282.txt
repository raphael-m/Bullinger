<nr>0282</nr>
<ae>Heinrich von Ulm an Bullinger</ae>
<od>Oxford, 1. November 1548</od>
<vo>Autograph: Zürich StA, E II 365, 199</vo>
<dr> </dr>
<re> </re>
<tx>
S.P.D. Quod nihil adhuc literarum ad te dedi, doctissime clarissimeque vir, id
sane causae fuit, quod non modo res nulla, sed ne genus quidem epistolarum
veniebat in mentem, quo quidem tecum commode agere potuerim. Scis enim cum quae
tempora profectionem meam haud ita longo intervallo sint consecuta, tum vero
quod meum non sit inanibus literis viros doctos ac praeclaros colere, eos
praesertim, quibus a republica non satis otii esse exploratum habeam. Quo quidem
in numero cum te unum ex omnibus distentissimum esse scirem, non oblivione tui
neque negligentia mea nullas tibi adhuc misi literas, sed quia nihil plane
haberem, de quo ad te hominem occupatissimum tam longe gentium scribendum
existimarem. Verum de mea erga te observantia dabuntur, spero, ea aliquando a me
signa, quibus facile iudicaturus sis tam hic a me tui memoriam summa cum
benevolentia cultam esse quam et summa tua dignitas et singularis tuus erga me
amor postulare videantur. Interim de eo tecum agam, quod me nunc ad has tibi
scribendum literas potissimum adduxit: est D.D. Petrus Martyr, vir sane longe
doctissimus, simul ac D.D. Richardus Coxus, huius nostrae academiae
cancellarius, quibus ego fraterque meus a te sumus commendatis. Operam,
diligentiam, studium denique eorum maximopere nobis pollicentur, ita ut nihil
nobis defuturum confidam, quin omnia tui causa promptissime sint facturi. Pro
quibus itaque tibi ago gratias, et utinam occasio nobis retribuendi daretur;
promptos quidem ac benevolos nos semper invenies.
Absentes autem iam non possumus, faciemus autem aliquando, ut intelligas te
laborem tuum apud homines memores et minime ingratos collocasse. Valebis itaque,
doctissime vir, et literas meas leviter scriptas boni consule.
^$Datae Oxonii primo Novembris.
<un>Henricus ab Ulmis tibi addictissimus. 
<lz>[Adresse:] Prestantissimo doctissimoque viro D. Heinrico Bullingero,
Tigurinę ecclesiae ministro, domino suo colendissimo. Tiguri.
