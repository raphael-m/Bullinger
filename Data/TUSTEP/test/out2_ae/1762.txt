<nr>1762</nr>
<ae>Konrad Lycosthenes an Bullinger</ae>
Basel, 18. November 1553.
Zürich StA, E II 343a, 451. / Orig.(Aut.)
S.  Mitto tibi, vir ornatissime, quos petisti, conciliorum
canones, in quibus multa sane non absurda tantum, sed sacris
literis ex diametro etiam pugnantia invenies, quae tamen a
Sagittario collectore data opera inserta sunt, ne quis fidem
et integritatem desideret, cum multorum hactenus
disputationibus quasi ad oculum sit demonstratum omnia ab
apostolorum temporibus ad Tridentinum usque proxime
celebratum concilium non in paucis aberasse. Quod autem
proximis literis meum de conciliorum epitome iuditium
postulas, non invenio, quod respondeam, qui rebus
gravioribus meum iudicium non lubenter interpono, in
iudicandis presertim aliorum scriptis, in quibus unusquisque
pro suo ingenio atque dono vires intendit et doctioribus
ansam praebet altiora cogitandi. Novarum rerum plane nihil
habemus, quod ego sciam; silent enim omnia adeo, ut indutias
inter Cęsarem et Gallum [ad] tempus factas multi
existiment.Vale cum tota familia.  18. novembris Basileae
anno 1553.
T[uus] Con[radus] Lycosthenes.
Clarissimo viro d. Henrico Bullingero, ecclesiae Tigurinae
vero episcopo, domino atque amico colendissimo.
                                       Tigurum.
