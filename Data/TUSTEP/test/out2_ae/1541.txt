<nr>1541</nr>
<ae>Gervasius Schuler an Bullinger</ae>
(Lenzburg), 30. Januar 1553.
Zürich StA, E II 361, 351. / Orig.(Aut.)
S. D.   Vix credibile est, quanto animi mei gaudio acceperim
eas, quas nuper ad me scripsisti literas, dilecte frater,
amice colendissime, idque multis nominibus, michi crede; mox
enim lamentabili nunctio accepto de gravi tua infirmitate,
qua te mirum in modum probavit dominus, lachrimis effusis
vehementer dolui, non tuas praecipue, sed ecclesię et
nostras vices; olfacere enim michi videbar dominum plane
nobis iratum, qui in tam turbulento et deplorato sęculo
et
tuo nos ministerio vellet privare et ecclesiam alias multis
modis adflictam tanto vulnere sautiam reddere. De tua fide
et sancta spe in promissiones dei nichil dubitabam penitus,
quin plenis ulnis adspiraverit animus tuus ad nunquam
interitura gaudia capescenda; scio enim et in dies experior,
quantum oneri sit fideli animę coenosum illud
tabernaculum, quod corrumpitur. Sed durum michi videbatur
iuditium domini adfligentis nostram ingratitudinem, cui sese
non parum immiscuerat dolor in animo meo super abitione tam
sancti fratris, cuius amicitia per tot annos ad corporis et
animi multifaria commoda fretus eram in domino. Ergo plane
animo consternatus recta me ad dominum contuli, hoc praesens
malum ecclesię et nobis, multis assiduis precibus cępi
deprecari. Lachrimantur interea uxor mea simul et filia. Ego
vicissim illas ad preces hortatus sum. Interea percontabar,
quotquot ex Tigurinis offenderam, rationem et statum morbi,
partim te graviter lecto decumbentem, partim vero te
nonnichil virium resumpsisse aiebant. Subinde respirari
coeperat animus meus, nunc iterum conciderat. Ego
pręcibus
instando persuadebam michi favorabilem videre dominum, ut
qui exauditurus esset preces meas. Dum hęc intra me anxie
cogito, pręsto est misericordiarum pater deus et mulierem
Tygurinam mittit Lentzburgum. Hęc coram multis prefecto
arcis et urbis nostrę palam praedicat nobis placatum
dominum erga Tigurinam ecclesiam et te nonnichil pristinę
sanitati restitutum teque e sacra cathedra contionantem
audivisse. Hui, quantum gaudium vidisses irrepsisse animis
nostris, omnes gratias agebamus domino de tanto nobis et
ecclesię suę collato beneficio. Aderant forte viginti
ex
mulieribus, aliquę valde pię, pars in iubilum, pars pre
gaudio in lachrimas abierat. Adhec altero mox die, nimirum
28. ianuarii, ratificat dominus conceptum hoc gaudium
nostrum tuis literis, quibus michi, Gervasio tuo, nichil
gratius contingere potuit. De misso libello ago tibi
gratias, amici incomparabilis; alium praefecto tradidi, quem
grato animo accepisse non est, quod dubites, mi frater; te
enim amat et ut selectum dei ministrum veneratur. Latinum
libellum historicę evangelicę avide expecto; curabo
quam
primum, ut .......... tabelionem nactus fuero, ad te mittam.
De rumore sparso cuiusdam nebulonis non est quod anxius sis,
frater; vana sunt, ut feruntur, ex musca elephantem faciunt,
qui cupiunt odorum fragrantię nostrę fętere in
conspectu piorum. Facis tamen, ut amici est, quod me
diligenter mones; varię enim struuntur michi insidię.
Sed me hactenus servavit dominus, quem porro facturum scio.
Quod Cesaris negotia canceris gressum accepisse dicis, spero
dolorum esse initia omnibus, qui Christi gloriam consopitam
cupiunt. Idem ego a quibusdam magnis Italię viris, qui me
Lentzburg ad se in hospitium vocarunt, percepi. Comes a
Mansfeld magno exercitu in subsidium venit Gallo. Rumor est
Anglie regem exercitum colligere in subsidium maritimarum
urbium. Cupit arcis nostrę praefectus a Diesbach ex te
certior fieri, cui Anglicana negotia novit esse non parum
cognita. Praesentem latorem nomine meo (nam is urbis nostre
praefectus tibi notus est) benigniter accipe. Ego cum uxore
et liberis mediocriter valeo. Dominus deus te velut
postliminio nobis redditum diutius conservet incolumem.
Vale, amice incomparabilis. Praefectus item te plurima
salute refici ex animo cupit. Datum  30. ianuarii anno 1553.
Nuntius festinat abitum; si quid erratum est, ignosce. Mille
modis te uxor mea cum filia salutat.
Tuus Gervasius.
Clarissimo viro Tigurinae ecclesię antistiti
vigilantissimo Heynrico Bullingero, domino fratri et veteri
amico colendissimo.
