<nr>2245</nr>
<ae>Wigand Happel an Bullinger</ae>
Marburg,  23. September 1555.
Zürich StA, E II  356, 959. / Orig.(Aut.)

Ut prioribus sic nec hisce literis meis quid perscribo, quod
dignum sit admodum tuis oculis atque animo, ne tamen me
minus devinctum tuae humanitati putares, malim imperitis
quam negligentia peccare, praesertim cum uxor calcar adderet
sponte currenti, neptis videlicet ex sorore Philippi
Melanchtonis, quae rogavit me, ut procurare ipsi velim per
vos pepla valore daleri unius, die man mit den elen
angmißet, die auch kein leisten haben und hubsch rein sein
(ut utar verbis et descriptione ipsius). Volente domino
coram Francofurti Froschovero persolvam; in quo mihi
praestando officio, licet non debuerim te tantum
interpellare virum, tamen per humanitatem summam tuam hoc
mihi licere habeo persuasissimum, utpote cui vicissim sum
paratus gratificari vel in gravioribus, neque potui honeste
denegare uxori honesta petenti pepla, quibus suam
verecundiam, pudorem et modestiam velaret et ornaret suam,
maxime vero propter obsequia sua, quibus me prosequitur et
honestissima et suavissima necnon utilia. Caeterum, ut et de
caeter  um mearum statu quid habeas, nores me quidem
abiurasse quodammodo et ante biennium mensae meae cum
studiosis communicationem propter quorundam magnam et
ingratitudinem et rusticitatem tum compertam mihi, at vero
nunc rursum evectus precibus duorum iuris doctorum, quorum
alter hac aestate apud vos aliquamdiu egit reversus Roma,
denuo alo convictores eos cum aliis scilicet viris studiosis
natu grandioribus et ditioribus, quorum singuli pro nuda
mensa numerant 30 fl. vestrates ac pro habitationibus et
lectisterniis seorsim solvunt sua quaeque pretia, vix
admissurus tamen eos ad mensam meam, nisi pellectus amore et
dulcedine eruditarum disputationum, quarum materiam et
occasionem libenter soleo movere discendi gratia, praesertim
cum exploratum et cognitum habeam alterum doctorem tanta
esse et memoriae et iudicii et eloquentiae simul
fęlicitate, ut extemporanea eius responsa solutiones et
decisiones malim audire quam vel ipsius Oldendorpii aut
etiam Ferrarii, seniorum iuris professorum. Mitto, quod in
historiarum sacrarumque literarum cognitione syncera vix
ulli iurisconsulto sit secundus et amore sanę religionis
non contentus notitia linguarum Latinae et Graecae nunc
etiam sanctae linguae per me iacit fundamento. Nomen est ei
Aegidio Mommero; at ob ingenii excellentiam Philippus
appellare eum solitus est Palladium. Bene vale. Raptim
Marpurgi  23. septembris anno 55.
T[uus] Wigandus Happelius.

Clarissimo atque eidem optimo viro domino Heinricho
Bullingero, verbi dei ministro longe dignissimo, domino suo
colendo.

