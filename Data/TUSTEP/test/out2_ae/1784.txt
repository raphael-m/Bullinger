<nr>1784</nr>
<ae>Johannes Comander u. Philipp Gallicius an Bullinger</ae>
Chur, 7. Dezember 1553.
ZÃ¼rich StA, E II 365a, 516f.
Gr. I,  S. 340f.
S.  Mittit ad nos d. Baionensis iuben[s], ut scribamus ad
te, se enim missurus ad te una cum suis literis nostra.
Scribimus ergo, eciamsi nihil ita sit, quod scribamus;
scribimus tamen hoc ipsum. Addere possumus et hoc: Ioannem
Angelum Ricium adhuc haerere hic et expectare nescimus quid;
nam responsum semel a Foederibus nostris accepit, quale non
voluisset. Expectant tamen domini nostri adhuc aliud ab eo
responsum, quod a Caesare et Don Ferrando allaturum se
dicit. Nescimus, quid dicas: Ricius ille me Philippo utitur
pro scriba suo in interpretandis literis suis ex Italico in
Germanicum, quod proponat Foederibus, et hactenus inservimus
in hoc illi.   -   Pro filio meo nulli sis molestus petitor;
missurus enim sum Basileam illum meo sumptu. Medium enim
annum illic eum alere possum; interim si quid fiet, gracias
agamus deo.   -    Tuis et honestorum omnium auribus
indignum facinus referre est visum de episcopo nostro
Curiensi; tibi in aurem interim dicimus. Lanius hic quidam
vocatus ab episcopo, ut vaccam illi mactaret, quae pridie
eius diei vitulum pepererat, quod videretur iamiam moritura.
Lanius respondit episcopo visa prius vacca se non velle hoc
patrare; alioqui enim privaretur officio mactandi. Episcopus
quum persuadere id lanio non posset, iussit cellarium suum
pincernamque vaccam excoriare, dissecare et carnes in arcem
ferre, quia mactaverit illam in tabulato prope bovile, ubi
fuerat enixa. Hoc publice loquitur et testatur lanius de
illo. Quoniam aliud non habuimus, hoc mittimus; boni
consule. Vale in domino Iesu, virorum colendissime, et nos
redamare perpetuo perge. Ex Curia, die  7. decembris 1553.
Tuae humanitatis toti Ioannes Comander et Philippus
Gallicius.
Vere magno viro d. Heinrycho Bullingero, domino ac fratri
colendissimo.  Tiguri.
