<nr>2534</nr>
<ae>Girolamo Zanchi an Bullinger</ae>
<od>Strassburg, 8. Januar 1557</od>
<vo>Autograph: Zürich StA, E II 356, 761.
(Siegel...)</vo>
<dr> <dr>
<re> </re>
<tx>S. Non mediocri me consolatione affecerunt literę tuę,
optime pater Bullingere, plenę christianę pietatis et
charitatis, quam ob rem multam tibi habeo gratiam. Quamquam
vero consolationis attulerunt illę plurimum, opus tamen
habeo, ut tuis me precibus deo omnis verę consolationis
authori commendes. Permulta quidem sunt, quę meum consolantur
animum ac spiritum, uti, quod ex hoc mundo et seculo nequam
sit erepta illa semper quidem sancta, nunc vero beata uxoris
anima, ut quod tanta animi fortitudin?, quanta in heroicis
viris et quidam christianis reperiri vix potest, tam gravem
tamque diuturnum morbum pertulerit ac tandem mortem ipsam
sępius a se irrisam et contemptam superarit, ut quod cum
admirabili firmissimaque in Christum fiducia et certitudine de
sua per Christum salute incredibili ad cęlum omni procul
dubio evolarit, ut quod iam tam diu a se optato et invocato
vero sponso suo Iesu Christo lętissima et fęlicissima
fruatur, quę quidem omnia initio quoque, imo et paulo,
antequam animam ipsam egisset, summopere sum illi gratulatus
et quotidie ex animo gratulor ac sancta quadam ęmulatione
quasi invideo. Hęc omnia, frateor, multum me soncolantur;
usque adeo tamen mihi charissima erat et suavissima perpetua
illius consuetudo; pręsentia, aspectus, modestia, gravitas,
mansuetudo, honestas atque inprimis pietas, ut, cum iam tali
tantaque coniuge, sorore, filia me orbatum videam, efficere
nequeam, quin etiamnum caro mea vehementer doleat, lugeat,
lacrymetur. Ea enim mihi semper ante oculos obversatur, nec,
quam tam vehementer amabam, tam cito memoria mihi potest
excidere. nimium carnis adhuc gesto, video et sentio; si enim
plus spiriti quam carnis haberem, plus etiam spiritualis
gaudii perciperem ex eius ad Christum ascensu quam doloris ex
eiusdem a nobis discessu, maiorique afficerer lętitia, quod
illa iam cum Christo et angelis eius totque beatorum animorum
millibus aeterna felicique fruitur vita, quam męrore
conficiar, quod ego non amplius in hac mortali miseraque vita
frui illius consortio queam. Sed carnalis sum, venundatus sub
peccatum. Tuis ergo precibus me deo patri, per Christum
commendes, etiam atque etiam rogo; vides enim, quantopere opus
habeam illius spiritu.
^$Quę scripsisti de nostro d. d. Petro, libentissime legi
precorque deum, ut eum diu non tam vobis quam toti ecclesię
Christi conservet incolumem.
^$Nova etiam de mundo et presertim de papa, quod pro dignitate
suę beatitudinis tam infeliciter res eius succedant et tam
egregie tractetur ab Hyspano, non iniuvcunda fuere. Perdat
deus cito illam bestiam.
^$Salutavi tuo nomine d. Alexandrum, virum certe pium et
doctum, qui gravissime et diu ęgrotavit et etiamnum non omne
evasit periculum. Ipse vicissim te peramanter salutat; idem
facit Sturmius.
^$Vale et sanctissimam uxorem tuam cum tota familia generisque
omnibus tuis lectissimis meo nomine salvere iubebis.
^$Argentina 8. ianuarii 1557.
^$Tuus ex animo Hier[onymus] Zanchus.
<lz>[Adresse ...]: [vor 756:] Eruditione et pietate pręclaro
d. H. Bullingero, Tigurinę ecclesię pastori et patri
colendissimo. Tigurum.
