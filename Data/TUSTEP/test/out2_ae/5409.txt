<nr>5409</nr>
<ae>Hans Liner an Bullinger.</ae>
St. Gallen, 14. Dezember 1572.
Zürich StA, E II 351, 285. / Orig.(Aut.)
Laus deo 1572 adj 14. decembris in St. Gallen.
Erwurdiger, hoc- und wollgelerter herr, uff 8. dis mitt
Hainrich Zily sant ich
euch mein jungst schriben, sampt was mir uff Rottenstain was
uffgeben. Sidert
ist mir ewer schriben sampt den brieffen woll worden; die
hab ich uff 12. dis
verschafft. Ich bedanckh mich gantz dienstlich der zitungen,
auch der
vererungen, hab die mit unsern lieben herrn predicanten
gethailt, die euch gantz
freundtlich und dienstlich laßen grietzen; haben die histori
gelaßen her
Kessler, ehe und ich die versant. Ich, min l[iebe]
hausfrowen wolten
euch gern auch was senden, das euch frowtte; wan wir was
habend, wann es ewer
aigen. Unsere Lioner sind ankomen, laus deo, wie ich
bericht. So soll der
hertzog von Montpensier zuͦ sinen schwager den Guyser
gesagt haben, als sy den
fromen her Pigremont haben laßen henckhen, es sy zvil nur
mehr; sy söllen
sechen, das nit gerew. Uß Nurmberg hand mir, das Ferdinand
kunig in Polln solle
werden. Das ist alles, so ich disser zitt hab. In ill. Ich
hab vermeint, zöger
solte bis morgen plipen. Gott mit euch, den ewer, uns allen,
amen. Gritzen mir her Walther und andre herren etc.
E[wer] w[illiger] d[iener] a[llzit] Hannß Liner.
Dem erwurdigen und wollgelertten herren Heinrich Bullinger,
der kirchen Christi
gethrewer diener, minem erenden, geliebten herren inn
        Zurich.
