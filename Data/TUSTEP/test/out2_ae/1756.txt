<nr>1756</nr>
<ae>Jean du Fraisse an Bullinger</ae>
Chur, 10. November 1553.
ZÃ¼rich StA, E II 377, 2353.
Gr. I,  S. 335f.
S.  Occupationum mearum signum sit, quod haec raptim et manu
mea scribo.
Classis Genuensium magna difficultate portum eum, qui in
ipsorum est potestate, ingressa nondum milites exposuit,
quod maiores copias ipsumque ducem Doriam expectet. D.
Fernandus magna stratorum manu undique excita expeditionem
in partem aliquam Pedemontis molitur. Apparatus ostendit eum
in animo habere oppidum aliquod obsidere. Tumultuatum est
his diebus in Transsilvania. Exacerbati sunt Turcae, quod
bassa quidam nomine Campso a Ferdinandinis interceptus
fuerit. Audio item legatos re infecta Constantinopoli
rediisse. Venerunt illuc regum Daniae et Poloniae legati.
Adsunt et ducis Augusti et ipsius marchionis Alberti
commissarii, ut vocant, quia iusta legatio penes reges solos
est. Nondum quicquam de pace constitutum est. Caesar
Schvendium, bonum illum virum, ad marchionem legavit, ut eam
turbaret. Hic tumultus causam Caesariani lubenter
praebuerint. Vale. Curiae,  10. novembris.
Tuus episcopus Bayonensis.
Si videbitur tibi ad d. Vergerium scribendum esse,
significabis illi meo nomine, non minus me de iis rebus
sollicitum esse, quas tam enixe mihi commendat, quam si
proprie ad me pertinerent. Quamprimum enucleati et certi
aliquid accepero, mittam, qui ad eum dedita opera peferat;
interim illi salutem plurimam. Non scribo ad eum, quod per
te de omnibus rebus certior fieri possit.
Clarissimo et doctissimo viro domino Henrico Bullingero,
amico charissimo.
