<nr>5685</nr>
<ae>Christoph Thretius an die Zürcher.</ae>
Krakau, 1. März 1575.
Zürich StA, E II 367, 477ff.
Wotschke, S. 372f.
Quidam Daniel non vulgaris olim inter nostros verbi dei
minister, cum semel defecisset a coetu nostro orthodoxo ad
Arianos, postea ulterius progressus ad anabaptistas, deinde
ad hebionitas ac turpissime abiurato nomine christianorum
iudaismum amplecti videbatur, imo atheismum profiteri
paratus, ne deus miraculo quodam hunc miserrimum hominem ex
hoc barathro haereseon potenti manu et inexhausta
misericordia sua abstraxisset. Quare et iste Daniel coram
apud pastorem nostrum d. Gilovium et deinde literis ad
amicos professus est suam miseriam et detestatus errorum
suorum varios maeandros, petiit se recipi in gremium
ecclesiae. In re tanti momenti et quae magni fructus futura
est, agetur circumspecte et a fratribus sic deliberatum est.
Exomologesim suarum haereseon faciet publice confessioneque
orthodoxa habita eam tueri scripto suscipiet adversus omnes
haereticos. Hic est fructus et utilitas, quam percepturam
ecclesiam putamus ex reditu in ecclesiam dei tam turpissimi
et deterrimi erronis. Unus aut alter, qui se aberrarant
diuque vagati fuerant, eodem modo recipietur. Quae res cum
ad pietatem promovendam et fidem asserendam nostram
orthodoxam pertineat, ideo existimavi ita vobis ut nobis
futuram scitu iucundissimam et gravissimam. Utinam ipse deus
complures ex suis electis, quos non vult remanere inter
istos reprobos, brevi eruat et eripiat.
Valete.
Cracoviae cal. martii 1575.
