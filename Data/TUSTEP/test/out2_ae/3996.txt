<nr>3996</nr>
<ae>Bullinger an Theodor Beza</ae>
(ZÃ¼rich), 8. August 1563.
Genf  120, 8. / Orig.
(Aut.)
Ep.Calv. 4004 (XX, 130f)
S. D.  Iam nunc tuas una cum Calvini nostri literis accipio,
quibus certior fieri cupis, quid Gvaltherus et ego instituamus de
libro Gallico nobis misso, quem cupitis in nostram converti
linguam et imprimi.
Caeterum Michael ille Cunerus alioqui optimus
in itinere haesit diutius propter infirmitatem corporis; proinde
hisce demum diebus librum nobis tradidit.
Accepit hunc d.
Georgius Cellarius et conabitur reddere; cum Froschouero
colloquuti sumus, qui non difficilem se obis praebuit, modo
mature satis vertatur.
Ego urgeo; nam scitis usque ad nundinas
paucos superesse dies, quibus imprimere possunt typographi.
Nobis
ista res cordi erit, et diligentiae nostrae nihil deerit.
Revalui utcunque; sed torpor membrorum occupat corpus, sentioque
et capitis et stomachi dolores perpetuos.
Faciat dominus, quod
bonum est in oculis eius!
Tigurum, Berna et Schaffhusium indigne ferunt, quod Sulcerus et
Coccius in compositione Argentoratensi subscripsit Confessioni et
apologiae Augustanae; iam enim nunc fama oberrat Basilienses se
seiunxisse ab aliis Helvetiae Urbibus et recepisse Lutheri
doctrinam in coena.
Consultarunt ea de re Urbes; in ipsa
consultatione Bernam venit Sulcerus; vocatus in senatum et
rogatus, quid egerit Argentinae, respondit acta contineri
deposita apud senatum Basileae.
Ideo scriptum est Basileam et
postulata acta; responderunt Basilienses nulla se habere acta et
a Sulcero audisse tantum relationem de dissidio praedestinationis
composito.
Urbes quum certo norint illum subscripsisse, amplius,
quid opus sit, consultant.
Quidquid evenerit, scribam primo
quoque tempore.
Sulcerus egregius est tergiversator; dicitur
libros Pauli Eberi (in quo nominatim Calvinus vituperatur) et
Martini Kemnitzii suis commendare etc.
Plura non possum; festinat tabellio.
Salvus sit d.
Calvinus, d.
Ionvilleus et fatres omnes.
Vale.
Omnes nostri vos salutant. 8.
augusti 1563.
Bullingerus tuissimus.
Clarissimo viro d.
Theodoro Bezae, Genevensis ecclesiae
fidelissimo ministro, domino colendissimo et fratri charissimo.
