<nr>4908</nr>
<ae>Matthias Schenck an Bullinger.</ae>
Augsburg, 4. Juni 1569.
Zürich StA, E II 375, 838. / Orig. (Aut.)
S.  Non nescio per tibi molestum esse in tantis
occupationibus legere rebus utilibus inanes literas. Sed
committere tamen idem non possum, quin hominibus notis
aliquid ad te dem literarum. Cum ergo isthuc adeundae
Galliae gratia mitteretur Albertus cum homine mihi
coniunctissimo Luca Rammingero, discipulo olim et convictore
meo, continere me non potui, quin me tui memorem esse
ostenderem tibi ac, si nihil aliud, illud ipsum certe
scriberem me, quod scribam, non habere et esse res meas loco
pro rerum temporumque conditione non pessimo, ex
Aldenburgensi conventu discessisse theologos Saxonicos
animis exacerbatioribus, quam convenerint, Iacobum Andreae
tamen de reconciliandis nonnullis laborare vehementer
conscriptis nescio quibus de rebus controversis articulis,
quos utraque pars approbet, de Bipontino rumores esse varios
et incertos nec deesse, qui illi timeant non tam a Gallo
quam nescio quibus aliis absentis ditioni inhiantibus et in
eam impetum facturis, si male res in Gallia cadat. Quae tibi
notiora cum sint quam mihi (quam enim habes viros primarios
multos, qui haec ad te perscribant), desino teque rogo, mihi
ut ignosces et meum istum in te animum ames.
A d. Hallero* si quid accepero, ad te perferendum curabo.
(*a.R.: Wolf Haller in Regensburg). Interim vale et pro me
meisque facere vota ne gravare.
Augustae  4. iunii 1569.
Matthias Schenckius t[uus].
Ornatissimo viro Heinricho Bullingero, ecclesiastae
Tigurino, d. atque amico primario.
Zürich.
