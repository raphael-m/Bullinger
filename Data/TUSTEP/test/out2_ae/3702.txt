<nr>3702</nr>
<ae>Johannes Haller an Bullinger</ae>
<od>
Bern, 15. Januar 1562.
<vo>Zürich StA, E II 370, 295. / Orig.
(Aut.)
S. Nudiustertius tuas accepi, honorande domine compater, pro quibus tibi magnas ago gratias; magna enim me sollicitudo tenuit circa illum hominem, quem quidam nostratium nobis obtrudere moliuntur, et facerent sane, nisi quod nostro nondum potiuntur consensu.
Diesbachium propter negotia tum mea tum illius nondum convenire potui; nescio ergo, an rescribat ipse.
Nuncium tamen hunc ad ipsum misi.
Spero fore, ut procedente synodo te simus hic habituri, quamvis multos ambigere video, an expediturum
sit, ut synodus haec habeatur.
Ut enim plaerumque fieri consuevit, sicut ecclesiasticae etiam testantur historiae, vix unquam habitae fuerunt eiusmodi synodi, quę non maiorum occasiones fuerint turbarum.
Utinam non idem nobis quoque contingat! Video enim non ab omnibus omnia candido corde agi.
Ubi nostri haereant, ex ipsorum ad te literis intellexisti; cupio vero tuum super deliberatione nostra, quam proxime ad te misi, audire iudicium.
Annon satis multum ipsis tributum videtur? Sed non
sufficient haec, sat scio, nisi vestra quoque confirmentur authoritate, atque utinam vel sic satisf ciant! Quarta februarii Neocomi quoque synodus habebitur, cui intererit, ut audio, d.
Calvinus.
Magnifaciunt Galli, quod principes quoque suę se subiiciant disciplinae, et de eo valde gloriantur damnantque nostros, a quibus tam difficulter tam necessarium opus et vera illa nota ecclesiae exoretur.
Quod res novas concernit, feruntur varia.
Scriptum est ad nostros 20000 Hispanorum Genuam
applicuisse; sed his non certa habetur fides.
Fore item, ut Hispanorum exercitus Navarri ditionem invadat.
Fertur quoque Guisianum Nanceii in Lotharingia colligere copias et ducem de Nemours in Pedemontio.
Scribitur item ex Inferiore Germania ducem Albanum (qui in Gallia quoque negotium domini impedire debuit) a Philippo mitti in Flandriam et Brabantiam, ut ibi Hispanicam inquisitionem instituat; illum vero praemisisse ad eorum animos tentandos den grafen von Horn, qui Statibus haec proposuerit;
illum vero responsum accepisse esse in his Inferioris Germanię partibus ad 100000 virorum consignatorum, qui acie omnes potius perire et profligari velint quam illam crudelitatem admittere; itaque ipsum dubium animi, quid agat.
Dominus confirmet suos! Scripserunt nostri ad senatum vestrum de conventu Quatuor Urbium habendo, ut in tantis necessitatibus communiter, quid faciendum sit, statuatur; hoc a vestris negatum esse nostri aegerrime ferunt.
Cogor invitus audire multa; videntur nostri rebus
cum* [tum?) Glaronen[si] tum aliis cupere aliter consultum, und daz man einmal das mul gegen denen lüthen ufthete; so wil es nitt gon.
Fürwar, guͦt lüth ghebend sich sin übel.
Wo es fäl, weiß ich nitt; mich dunckt, die notturfft erforderte es.
Videmus convenire adversarios, quoties volunt.
Si sehind uns nitt an.
Nobis non tantum cordis est, ut convenire et super rebus nostris deliberare audeamus.
Quid auderemus amplius? Affligunt me haec non parum.
Scribe, quaeso, si quid habes de bello
Norinbergensium contra episcopum Bambergensem; audivimus enim de eo aliquid; sed nihil certi constat.
Alias quod nunc scribam, non habeo.
Dominus te tuosque in aeternum servet incolumes.
Salutant te amici et fratres omnes.
Salutem dic meo nomine Gvalthero nostro, uxori denique, filiis et generis.
Bernae  15. ianuarii 1562.
                                          I[oannes] H[allerus], tuus perpetuo.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri suavissimo.
