<nr>5437</nr>
<ae>Bullinger an Tobias Egli.</ae>
(Zürich), 23. Januar 1573.
Zürich StA, E II 342a, 702. / Orig.(Aut.)
Graub. III, 399 R.
S.  Nullas unquam toto illo tempore, quo servis Rheticis
ecclesiis, scripsisti
ad me literas, quae me contristarint gravius vehementiusque
perturbarint quam
postremae illae tuae  ad me datae. Non tam, quod ex illis
intelligam populi
illius inconstantiam ingratitudinemque, quae mihi supra
modum improbatur, quam
quod cernam animum tuum fractum esse adversarii improbitate
adeo etiam, ut
cogites de mutando loco et discessu, cum tamen caussa non
sit eiusmodi, propter
quam deseras ecclesiam tibi commendatam a domino. Si enim
ingratitudo
inconstantiaque hominum caussa est iusta, ob quam deserendae
sunt ecclesiae
inconstantes et ingratae, si adversariorum improbitas
discessum concedit,
quoties deus bone Moses populum sibi creditum a deo
deseruisset? Plura exempla
apud te non recito, quod sciam ex uno hoc te reliqua
aestimare omnia, atqui
dudum expertus es, quis sit Ganthnerus. Si rogeris tu, quis
sit, respondebis,
sat scio: "Lupus." Memineris ergo praeclari illius dicti
ipsius domini: "Bonus
pastor animam suam dat pro ovibus; mercenarius ergo, et qui
non est pastor,
cuius non sunt oves propriae, videt lupum venientem ac
deserit oves fugitque, et
lupus rapit ac dispergit oves. Mercenarius autem fugit, quia
mercenarius est et
oves non sunt illi curae." Nec dubitare tu potes discedente
te in locum tuum
irrupturum illum; in te ergo haerebit coram deo et apud
bonos omnes culpa
perditae et perturbatae illius ecclesiae. Iam quae sit tua
in posterum futura
authoritas, quis favor bonorum omnium, ipse intelligis;
perit tibi labor,
gloria, praemium, favor tot annis totque laboribus
comparatus. Sed et coniicere
ipse potes, quomodo excipiendus sis a nostro magistratu.
Quodsi oves pastorem
eiecerint, culpa vacabit pastor nec ingratus erit eius
reditus, modo nullam
dederit caussam iustam eiectioni, sed eiectus sit ob
integritatem et fidem.
Si Ganthnerus is est, qui fuit antea, fautor
Schvenkfeldianorum et baptistarum,
syncere non recipit confessionem nostram; simulat se
recipere, donec
opportunitatem habeat agendi, quod intendit. Scis, quae sit
sententia
Schvenkfeldianorum de verbo dei et ministerii, scis, quae
sit meus de magistratu
et puniendis haereticis etc. Non ergo syncere subscribet
iis, quae in
confessione recitantur e principio folio 6. 7., item quae in
fine folio 61b. Si
vere subscribit, damnabit Schvenkfeldianos et anabaptistas.
Sis tu una cum
Campello, fratre nostro, in domino fortis et constans. Si
syncere recipit hic et
syncere subscribit, bene habebit res; sin secus, apparebit
mox ex dictis et
factis, quis sit. Saepe exoriuntur in ecclesiis adversarii
et habent illi
adhaerentes plurimos; verum si perseverent boni in
defendenda veritate, nunquam
illis deest dominus. Scribimus d. consuli Willio Gvaltherus
et ego adhortantes
ipsum, ut tueatur veritatem et vos, veritatis testes;
advigilet, ne Ganthnerus
vos vexet, qui qualis sit, ex anteactis didicit.    -
Quod addam his, iam
non habeo. Vicini cum impatientia expectant, quando
evocentur in Galliam;
pararunt se Lucernani et alii. Interea nunciatur, quod mirum
in modum turbae in
Gallia saeviant. Delphinates, Occitani, quos Langedoken
vocant, et imprimis
Vascones insurgunt in regem latronem, et Rupellani regis
copias profligarunt. Ea
tibi refero, ut accepi incertis nunciis. Si vera sunt, mox
confirmabuntur. Multa
alia quoque adiiciuntur, de quibus ut incertis nihil ad te.
Sparsus est rumor de
morte Caesaris, quem omnino puto falsum. Si verus est,
priusquam alius eligetur,
in factiones dilabetur imperium; factiones factiosus papa
iuvabit.
Tuas expecto. Salutabis amicissime Campellum et alios viros
bonos, amicos,
fratres. Quid conscripserim, brevi audies, opinor. Vale cum
tuis omnibus.
29. Ianuarii 1573.
Tuus Bullingerus.
Dem wolgelerten, frommen und getruwen h. Thobia Eglin,
pfarreren zuͦ Sant Martin
zuͦ Chur, minem lieben herren und bruͦder.
