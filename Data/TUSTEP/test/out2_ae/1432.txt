<nr>1432</nr>
<ae>Oswald Myconius an Bullinger</ae>
Basel, 23. Juni 1552.
Zürich StA, E II 336a, 338. / Orig.(Aut.)
S.  Mirabar, quod tanto tempore nihil scriberes, nec erat,
quod me sustineret, nisi quod nihil scribebas ad Gastium.
Cogitabam aliquid causę habet, quęcunque illa. Tandem
dixit ille: "Bullinger[us]  lavat", et tu scribebas
rediisse te domum ex Urdorf etc. Quieti sum plane redditus,
nihil amplius suspicor mali, opto autem, ut balneum tibi
bene prosit, ut vires recuperes, quibus hactenus valuisti;
nam sic omnino opus et tuę ecclesię et nobis
calamitosissimis his temporibus. Nihil enim equidem vidi
calamitosius; videtur dominus pręludere sic diei sui
iudicii. Age vero pręludat, tantum nos inveniat ipsum
vere
expectantes in omni patientia et fide sana, et consultum
erit animabus nostris. De Othonis obitu, nisi scirem salutem
eius certam, valde adflictus fuissem multis de causis. Verum
coelum invidere non poteram. Wolfium illi succedisse, non
displicet; placuisset tamen melius, si ante aliquot annos
potuisset manere cum literis; factum fuisset miraculum ille
iuvenis. De Gessnero vehementer eram sollicitus, quod ipse
vix credit, adeo me non curat immemor plane omnium, quę in
eum pro viribus contuli aliquando. Cęterum gaudeo
ęque,
ut ante dolui, quod restitutus est. Commendasti Coloniensem
quendam, cui ego suppetias tulissem, si licuisset; suasi, ut
adiret rectorem et Amorbachium; illos enim aliquid posse.
Cibum dederunt ad dies octo; post rediens ad me valedixit
abiturus Argentinam.
Sed ad rem. Ex Bononia scribitur inducias in annos duos
factas, quamobrem Mirandula dudum soluta est, Parma nunc
solvitur, et milites (certa probatio) Bononia plerique
transeunt. Quamobrem non credo verum esse, quod his diebus
Calvinus scripsit, Helvetios in Pedemonte ita in civitates
conclusos, ut exire non audeant ob paucitatem, expectare eos
auxilium ex Gallia.
Turca cum 200 triremibus et magna classe navium onerariarum
dicitur petere Siciliam, et sunt, qui ad promontorium
Actiacum adpulisse iam pridem adserant. Hinc delctus in
regno Neapolitano, Florentię et in tota fere Italia.
Cardinalis Crescentius, concilii Tridentini pręses,
obiit,
postquam in fluxum ventris inciderat prae timore, ut fertur.
Surrexerat nocte quadam scripturus Romam; intrans in
cubiculum solus et respiciens ad ostium vidit canem nigrum
mirę magnitudinis venire ad se et subire mensam, ad quam
sedebat; arrepto lumine tremens ac horrens canem quęsivit,
sed evanuit. Maestus et suspirans invitavit die tertio ad
prandium duos episcopos, quorum alter Romanus, Iacomellus
nomine, qui rem Bononię, ut gestam acceperat, narravit;
adfirmavit autem cardinalis ab eo tempore edendi ac bibendi
voluptatem omnem perdidisse et peius se in dies habere. Vis
autem morbi, dum sęviisset per aliquot dies abiit,
additusque est suis. Addit, qui illa significavit: "Hic
exitus Crescentii, qui ante annos duos die palmarum
ineffabili pompa et triumphans Bononiam ingressus
admirationi omnibus fuit."  Cęsar praeterea dicitur esse
in loco quodam munito apud Carinthios et hostis Tridenti.
His vale et gratulare nomine meo Wolfio, Hallero. Salutabis
autem d. Pellicanum diligenter, Gvaltherum et Theodorum. Hic
conqueritur, quod nihil scribam, cum ipse similiter faciat.
Aeque admiror; alios explet literis et omnia, quę novit,
infarcit, me non salutat etc. Vale iterum cum tuis in
domino. Basileę in vigilia Ioannis Baptistę anno 1552.
An Quinquepagici fuerint apud vos, miramur.
T[uus] Os[valdus] Myconius.
D. Heinricho Bullingero, doctissimo optimoque, ministro
Christi diligentissimo, amico in domino observandissimo suo.
