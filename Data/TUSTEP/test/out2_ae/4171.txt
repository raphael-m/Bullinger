<nr>4171</nr>
<ae>Thomas Schöpf an Bullinger</ae>
Rappoltsweiler, 7. Juli 1564.
Zürich StA, E II 346, 526. / Orig.
(Aut.)
Gaudium et pacem per Christum.
Sedimus hactenus, mi domine Bullingere et reverende pater, in magna expectatione colloquii in Wirttenbergensi ducatu habiti, quid
tandem gigneret aut quid in eo esset effectum.
Ac dum ita haeremus, ecce forte fortuna vocor Erdbachum.
Institui itaque meum iter per Heidelbergam, quo in loco
incidi in quosdam viros et pios et doctos, quibuscum ea de re contuli.
Et quanquam non dubitem, quin singula ad te diligentissime sint perscripta, tamen, quid
in eo colloquio effectum sit, summa capita tibi dominus noster senex Erbius communicabit.
Faxit omnipotens deus, ut suam gloriam apud cunctos vindicet.
Salutabis meo nomine optimos quosque dominos et fratres mihi cognitos, ac tu cura, ut feliciter valeas et athletice, quo recognitionis librum Brentii
recognoscere possis.
Datum raptim Rapperßvillę 7. iuli anno etc. 64.
Tui obsequentissimus Thomas Schöpfius,
d[octor] m[edicinae], physicus Colmariensis.
Viro doctrina et pietate praestantissimo domino Heinrico Bullingero, verbi divini praeconi dignissimo inclytę urbis Tigurinę, domino ac fratri suo
plurimum observando.
