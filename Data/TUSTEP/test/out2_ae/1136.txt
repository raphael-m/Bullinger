<nr>1136</nr>
<ae>Beilage zu: Bullinger an Myconius, Sulzer und Bertschi 8. Juli 1551</ae>
Das man dem bapst kein antwort gäbe und nitt darfür habe;
diewyl aber sin fürtrag vor gemeinen Eydgnossen beschähen,
damitt dieselben nitt vermeinind, man thuͤge sömlichs
unbillich, so sye guͦt, das die 4 Stett* (* bis hieher
noch von Bull. selbst geschrb.) eines fürtrags den überigen
Ortten ze thuͦnd vereinigind uff sömliche oder bessere
form: Die Stett habind lobliche disputationen und gsprech
gehalten und uß eehafften ursachen sich des bapsts gar unnd
gantz entschlagen, diewyl sich erfunden, das er weder unsere
seelen noch kylchen, weder über unsere lib noch guͦtt
ützid
ze gebieten habe. Der bapst sye nach kein rechte gesetzte
oberkeit, habe uns für sine grichte nützid ze laden; unsere
oberkeiten syend von gott gesetzte oberkeiten unnd habind
ire regiment für sich selbs, syend on gott niemans
underworffen. Unnd so der keyser oder das rych sy uff die
rychstag luͤdind (ob sy glich das rych erkennind), wurdint
sy doch nitt erschynen, ire fryheiten zuͦ erhaltten; wie
vil
mee söllind wir unser fryheiten der seelen unnd kilchen
erhalten, diewil wie gar nütt mitt den Walchen zuͦ Rom ze
schaffen habind, welcher auch dermaßen läpt und handlet, das
mencklich froo syn soll, das man imm nütt verpflicht ist.
Wir habind keine prelaten mer, könnind deßhalb keine
schicken. Die prediger könne man auch darumb nitt schicken,
das das concilium nitt ist, wie es syn solt. Es sye
partysch, alß inn dem der bapst presidiert und allen gwalt
hatt, die assessores sine prelaten, die imm mitt eyd
verbunden, wider den bapst und bapstumb nütt ze handlen etc.
Dise habend uns langest für ketzer verruͤft. So werde in
der bulla unnd gehalttnen sessionibus heyter antzeigt, das
concilium syge angesähen, die kätzeryen ußzerütten; da
heysse uns got nitt, das wir uns inn offne gfaar begäbind.
Es habind aber imm 1548. und 49. jar die Stett sich
erbotten, wenn sich durch die gnad gottes zuͦ erfindung
göttlicher warheit ein allgemein fry, sicher christlich
concilium gehaltten, sind wir (das sind die wortt des
abscheids), was durch anleytung des h. geists allein mitt
rechter heiliger biblischer geschrifft christlich erkendt
unnd beschlossen wirdt, gehorsamklich anzenemmen und von der
heyligen kilchen Christi ze trennen keynerley wegs
abzesünderen verbüttig. Sölichs enbietens syend wir nach
unnd zeigend hiernäbend, ob man villicht vermeinen wölte,
das trientisch concilium were ein sölich concilium, das es
gruntlich nitt also ist.
Zum 1. ist es nitt angesähen zuͦ erfindung göttlicher
warheit, sunder bäpstlichs irrthumbs, gwalts und prachts.
Zum 2. ist es nitt allgemein, allß in dem nitt alle glider
Christi schließerstimme unnd glychen gewalt habend, sunder
allein iurati papae. So wellend daryn nitt kon weder
Franckrych, Engelland nach andere potentaten. Zum 3. ist es
weder fry nach sicher, dann es alles inn des bapsts gewalt
stadt, wie die bulla indictionis zuͦgibt, unnd sich der
keyser allein ein advocaten des concilij nempt. Zum 4. ists
nitt christlich, sunder bäpstisch, desse leer unnd eer ze
fürderen angesähen. Zum 5. ist es nitt allein uff heylige
rächt biblische geschrifft gestellt, sunder auch uff libros
apocryphos unnd traditiones. Uber das behaltten sy inen
selbs bevor sensum et expositionem receptam ab ecclesia,
lutt die 4. session. Zum 6. wöllend sy uns von der kilchen
Christi trennen unnd zuͦr bäpstischen kilchen ryssen.
Dorumb ist nitt ein christlich concilium.
Wir enbietend auch uns mittler zytt, biß ein christlich
concilium versamlet wirdt, allen denen ze antworten, die
kummend und uns mitt rächt biblischer geschrifft eines
besseren berichten wöllend.
Über das alles so ist es nitt ze thun umb unser der
predigeren personen, sunder umb die leer unnd kilchen
Christi, namlich das wir die dem bapst unnd concilio
underwerffind, allem dem zuͦ geläben, das dorinnen
determiniert wirtt; dann also lutt der abscheid des
rychstags zuͦ Augspurg. Thuͦtt man das, so ist man umb
den glouben, eer, seelen, lib unnd guͦtt kummen; thuͦtt man es
nitt, so achtet man des schicks nitt unnd wirt äben
verrächnet, alls ob man nitt geschickt hätte. Unnd werdent,
die hinyn ze disputieren geschickt werden, das nitt mögen
wänden, das dise lütt vorlangist ze beschliessen sich
entschlossen habend; wirt also muͤy unnd kost vergäben
unnd der unglimpff grösser by uns. Es ist inn summa des
keysers pratick, damitt die Eydgnossen undereinanderen
trenntt werdint.                 Dorumb ernstlich mitt den
überigen Ortten ze handlen, das sy unnd wir pündt unnd
friden haltind, byß ein rächt, unbäpstisch concilium werde,
das wir sunst guͤttlich der sach eins werdint etc.
Clarissimis viris et fidelissimis ecclesiae dei apud
Basilienses pastoribus d. Osvaldo Myconio, d. Simoni
Sultzero et d. Marco Berschio, dominis honorandis et
fratribus colendissimis suis.
