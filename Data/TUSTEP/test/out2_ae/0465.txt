<nr>0465</nr>
<ae>Johannes Haller an Bullinger</ae>
<od>Bern, 31. Mai 1549</od>
<vo>Autograph: Zürich StA, E II 359, 2846</vo>
<dr> </dr>
<re> </re>
<tx>
Gottes gnad zuͦ vor, früntlicher, lieber herr gfatter, ich hab uff diß mal
üch nüt sonders ze schriben dann von wegen deß, darumb diser bott hinus gat;
das betrifft min vocation. Gott well es schicken zuͦ siner eer und der kilchen
heil. Mich beschwert aber dißmals sonderlich, das min herren hie disen botten
schickend und schribend und mich aber noch umb kein wort zuͦ worten gstoßen,
nach min willen zuͦ vernemmen begert habend. Ich hab wol dem schultheiß
Nägeli angezeigt, wie das min jar und bruͤffung us; das hatt er hütt für rath
bracht, do ich vermeint, si wurdind mich bschicken, min willen verstan, auch
mine bschwerden. Aber nitt ein wort; wo mirs der löuffer nitt angezeigt hette,
hett ich kein wort darvon gwüßt. Darumb nitt ein wunder, wenn schon ein
unlidig, so er sehe also hinder imm durchgan; dann ich merck, das es daruff
gschicht, das si hoffend, mich von den herren von Zürich zuͦ erlangen, und so
ich denn durch ir vergunnen gebunden, si mir inn keiner miner bschwerd hellfen
muͤstind. Dann si nitt nun nitt begert min willen zuͦ verstan; sonder ir
keir noch nitt einist zuͦ mir gseit:
"Brist dir neiswas, darffst neiswas, ist dir etwas anglegen?" sonder sorgen, und
arbeith tag und nacht, und fragte man nitt, ob ich zbyßen oder zbrechen hette.
Ich was willens, hettend si mich beschickt, inen früntlich anzuͦzeigen, das
ich gneigt wer zuͦ dienen, wo gott wette; doch wölt ich inen darnebend auch
mine bschwerden goffnet han, inn hoffnung, durch das mittel und den anlaß hett
ettlichen mögen gehulffen werden. Diewyl si mir aber also understand
vorzlauffen, gspür ich, das si nitt gesinnet sind, mine bschwerden zuͦ
erwegen; deßhalb mir die sach je lenger je schwerer ist. Jedoch schrib ich
minen herren von Zürich bscheidenlich also, das ich hoff es nieman mißfallen
möge. Was mir nun dieselben antwortend, deß sol und wil ich mich halten. Ich
hoff, mine bschwerden syend inen unverborgen; werdind mich deßhalb nitt also in
ein blinde sach fuͤren und stecken. Gott richte es nach sinem willen und
gfallen.
^$Ich hör, Calvinus sye gen Zürich; was er schaff, lond mich wüßen. Mathias
Erbius ist die tag wider hie gsin, ist geurlobet! In Walliß zogen, do sin fürst
badet, graf Jörg; der schickt inn wider ins land gen Richenwyl. Er laßt üch
fast gruͤßen. Ich kan dißmal nitt mee; also hatt mich die unversehen sach
überylt. Min herr gfatter, lond mich und mine kind üch befolhen sin. Gott mitt
üch. Es gruͤßt üch alle min husgsind und Musculus, dem es über die maß übel
gfalt.
^$Datum ultima Maii Bernae 1549.
</tx>
<un>Tuus, quem nosti. </tx>
<lz>[Adresse:] Clarissimo viro D. Heinrycho Bullingero, vigilantissimo Tigurinae
ecclesiae antistiti, domino suo tanquam patri colendo. M. Heinrych
Bullinger zuͦ Zürich.
