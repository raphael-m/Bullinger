<nr>3841</nr>
<ae>Theodor Beza an Bullinger</ae>
<od>
Basel, 1. September (1562).
Genf 118, 14.  Kopie.
Ep.Calv. 3845 (XIX, 511ff.)
S. Tandem adsum redivivus mediis elapsus Achivis neque tamen de reditu cogitassem nisi ex Condensis consilio, qui meam operam in Germania et Helvetia sibi utilem fore existimavit.
Eum igitur Aureliae cum d.
amiraldo et militum circiter septem millibus, forti animo paratum ad tolerandam obsidionem tantisper dum subsidium mittatur.
Reliquas copias partim Rhotomagum, partim Biturigas misit ad eas tutandas civitates quae maximi sunt momenti.
Hostes adhuc Blesis erant, sed copiarum partem ad
occupandas parum munitas regiones circummiserunt.
Pictones sustinuerunt hostium impetum, sed tandem expugnati sunt cum strage plane miserabili, quoniam eo sese receperant Turonensis et Salmuriensis, Chinonensis, Laudunensis et aliquot praeterea ecclesiarum greges dissipati.
Hostes vero, ipsis etiam Turcis crudeliores, neque aetatis neque sexus ullam habent rationem.
Engolismenses quoque audio deditionem fecisse, quae procul dubio alias aliquot urbes secum trahet, ut reginae Navarrae plane
timeam, de qua iam pridem nihil audio.
Ad haec mala accedit Matisconensium repentina et fraudulenta oppressio, in ipsis nostrorum Helvetiorum oculis ut qui quinque tantum milliaribus abessent.
Alibi, id est in Delphinatu, Provincia et Alvernia res nostrae sunt secundiores, sed non dubito quin omnes illarum partium copiae statim ad tutandum Lugdunum concurrant, quum praesertim hostes novum ab Italis subsidium acceperint, tria videlicet peditum millia et equites quingentos qui Geneva iam non procul abesse dicuntur et itinera interclusisse.
Bernensium copiae a nostris remissae sunt, quod progredi nollent sive aliam ob causam.
In summa magno nobis sumptui et nulli usui fuisse res ipsa
ostendit.
Sed cuius culpa id sit factum adhuc ignoro.
Sed hoc plane miserandum est in istis tantis et tam certis periculis tam paucos commoveri ad commune incendium exstinguendum, et nullam pecuniam, ne datis quidem optimis pignoribus, inveniri, quum hostes interea ad mutua auxilia conferenda tam diligentes atque promptos videamus.
Nam alioqui nisi peregrino milite, Helvetico, Germanico et Italico confirmati essent Guisiani, iam pridem vel periissent vel in exsilio essent.
Interea quid tibi
commemorem carnificinas, lanienas, vastitatem, famem, pestem, gladium et quid non.
His enim simul omnibus plagis miserum Galliae regnum a domino non tam videtur castigari quam ad internecionem deleri.
Sed tamen vivit dominus et procul dubio suos respiciet, et omnino confido, si vel una nobis supersit Aurelia, certum hostibus exitium imminere.
Iam enim certum est Anglorum subsidium quadraginta navibus in Normanniam appulisse et ad diem 15. huius mensis Andelotus Admiraldi frater cum selectis
Germanorum equitum tribus et peditum quinque millibus Campaniae fines ingreditur.
Atque utinam vos quoque tandem expergefiatis et Germanorum principum exemplum imitemini.
Nam si ita esset mox mirabilem rerum conversionem atque adeo papatum prorsus eversum profecto conspiceremus.
Verum ne si aliter quidem accidat desperabimus, quoniam spes nostra in coelis residet quo pertingere non possunt hostium manus.
Argentinae reliqui principis Condensis socrum, cum quinque illius liberis, id est sexenni filia, quadrienni filio, altera trienni filia et duobus semestribus gemellis.
Neque
enim haec turba vel domi satis tuta esse adversus populorum rabiem per omnes agros effusam aut Aurelianensis obsidionis incommoda sustinere potuisset.
Uxorem tamen princeps cum filio natu maximo secum retinuit.
Amiraldus quoque et alii plurimi primae nobilitatis suas familias ibi secum habent, quod triste spectaculum utinam tandem omnes christianam caritatem profitentes commoveat.
Caeterum quod ad me privatim attinet, uxor dei beneficio incolumis Argentinam pervenit, ubi coactus sum defessam ad tempus relinquere.
Ego ad meum portum revertor, ubi an satis tuti futuri simus, imo etiam an diutius sim haesurus, nescio.
Quod enim suaserit ecclesia, hoc demum consilium sequar.
Habes, mi pater, longam et tristem epistolam, sed is certe me consolabitur qui lugentes beatos fore pronunciat.
Rogandus est igitur pater coelestis, si unquam alias.
Quod a vobis et reginae Navarrenae,
fortissimae ac vere heroicae indolis foeminae, et ipsius Condensis et Admiraldi et caeterorum innumerabilium fratrum nomine obnixe peto simulque tibi, mi pater, ac d.
Martyri, d.
Gvalthero caeterisque in domino plurimum observandis fratribus fausta ac felicia omnia precor.
Basileae calendis septembris.
                                                          Tuus Beza.
