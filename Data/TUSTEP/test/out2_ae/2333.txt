<nr>2333</nr>
<ae>David Chyträus an Bullinger</ae>
<od>Rostock, 25. Februar 1556</od>
<vo>Autograph: Zürich StA, E II 338, 1530.
(Siegel...)</vo>
<dr> <dr>
<re> </re>
<tx>S. D. Reverende vir, patrone colende, epistolam a te
humanissime scriptam mense iulio anni superioris paulo post ex
aula Pomeranica accepi. Tibi vero reverenter gratiam habeo, quod
memoriam mei cum benevolentia conservas. Librum Nicolai
Marscalci De piscibus una cum figuris ante tres menses ad m.
Rodolphum Collinum Vitebergam misi, ut inde Tigurum prima
occasione perferatur ad d. Conradum Gesnerum, qui, ut vereor,
quod ad hunc librum attinet, magna cura <gr> </gr> inquisivit.
^$Valde optaremus ego et multi boni et docti viri d. Gesnerum ad
hoc litus maris Baltici aspatiari; commodissime enim nondinarum
Francofordiensium tempore cum bibliopolis Vitebergam usque
posset proficisci, unde ad nos singulis mensibus auriga venit.
Quodsi voluminum suorum exempla duci Augusto, marchioni
Brandenburgensi, nostris principibus Megapolensibus et vicinarum
urbium splendidissimarum senatoribus exhiberet, liberale
viaticum conficere posset. Nec frigora istius orae ipsum
pertimescere velim, quae non dubito mitiora apud nos hac hyeme
fuisse quam in Alpibus vobis vicinis. Nos officia omnia, quae
viro doctissimo et optimo et de communi ecclesia et republica
literaria optime merito debentur, pro nostra tenuitate libenter
ipsi praestabimus. Bene et feliciter vale et veniam mihi dato,
quod, cum multa mihi hoc tempore scribenda essent, breviores ad
te literas dedi.
^$Rostochii die S. Matthiae 1556.
^$David Chytraeus.
<lz>[Adresse ...]: Reverendo viro sapientia, eruditione et
virtute praestanti, d. Henrico Bullingero, doctori ecclesiae
Tigurinae. Zürch.
