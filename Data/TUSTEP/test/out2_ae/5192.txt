<nr>5192</nr>
<ae>Bullinger an Tobias Egli.</ae>
Zürich, 9. Dezember (1571).
Zürich StA, E II 342, 10a. / Orig. (Aut.)
Gr. III, 275f.
S. D.   Libenter praeterita septimana respondissem tibi,
dilecte frater, nisi de repente propemodum a catarho
gravissimo oppressus fuissem atque ita impeditus. Nunc cum
nondum plene sim liber, quia tamen Ruinella noster
significavit cras se ad vos rediturum, huic hoc vesperi haec
scribo ad te perferenda una cum iis, quae ad  e remittenda
misisti. Oro autem, ne indigne feras, quod citius citius
haec non permiserim. Imprimis vero gratias ago domino, qui
vobis victoriam dedit contra illos vestros hostes
pernitiosos. Dominum oro, ut magistratus spiritum excitet,
quo semel bene statuta tueatur et non seducatur nebulonum
fabulis atque ita conduplicentur novae(?) vobis molestiae.
Sed spero dominum vobis in bona c[auss]a sua nunquam
defuturum. Rhetiensis c[auss]a pestilentissima est
et dignissima, quae redigatur in favillam, ipse vero, papae
mancipium, coherceatur. Turpissimum illi est, quod contra
patriam et ecclesiam se adiungit latroni papae, nec
incogniti sunt ei mores papae, consilia et improbitas.
Gravius ergo peccavit, qui se communi hosti nostro ducendum
prebet. Agitur certe negotium salutis cum ecclesiae tum
patriae. Nihil ergo dissimulandum, severissime agendum, ut
salva et incolumis sit salus ecclesiae et patriae. De
reliquis, si vitam dederit dominus, alias conferemus, ac
speramus te brevi venturum ad nos. Has festinanter scribo et
remittenda mitto. Dominus benedicat tibi tuisque et servet
ab omni malo. Salutabis diligenter d. consules et reliquos
nostros amicos et fratres.
Tiguri, 9. decembris, quo die completus est annus
quadragesimus meae vocationis et ordinationis ad hanc
ecclesiam Tigurinam; nam communibus suffragiis ministrorum,
senatus atque diacosiorum in locum beatae memoriae Zvinglii
surrogatus sum hoc ipso die anno domini 1531, cum antea
primum sermonem ad populum habuissem in summo templo
novembris 23.  Dominus benedicat meo ministerio et regat me
ad sanctissimam eius voluntatem!
Pietate et eruditione ornatissimo viro d. Tobiae Eglio,
Curiensis ecclesiae pastori fideli, domino meo honorando et
fratri charissimo.                    Chur.
