<nr>1400</nr>
<ae>Pier Paolo Vergerio an Bullinger</ae>
Chiavenna, 30. april 1552.
Zürich StA, E II 356, 467ff.
Gr. I,  S. 249f.
Orig. (Aut.)
Timuisti aliquando, vir clarissime Bullingere, ne me
papistae extruderent. Sed desine de his timere; nam Galitius
ipse hoc agit sedulo et curat, ut 15 ministri, qui sumus
linguae Italicae, in malam rem mittamur hinc, imo durius
nobiscum agit, quam illi consueverint. Nam illi solum
obiiciebant nos non parcere papatui; hic clamat factos esse
catabaptistas. Quid plausibilius carnalibus? quae potest
esse occasio iucundior? Vix ausi fuissent sperare meliorem.
Verissima sunt, quae scribo, ne dubita. Quod ad me quidem
attinet: utinam ante bien[n]ium fuissem eiectus! Certe mea
caro hoc optavisset; nam longe commodius vixissem. Sed si
hoc contingat, iam desolatas videbimus plurimas ecclesias in
Raetia, quae si non habeant Italum pastorem, nullum alium
possunt nancisci, ut taceam de fratribus, qui huc
profugerunt et cogentur in Italiam redire, id est ad
carnifices. Fiat voluntas domini. Iterum affirmo vera esse,
quae scribo; nam Galitius, inquam, diffamat nos magna
sollicitudine affirmatque seditiosos esse (quia saepe novas
ecclesiolas lucrifacimus evangelio), non modo
pestilentissimis doctrinis imbutos; quin addit: "Censeo
eiciendos." Ego Claven[n]am veni, et res est mihi cum
medicis. Laboro enim scabie. Sed brevi, ut spero, liberabor
et confestim ad vos. Tandem leno in gratiam rediit cum
meretrice, quod te puto audivisse; scito rem esse
verissimam. Pendet tota Italia, imo totus orbis a Germania
nunc. Deus adsit suis ecclesiis et restituat pristinam
libertatem. Dilapsi fere omnes personati patres. Unus eorum,
Hispanus, per agrum Bergomensem iter faciens deprehensus est
fraudans vectigal; simulabat enim secum advehere libros et
interim sex mullos onerarat panno, factus repente ex
theologo mercator. Sed dedit penas reverendissimus d[ominus]
pannicida. In Italia fervat afflictio et persecutio. Duo
boni fratres in carcere perierunt, alter Florentiae^&xAffäre um Pietro Manelfi^&x{, alter
Venetiis. Suspitio est veneno fuisse sublatos. Vale et salve
cum tota familia, scola atque ecclesia.
Claven[n]ae, pridie kalendas maii 1552.
Vergerius.
Scriptis iam literis audivi nescio quid de Ludovico, meo
nepote. Statui illum remittere ad suos; sed dum venio, oro
te, H[enrice] Bull[ingere], ut cures, ne quid peius
contingat.  4. maii.
Clarissimo viro d. Henrico Bullingero, fratri honorando.
                Tiguri.
