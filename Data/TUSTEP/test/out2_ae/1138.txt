<nr>1138</nr>
<ae>Christopher Mont an Bullinger</ae>
Straßburg, 9. Juli 1551.
Zürich StA, E II 356, 903. / Orig.(Aut.)
Partim occupationibus detentus partim nuncciorum commoditate
destitutus iam diu nihil ad magnificentiam tuam scripsi,
ornatissime Bullingere. Res Parmenses pulchros exitus
consequi possent, modo ea strenuitas et acrimonia maiestatis
suę vindicande Henrico inesset, que Francisco parenti
adfuit. Sed cardinalium authoritas, episcoporum Gallicorum
ambitionis et honoris studium, cleri superstitiosę sordes
et <gr>gastrimargia</gr> iuvenis regis animum emollient et
ab armis revocabunt. Audimus papam apud vos instare, ne qua
auxilia suo et sanctę sedis hosti contra avitam
confederationem et fidem ferre velint; sed plus, puto, apud
eius generis homines valebunt Gallica scuta quam pontificie
preces; rara enim fides pietasque viris, qui castra
sequuntur. Ab Augusta scriptum est imperatorem decem peditum
signa in Italiam subsidio pontifici misisse, capitaneum
quoque a Syseneck modo decem alia signa conficere, comitem
quoque a Ladroen decem signa propediem conscripturum, adeo
quod triginta signa eo imperator mittere decreverit.
Imperator hospitium mutasse Augustae scribitur; dicitur eum
in ampliores ędes et magnifico horto ameniores se
transtulisse. De eius illinc discessu nihil quicquam
auditur, et quia locus commodus est et pro Italia et pro
Gallia et pro Hungaria et universa Germania, non statim
illinc discessurus auditur. Civile apud Magdeburgum bellum
trahitur et continuatur non sine magna totius imperii
infamii et labefactatione. Principes viros oportuit hoc
bellum avertisse et non ex druydum nostratium et vilipenda
libidine Germaniam inter se armis committere; sed verisimile
est consultoribus consilium hoc perniciosissimum fore, nam
citius pecunia defutura creditur, quam ea urbs expugnari
possit; milite quoque et commeatu urbs satis munita et
instructa fertur, ab hoste quoque fortitudinis et virtutis
laudem habent et belli suscepti causa satis magna putatur et
operę prętium habere, ob quam tanta discrimina
adeantur.
Qui enim ob libertatem et religionem extrema pericula adire
nolit, vita et luce indignus est.Verisimile est hoc bellum
maiores motus daturum; non omnes pervident hoc bellum non
tam querendę pacis quam privati commodi studio susceptum
esse et agi.
Magni nominis et loci viri ex Anglia in Galliam profecti
sunt et eiusdem dignitatis viri ex Gallia in Angliam
adventuri expectantur, satisque convenire inter eosdem reges
dicitur; sed utinam Gallica fides constantior et integrior
modo sit, quam ante fuerit. Ecclesia nostra et schola adhuc
satis sartę et integrę sunt; sed quam sortem futura
nobis tempora allatura sint, dubia expectatio est. Concilii
curam reiici a nobis nolim, sed modo, dum otium datur arma
contra hostes nostros comparari; nam verisimile est
imperatorem pro prestito benefitio contra a papa concilii
continuationem et perfectionem exacturum. Sed ubi papa
viderit nos ad cause nostre iustissimę et sanctissimę
defensionem paratos esse, iuditium comperendinabit ac
diffindet. Rogo, ut me commendes ornatissimo apud vos viro
Habęo, item tuo genero, Bibliandro et amicis reliquis ac
Butlero Anglo. Ego si qua opera magnificentiae tuae
gratificari potero, paratissimus sum. Bene valeas.
Argentinae  9. iulii anno 1551.
Christ[ophorus] M[ontius].
Eruditissimo viro d. Bullingero, amico observando.
