<nr>0821</nr>
<ae>Celio Secondo Curione an Bullinger</ae>
<od>Basel, 22. Juni 1550</od>
<vo>Autograph: ZÃ¼rich ZB, Ms F 62, 181. / Orig.(Aut.)</vo>
<dr>Ungedruckt</>
<re>Regest</re>
<tx>C[aelius]  Per Christum Iesum unicum servatorem S. P. D.
Videris me sequi Bucerum scribis, optime frater, in quodam
nostrae institutionis
loco, ubi non de coena domini tracto, sed ascensionis domini
locum et caput
explicare pro Christi dignitate proque mea tenuitate
contendo. Opinaris enim tu
cum Gvalthero mihi charissimo me eum locum non de loci et
spacii, sed
conditionis tantum mutatione explicare, quod quidem longe
secus habet, et vos
ipsi in hanc suspitionem nunquam venissetis, si, quae illic
scribimus, paulo
diligentius expendissetis. Duplicem enim vobiscum
commutationem statuimus, unam
loci, alteram conditionis. Id ipsum vos illa mea verba
dicere poterant, quae,
ubi de mutata conditione docuimus, quasi alteram
commutationis partem statim
subiungimus. Ea autem sic habent: "Quodsi in coelum
ascendit, quin potius super
omnes caelos atque ad dei thronum, id equidem decuit, ut
eius tum abiectioni tum
humilitate ex altera parte sublimitas altitudinis
responderet." Quibus verbis
non dignitatis modo gradu, sed etiam locorum intervallis eum
et discessisse et
evectum sublimen fuisse aperte confitemur.
Reprehenditis deinde, quod scripserim Christum ita
ascendisse, ut etiam
descenderat. Id tu omnibus modis negas. Descendit, inquis,
deus, ascendit deus
et homo etc. Hic fallacia subest ea, cum omnino esse
dicitur, quod ex parte est
: Descendit deus, ascendit deus simul et homo, verum est,
sed hoc non
complectitur omnes descedendi ascendendique modos, sed unum
tantum, eum nimirum,
quo Christi natura significatur. Sed est alius modus, qui ad
conditionem
qualitatemque refertur. Hunc ego statim ibidem declaravi,
cum dixi: Descenderat
enim a gloria ad ignominiam, postea ab ignominia ascendit ad
gloriam. Quodsi
fallacia eam esse velis, quae in verbi homonyma spectatur,
quod descendendi et
ascendendi verba homonyma sint, facile assentiar. At quid,
amabo te, mi
Bullingere, diceres, si Christi domini atque magistri verba
secutus dixissem:
Nemo ascendit in coelum, nisi qui descendit e coelo, filius
hominis, qui est in
coelo? Quid item, si Pauli apostoli: Qui descendit, inquit,
idem ille est, qui
etiam ascendit super omnes coelos, ut impleret omnia. Quodsi
etiam ita dixissem,
cum meam de coena domini sententiam perspectam habeatis, in
optimam tamen partem
interpraetari debuissetis. Nunc autem minus dixi, levioribus
sum usus verbis;
nam non naturas, sed modum et conditionem ac potius
ascendendi descendendique
proportionem et contrariam relationem quandam notavi, id
quod particula illa
"ita" vel "sicut" docere poterat.  Sed ad alia veniamus:
Accipitis et probatis
meam de Christi praesentia similitudinem, cum dico solem
istum Christi
praesentiae imaginem quandam esse; qui etsi in coelo manet,
omnibus tamen
praesens adest. Cur non ad hanc quoque regulam alia omnia,
si qua erant vobis
dubia, quae de Christi praesentia dissero, non exigitis? Ad
finem enim et
spiritum totam Christi refero praesentiam. Docent illa
verba, quae paulo ante
eum locum, quem vos notastis, leguntur; sic enim sonant:
Spiritu alia nisi
spiritus oculo non cernuntur. Si quis Christum videre avet,
oculis aperiat non
quidem corporis, sed mentis et fidei. Quod etiam ibidem
praeter alia ex Paulo
confirmo, qui dicit Christum per fidem in cordibus nostris
habitare; fidem enim
si vera est et integra, totum, verum, integrumque Christum
videt unoque intuitu,
non humanitatem alibi, alibi divinitatem, sed deum et
hominem, unum Christum
dominum nostrum cernit. Verum illud inprimis vobis videtur
absurdum, quod eum
praesentem dico, non per solum spiritum, sed persona quoque
ipsius, et hic
usitatam de persona sententiam mihi subiicis, qua utraque
Christi natura, divina
nimirum et humana, significatur. Ego, mi Bullingere, istam
de persona Christi sententiam amplector:
Christi naturas ut non confundo ita non distraho, sed
utramque naturam in uno
Christo omni asseveratione confiteor. Unus enim est, inquit
Paulus, mediator dei
et hominum: homo Christus Iesus. Iam si hunc Christum in
propria persona, ut
nos Itali loquimur, id est totum, verum et integrum, non
distractum et divisum,
non fictum, non aliqua parte diminutum oculis fidei,
spiritus sancti opera et
illustratione praesentem esse dico, nihil absurdum, nihil
papisticum hoc est
impium, nihil ab apostolorum doctrina, nihil a verae
ecclesiae consuetudine
alienum me aut credere aut docere aut affirmare puto. Quod
autem mihi non
concedis ex Christi spiritu praesentiam Christi confirmanti,
quid velis, ignoro.
Est enim spiritus munus nobis Christum ostendere et mentis
oculos illustrare, ut
etiam abditissima dei scrutentur et videant; nam spiritus
omnia rimatur, inquit
Paulus, etiam arcana dei. Hoc spiritu cum Stephano videmus
coelos apertos et
Iesum non modo sedentem, verum etiam stantem ad dexteram
virtutis dei.
Quemadmodum enim, ubicunque est spiritus dei, ibi est deus,
sic et, ubicunque
est spiritus Christi, ibi Christum, imo etiam patrem esse
fateri debemus. Si
quis diligit me, inquit Christus, sermonem meum servabit, et
pater meus diliget
eum, et ad eum veniemus et mansionem apud eum faciemus.
Item: Ubicunque fuerint
duo tresve nomine meo congregati, in medio ipsorum ego sum.
Nec enim idcirco eum
spiritum suum misisse credendum est, ut ipse perpetuo
abesset a nobis; sed
idcirco datur spiritus ille sanctus, ut Christum veridicum
esse credamus, qui et
dixit: Data est mihi omnis potestas in coelo et in terra, et
paulo post: Et
ecce, inquit, ego vobiscum sum omnibus diebus usque ad
consummationem saeculi.
Ecce ego, inquit, non modo spiritu meo, sed totus,
quantusquantus sum, in
propria (ut nostri dicunt) persona. Nec est tamen, quod
timeatis me hac doctrina
Christum de coelo sevocare atque in panem et vinum includere
sive, ut tuis utar
verbis, alchumistica ratione distillare, quam artem nec
didici unquam, nec
exercui. Diversa enim sunt omnino haec Christum solem verum
atque divinum
cunctis praesentem adesse et in panem includi; coenam enim
suam idcirco
instituit, ut eorum, quae pro nobis in diebus carnis suae,
id est in humilitatis
statu egisset et gessisset, relinqueret monumentum. In
coelum vero ascendit, ut
coram deo pro nobis appareret, regnum suum, id est
ecclesiam, divinitus
administraret, omnibus, qui eum per fidem invocarent,
praesens eidem momento adesset.
Miror porro, cum ea quoque, quae de capite Christo et
membris eius dixi,
comprobetis, cur non pari ratione, quae de spiritu ad
Christi praesentiam
accommodavi, intelligatis. Debuerant enim, quae de sole, de
capite deque verbo
evangelii eodem loco disserui, reliquis locis lucem afferre
et a vobis omnem
dubitationem amovere. Nunquam enim nos Christi praesentiam
vel conspectum
crassis istis et corporeis oculis sensibusve subiecimus, sed
piae mentis, sed
fidei, sed spiritus, nisi velit ipse, ut quibusdam fecit, se
oculis etiam
corporis aspectabilem exhibere. Quare iuxta meum canonem,
quem ex illis
perspicuis et certis notis colligere potuistis, nihil aliud
efficere quisquam
iure poterit, nihil concludere, quam Christum spiritualiter
cum sua ecclesia
conciunctum esse, suae ecclesiae spiritualiter adesse
praesentem, nullis
intervallis locorum ita disiunctum abesse, quin praesto sit
et ad manum
afflictis porrigendam et scelestos et impios coercendos;
quae res magnam affert
piis animis, sed infirmis et luctantibus consolationem et
pium quendam timorem,
cum sciunt Christum dominum ita perpetuo praesentem esse, ut
omnia eorum facta dictaque observet.
Ex his igitur puto te satis videre, mi Bullingere
observandissime, me nullo
magno periculo ex penna aliorumve verborum usurpatione, si
modo recte, ut par
est, intelligantur, implicuisse. Quodsi haec non
satisfaciunt, rescribe; nam
omnibus modis vobis satisfacere conabor. Volui enim haec
pauca aperte et
simpliciter respondere, sine colore ullo aut fuco, quibus
tamen nunquam vel ad
veritatem tegendam vel evertendam sum abusus, sed ad eandem
lenius, interdum
etiam potentius, persuadendam. Tibi vero, optime frater,
magnam habeo gratiam,
quod me, amice, de quibus ambigebas, admonuisti, et una
etiam d. Gvalthero, quem
in lingua Italica eo progressum esse video, et gaudeo, ut
mea scripta non
intelligere modo, sed etiam giudicare possit. Utinam ego
tantum in Germanica
profecissem; sed spitacus iam grandior, ut aiunt, ineptus ad
voces discendas est.
Vidi, quae prioribus literis de adolescentibus illis vestris
scripsisti.
Castigationem laudo, qua de re collegas etiam meos tuo
nomine commonebo, ut et
ipsi ad evigilandum nonnihil excitentur, quamquam id video
sedulo curari. Verum
iuvenum hoc tempore perversitas omnem vel fallit vel superat
bonorum virorum
diligentiam. De d. Ioanne Hopero, quod scripsisti, gratum
fecisti. Ego ad illum
proxime scripsi et ab eo vicissim literas expecto. Vale,
optime frater, et
uxorem cum dulcissimis liberis nostro nomine saluta. Generos
quoque tuos,
iuvenes lectissimos, meo vicissim nomine plurimum una cum d.
Gvalthero salvere
iubebis. Basileae  10. calendas iulias 1550.
<un>Tuus ex animo sinceraque fide
C[oelius] S[ecundus] C[urio].
<lz>[ohne Adresse]
