<nr>1679</nr>
<ae>Baptist Johannes Wisamer an Bullinger</ae>
<od>Hamburg, 25. August 1553</od>
<vo>ZÃ¼rich StA, E II 346, 284-286</vo>
<dr>Ungedruckt>
<re>Regest<re>
^$Salvete.  Non vos ignorare puto, pientissimi iuxta atque
omnigena eruditione celeberrimi clarissimique viri, quam
male audiant de sacramentis ecclesiae Christi recte vobiscum
docentes non tantum apud impios et plane deploratos
papistas, sed et apud reformatas quoque Saxonicas et, quae
ab illis pendent, septentrionales quam plurimas ecclesias,
apud quas ita invaluit vestri nominis invidia atque odium ob
immodicam unius hominis authoritatem, quem nuspiam erravisse
persuasum habent, ut vel nominasse vos(?) saltem periculosum
sit. Et quamvis iidem nunc multas inter se alant sectas
novis subinde gliscentibus (propter supercilium eorum sic
domino permittente), tamen in hoc conveniunt omnes suntque
concordes, ut vos(?), et qui vobiscum(?) recte de mysteriis
sentiunt, probrosis nominibus tanquam nocentissimos Christi
hostes pessime proscindant atque proscindant etiam publice
pro concione populi contra datam fidem et olim pactas
inducias, cum pestilentissimis ac seditiosis anabaptistis
vos semper coniungentes, ut et seditionis quoque suspectos
faciant magisque invisos, perinde ut Iudaei Christo
faciebant medium inter latrones suspendendo.       Quae
vestri nominis infamia quam plurimos a cognitione veritatis
repressit, dum ad primum statim verbum sanae doctrinae
tanquam serpentes obturant aures male de vobis persuasi
homines, ne audiant veritatem, quam Sathanicam putant esse
imposturam.          Quamvis autem non dubitem, quin pro
vestra longanimitate atque christiana patientia aequique
bonique consulatis, quicquid tandem conviciorum in vos
iaciatur innocentes, propter Christum, tamen scandali, quod
inde oritur, non est perpetuo negligenda ratio. Sunt enim in
istis etiam septentrionis ecclesiis non pauci, qui recte
quidem mysteria intelligunt, sed profiteri non audent
propter illos, qui regnum doctrinae iamdudum sibi
vendicarunt illic. Proinde, si his consultum vultis atque
aliis plurimis, ut certe vos velle non ambigo, pro mea
insipientia hoc consultum videretur, ut de sacramentis
Christi, nempe baptismate et coena, quae tamen ipse dominus
instituit, quanta fieri posset diligentia, duos
conscriberetis libros partitis inter vos operis cum scoliis
Latinis et Germanicis, utut vobis videretur doctis pariter
et indoctis conducere, propter rudiores quosdam ecclesiarum
pastores et propter mediocriter doctos laicos, maxime
nobiles, quibus Germanica lingua purior illa nobiliorque,
qua in aulis utuntur principum, est notior, etiam in Dania
et Suetia: tum fieri posset domino cooperante, ut
timidiores pastores audentiores facerent potentes et nobiles
veritatis aliquem gustum adepti.<fx>Hierzu a.R.: "Der
allerbesten und adelichen deutschen hofsprach mag man sich
aus den abscheiden des h. ro[mischen] reichs gnugsam
erkunden."<fe>
Post sufficientem autem solidamque verorum dogmatum
confirmationem atque falsorum sobriam ac modestam
refutationem (nolim enim vos conviciis pensare convicia)
facile intelligent omnes ex his duobus libris vobis nihil
esse aut fuisse cum seditiosis anabaptistis commune (quibus
vel primi restitistis aliis conniventibus) videbuntque, quam
improbe vos adversarii cum illis semper coniunxerint
calumniis magis quam argumentis aut scripturis hucusque
praesserint, deinde habebunt et pii, quod adversariorum
strophis obiiciant.
Verum ut desinant, qui ecclesiis praescribunt dogmata, nova
subinde sacramenta confingere, sicuti ex nostris nunc
faciunt (nostros autem appello, apud quos nunc versor
alienigena), qui claves medium inter baptisma et coenam, ut
eo plus authoritatis habeant, tanquam tertium sacramentum
infarciunt (fortassis propter sanctum uberemque
confessionalem denarium), cum tamen nullum ostendere possint
elementum, quod accedente verbo dei fiat sacramentum, nisi
forte insufflationem Christi, adsit venia verbo, ut Aeolus
ventos, in utrem incluserint etc., necesse erit hunc errorem
in partitione sacramentorum aut alias, ubi visum vobis
fuerit, corrigere.             In priore autem libro de
baptismate non tantum refellendi sunt praecipui
anabaptistarum errores, sed et nostrorum quoque deliramenta,
qui in purgatioribus nunc regnant ecclesiis quique in
magistri sui verba iurati (a quo piaculum putant vel in
aliquo dissentire) docent infantes verba baptisantis
intelligere illisque credere ac sic proprium habere fidem,
in quam baptisentur etc.          Qua petitione principii
nimis impudenti data est olim occasio anabaptistis, qui
prius, nostro saeculo, nulli fuerunt, primum, ut
aversarentur paedobaptismum, deinde ut impugnarent quoque.
Haec ideo adnotanda videntur, ut omnibus manifestum
fiat anabaptistarum sectam nocentissimam non ex vobis suam
trahere originem, ut quidam nugantur, sed ex illis, qui sibi
nimium placentes, quicquid in buccam venit, temere effutiunt
ac incircumspecte impudenter sua vitia aliis exprobrantes.
Refellendi quoque sunt, qui docent superstitiose magis quam
religiose fideles quam primum natos infantes ad baptismum
festinanter deferre aut deficientes per mulieres (quibus
dominus nulla functionem ecclesiasticam demandavit)
baptisandos, quasi vero salutem in domino fidelium
christianorum infantes nullam habeant, quibus immatura morte
migrare hinc contingat voluntate dei, priusquam baptisentur
ab homine. Propter quem errorem pii parentes saepe nimis
acerbe sunt excruciati proles suas aeternum damnatas
reputantes, cum tamen Hebraeorum filii, qui ante octavum
diem incircumcisi sunt mortui, ex foedere dei non sint
exclusi ut neque puellae, aut quasi per nos aut elementa
salus conferatur, cum dominus se fidelium fore deum et
seminis eorum post eos promiserit Abrahamo, parenti
fidelium.                  Itidem fiat in libro posteriore
de coena domini, ubi non minus peccatur a dextris et a
sinistris, id quod vos melius novisse puto, quam ut
cuiusquam vobis sit opus admonitione, quomodo remissionem
peccatorum illic ferendam doceant aliaque non minus inepta
quam plurima. Placeret quoque, si vobis videretur, ut
conscriptis duobus libris, utut vobis placuerit, vice
coronidis adderetur dialogus quispiam quasi epilogus, in quo
absurdissima antagonistarum (tacitis tamen nominibus)
producerentur atque refellerentur. Quae forma docendi apud
rudes plurimum valet, cuius vobis typum quendam rudem quoque
mitto fragmenti adnotationum, quod aliquando pro fratre meo
ex vestris consarcinavi libris, vestra vobis remittens, non
docens, quorum non sum dignus calciamenta solvere.
Ne autem peregregius ac reverendus d. Iohannes Calvinus,
amicus vester sigularis, mihi succenseat, quasi in alieno
libro voluerim esse ingeniosus, si forte resciverit, quod
suo sim abusus cognomine et catechismo in hoc fragmento
multis transpositis aut etiam immutatis, ut mihi visum fuit
fratri conducere, hanc vos culpam, rogo, pro me deprecemini,
nec dubito, quin recte admonitus ut vir bonus sit omnia
condonaturus.
Absoluto autem opere vestro dedicatio eius nunc nullis magis
videretur principibus competere, si vobis placeret, quam
serenissimo Danorum regi Christiano etc. eiusque genero
illustrissimo Saxoniae duci Augusto electori etc. (si modo
id esse velint, quod vocantur), idque fieri cuperem nomine
Tigurinae ecclesiae cum humili devotaque pollicitatione sive
professione, si quid rerenissima regis maiestas aut
illustrissima principis electoris gracia in hoc opere
desyderarent, id vos humiliter aut scripto, aut si mavelint,
verbis coram, si vocemini, declaraturos probaturosque
doctrinam vestram non esse Sathanicam, sed ex verbo dei.
Hac implicita et subacculta modestaque pro
vocatione antagonistarum ad disputandum (non enim audirent
vos principes absque illis) futurum sperarem, ut aut fiducia
vestra praeter multos alios ipsi confirmarentur principes
aut synodum sive conventum indicerent cum salvo conductu aut
cogerentur obmutescere calumniatores aut saltem pa latim
mitiores fieri, qui non libenter essent vobiscum congressuri
in palestram disputationis, quam semper declinarunt, etiamsi
aliter ad populum deblaterent, et haberet populus, quod in
faciem illis obiectaret, nempe si tam essent certi suorum
dogmatum, cur non vos publica disputatione, ad quam vos
ultro offerretis paratos, convincerent, vindicareturque
ecclesia vestra alioqui antiquissima a probro, quo dudum
fuit diffamata, immo pene conspurcata.
Cavendum autem omnino, ne novos principibus confingatis
titulos usu recepto contenti, ne calumniatores ut olim
habeant, quod sugillent vestraque invisa reddant, priusquam
legantur; suus enim cuique honos tribuendus, et verbis ut
moneta utendum est, quae vos, ornatissimi viri, commonitos
volui zelo non alio quam pietatis compunctus. Quantumvis
autem impudentis videri possit arrogantiae, quod homo
ignotus indoctusque ac plane barbarus, immo sordidus
mercator ad vos non vereatur suas scribere ineptias tanquam
sus lutulentus Minervam docturus, tamen audentem me fecit
insignis vestra pietas, quae ex vestris mihi est nota
lucubrationibus, dum expendo, quam ingens ac fervidus vos
teneat reformandae ac promovendae verae christianae
religionis studium, ut nullum vos pigeat movisse lapidem,
quacunque tandem ratione regni Christi pomoeria dilatare
atque veram salutis doctrinam quam plurimis persuadere
possitis etiam vel ingratis. Hac itaque fiducia fretus nihil
timeo, qui ignoti et ignavi quoque clientis paulisper sitis
aequo animo laturi insipientiam, dum, quod ago, ipse quoque
(licet ecclesiae vilissimum, at non abiectum tamen, ut
spero, membrum) faciam pietatis promovendae studio, vice
cotis interim fungens, quando gladius ipse verbi dei rite*
(*a.R.: vire? vice?) secandi esse nequeam, rogoque, ut mei
nullam in vestris scriptis publicis mentionem faciatis; non
enim tale quippiam ambio, et esset sane hoc quoque mihi
valde periculosum, qui saepius cogor per Hollandiam,
Brabantiam et Flandriam aliaque piis inhospita
loc  peregrinari, quamvis et illic reperiantur pii et docti
viri non pauci, sed occulti.
Suffecerit mihi clientulum me a vobis recipi, si dignus modo
fuero, vel inter postremos, ignotum, qui fÄlicis memoriae
Leoni vestro aliquando, licet non a facie, tamen notus fui.
Obsecro autem vos reverendos in domino patronos, ut
clientuli vestro praecibus faveatis nullis prorsus remorati
tediis; suppeditabit dominus spiritu suo vires et industriam
mercedemque laboris coronam immarcessibilem, eritque et
interim procul dubio principum quoque liberalitas erga vos
non inofficiosa.               Ego vero ut meum vobis tester
amorem, pro mea tenuitate vobis dono pannum Delphicum, in
quo nullis est parsum impensis et meliore selectaque lana
Anglicana contextum ac ita paratum, ut nulla prorsus
praeparatione amplius egeat, nisi ut a sarctore scindatur
consuaturque in tunicas, quem vos rogo eo recipiatis, quo
datur animo, non immemores, quod et duo aera minuta collata
in gazophylacium domino grata fuerunt.
Gratus quoque erit labor vester, ut spero, multis piis,
etiam Hafniensis academiae professoribus, qui non omnes
iurarunt in verba magistri, sicut et multis in aula regis et
electoris.                  Dominus noster Iesus Christus,
cuius vos estis strenui milites, suum opus in vobis suo
perficiat spiritu in gloriam suam ad pacandas
illustrandasque ecclesias suas. Amen.
^$Ex Hamburga postridie
Barptolomaei anno etc. 53. meque ecclesiae vestrae fratribus
apud dominum commendate.
<un>Vester et ecclesiae vestrae devotus cliens
Bapt[ista] Iohannes Wisamerus subscripsit.
<lz>[Adresse:] Ornatissimis praestantissimisque viris piis ac fidelibus
Tigurinae ecclesiae pastoribus doctoribusque d. d. Heinricho
Bullingero, Theodoro Bibliandro ac Rodolpho Gvalthero,
dominis et patronis suis observandissimis.
