<nr>1421</nr>
<ae>Johannes Haller an Bullinger</ae>
Bern, 8. Juni 1552.
Zürich StA, E II 370, 172. / Orig.(Aut.)
S.  Non occurrunt admodum multa, quę modo scribam; si
quę enim sunt nova, ea ipse soles scire prius quam nos.
Reliquis, quę scilicet ecclesias nostras attinent, te
obtundere non possum. Hodie habuimus classis nostrae
synodum.  Conqueruntur fratres omnes de regnante passim apud
nos corruptione. Omnia vergunt in peius, nec corrigimur
etiam sub manu domini feriente nos. Concurrunt omnes plagae,
caritas rerum horribilis, pestis quoque iterum apud nos
grassans, et bella quoque sunt prae foribus; sed exigua
apparet poenitentia. Metuo ergo valde, ne simus visuri
maximas plagas, utinam non extremum gentis nostrae excidium.
Valde me deiecerunt atrocia, quę audivi patrari scelera,
ideoque plura scribere non possum, donec animum et spiritum
aliquantum iterum recepero. Sunt et alia quotidiana, quę
me affligunt; sed parco tibi, ne tuas molestias recensendo
meas maiores reddam.
Bene vale. Sunt hic multę literae, quas singulis reddi
curabis. Mei omnes dei beneficio bene valent teque omnes
plurimum salutant.
Bernę  8. iunii 152.
Tuus Ioannes Hallerus.
Clarissimo viro d. Bullingero.      Tiguri.
M. Heinrych Bullingeren zuͦ Zürich.
