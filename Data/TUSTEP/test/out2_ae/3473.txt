<nr>3473</nr>
<ae>Francesco Stancaro an Wolfgang Musculus, Petrus Martyr, Johannes Calvin und Bullinger etc</ae>
Dubiecz,  4. Dezember 1560.
Zürich StA, E II 341, 3600. / Kopie.
Zürich StA, E II 371, 815. / Andre Kopie.
Ep.
Calv. 3288 (XVIII, 260ff.)
Clarissimis viris Wolfgango Musculo, Dusano, compatri meo, Petro Martyri, Italo, Ioanni Calvino et Heinrico Bullingero et collegis Franciscus Stancarus Mantuanus S. in Christo P.D.
Arrianam haeresim et Eutychianam, reverendissimi viri mihique semper colendissimi fratres in domino, in hoc regno Poloniae sub nomine vestro a quibusdam sycophantis sparsam esse atque plantatam magno cum dolore vobis significo.
Quomodo autem et per quos hoc factum sit, ex hoc nuncio, quem ad vos cum reverentia domini nobiles Poloni cum scriptis utriusque partis destinant, facile cognoscetis.
Is est Christophorus Leopolitanus, iuvenis cum pius tum doctus, discipulus meus, qui vos ad plenum de
toto negocio instruet.
Sed ut paucis totius rei summam vobis aperiam, accipite.
Docent hic Ariani patrem, filium et spiritum sanctum non unum esse deum sed tres deos ita a se invicem separatos, ut tres homines a se invicem separati sunt, et hos tres deos tres esse substantias, tres voluntates et tres operationes separatas ut tres spiritus separatos, ut in historia, quam ad vos mittimus, et clarius et distinctius videbitis.
Filium praeterea dei, dominum nostrum Iesum Christum, minorem esse patre in divina natura vel secundum divinitatem et secundum eandem fuisse sine
principio, id est ab aeterno, et esse et futurum esse, id est sine fine, sacerdotem pontificem et mediatorem, secundum humanitatem vero victimam et sacrificium.
Hanc fidem vel potius has haereses et deliria, imo blasphemias, vestras esse dicunt et clamant cum publice tum privatim vos esse secum foedere iunctos in hac doctrina, qua multos sub nomine vestro fascinarunt et corruperunt.
Et cum nos ostenderimus ex scriptis vestris aeditis vos non ita sentire, sed recte cum orthodoxa et catholica ecclesia, illi contra ostendunt nescio quas literas tam impressas quam manu scriptas a vobis, (ut dicunt), profectas, quae diversum sentire videntur, et palam dicunt vos hanc doctrinam de trinitate et mediatore, quam in libris vestris impressis habetis, recantasse et retractasse, quod nobis persuaderi nulla ratione potest.
Dixerunt et isti Arriani se aliquoties confessionem hanc fidei
sue ad vos misise et a vobis approbatam esse, quod nos nullo pacto credimus.
His itaque suis fallaciis et mendaciis aures nonnullorum nobilium et ministrorum tam in Minori et Maiori Polonia quam in Lithuania, Russia et alibi hac persuasione repleverunt, ut vix eradicari potuit.
Et hoc totum sub nomine vestro et doctrina vestra factum est.
Ego vero cum me eorum furoribus vocatus opposuerim, tyrannice per synodum (ut in historia videbitis) ab iis proscriptus sum cum tribus baccalaureis, et animam meam quaerunt.
Defendo enim hanc doctrinam et fidem catholicam de trinitate et mediatore, quam ex verbo dei totus orbis non semel recepit et approbavit et recipit et approbat, nempe patrem, filium et spiritum sanctum esse unum solum et verum deum, unius essentiae, unius voluntatis et unius operationis dominumque nostrum Iesum Christum,
verum deum et verum hominem, esse pontificem, sacerdotem et mediatorem nostrum secundum humanitatem tantum, secundum divinitatem vel cum patre et spiritu sancto et sacerdotii et pontificatus atque mediationis authorem esse, ut in sexta synodo Constantinopolitano actione 4. 8. 10. 16. et 18. aperte habetur.
En paucis, clarissimi viri, summam totius rei vobis perstrinxi.
Superest, ut vos pro vestra in deum fide et pietate et honore et dignitate vestra ita clare, diserte et perspicue ad istos probos viros nobiles Polonos de hoc toto negocio rescribatis, ut certiores fiant et ne in ambiguo versentur.
Non enim ego et alii de integritate fidei vestrae dubitamus, absit, neque quod ignoremus, quidnam sit credendum quidve reiiciendum, eo ad vos scribimus, minime.
Sed quidquid facimus et scribendo et
mittendo ad vos, hoc totum facimus, ut quibusdam simplicibus et infirmis hominibus tam nobilibus quam ministris, qui pietatibus vestris maxime fidunt, succurramus; nam nobis nullam, nullam prorsus fidem adhibent, adeo ab istis Arrianis fascinati sunt.
Quo vobis vero laborem minueremus, quamvis vos esse promptos et paratos ad has et alias quaestiones extricandas minime dubitemus, tamen et nostram et vestram super his duobus articulis sententiam et authoritates in unum collegimus et ad vos  mittimus, ut facilius et citius nuncium nostrum remittere et respondere possitis.
Rogamus itaque vos et reverenter a vobis petimus, ut non gravemini vestram nobis scribere sententiam, an illorum scilicet Arrianorum vel nostram de trinitate et mediatore fidem
approbetis; nullum enim datur medium.
Idque a vobis fieri postulamus propter illos, ut diximus, simplices, qui vobis adhaerent.
Vestrum praeterea est et fidem vestram, quam in scriptis vestris impressis habetis, et honorem vestram defendere contra illos Arrianos, qui sub nomine vestro has haereses sparserunt et spargunt in contumeliam totius sanctissimae trinitatis et ruinam catholicae fidei et animarum perditionem.
Quodsi hoc feceritis, sicuti firmiter vos facturos speramus, magno sacrificio
sanctam trinitatem cohonestabitis et istos probos viros infirmos lucrabimini Christo et nobis omnibus rem pergratam sanitatem et pacem harum ecclesiarum procurantes facietis.
Nos vicissim vobis, quacunque in re poterimus, hanc gratiam pro hoc beneficio rependere studebimus.
Valete in domino Iesu, fratres colendissimi, deumque pro nobis orate, ut nos ab haereticis et haeresibus liberet et has ecclesias sanitati catholicae fidei restituat.
Datum Dubieczii  4. dembris anno domini 1560.
    Pietatibus vestris addictus Franciscus Stancarus Mantuanus manu propria etc.
[Adr.
fehlt.]
