<nr>1337</nr>
<ae>Graf Georg von Württemberg an Bullinger</ae>
Schaffhausen, 6. Februar 1552.
Zürich StA, E II 363, 129.
Orig. mit aut. Unterschrift.
Georg, grave zu Würtemberg unnd zu Mümpelgart etc.
Unnsern grus zuvor, lieber besonder. Euwer schreiben,
meldent, das ir drey jar hero genaigt gewesen und noch ain
tractetlin inn Latin volgendts auch inn teutsch außgehen zu
lassen under unnserm namen, woho es diser gevharlichen
zeiten uns nit zugegen were etc. haben wir heut dato
entpfangen und sagen euwers underthänigenn gemüeths gegen
uns gnädigen danck, geben auch euch darauff gnädiglich zu
vernemmen: wiewol wir mit allen christen noch laider
flaisch und blut gemain tragen, derwegen uns gegen gott ein
armen sünder erkennenn müessen, doch auch aus seinen gnadenn
angesehen (ime sey lob) je und allwägenn nichts liebers dann
unser und unser underthanen wolfart gesehen und fürnemblich
der seelen durch fürderung gottes worts und seiner kirchen
bey inen seliglich, wie dann der lieb gott dasselbig unser
volcklin dabey noch bitz häro vätterlich und wunderbarlich
geschützt und erhaltten und wir hertzlich bitten, hinfüro
miltiglich auch thun wöll, damit allenthalben on beschwerd
und scheuw das ewig dem zeitlichen fürgesetzt werde zu
gottes ehren und seelenheil des nhesten. Und wiewol wir auch
nit zweifflen, euwer tractätlin sey inn der schrifft
gegründt und christlicher mainung gestellt, so haben wir
doch euch zu erinndern, das wir ein schlechter doctor, des
Latinen unerfaren seind, derwegen auch uns unkündiger sprach
willen zu besorgenn, wir allso dises büechlins noch nit wol
frucht und verstandt haben möchten. Dieweil ir aber ein
vorsteher im wort so vyl erleuchter dann wir seind, darumb
auch desto mher wissen und prüefen mögen, wie der eer gottes
unnd seelenhail des nhesten gedient werde, wollen wir
hierinn kain maß gesetzt, sonder hiemit euch dahin zu
richten haimgestelt habenn, wes ir allso inn des herren
guten gaist ermant und getriben gut achten, dasselbig in
gottes namen unserthalben auch ze thun, das soll uns und
allen christen pillich nit zugegenn sein.
Und da ir allso solich tractätlin uns zuzuschreiben
gemaint, ist unser gantz gnädigs begern, die ding allso
anzustellen, damit dem latinischen das verteutscht alsbald
nachvolg, und vor allem auch uns die vorred, ir an uns
stellen und gemeltem büechlin fürhefften werden, zuvor, eh
dero ains inn truck verordnet oder außghet, zu besichtigen
zugeschickt werde.           Sollichs wöllet nicht dahin
verstahn, das wir euch unsers lerenns bedürfftig, dann wir
euch wol vyl mher darüber und uns dazu nit dienstlich
achten, sonder allain, wie wir euwernn christlichen fürsatz
hierinn bey euch on das spüren, das auch allso die vorred
unserthalben one überflüssig loben uind rüemen sey, und ir
allain desßhalben von uns aus ursachen ettwas erinndert und
bericht und nicht villicht ettwan sonst aus genaigtem
willen, ir zu uns tragen, hierinn die maaß von andren
übersehen und uns von inen, wissen nit wie und zu was
ehrgeitz doch verstanden oder gedeütet werden möcht. Dann,
wie man pflegt zu sagen, zuvyl gerümpt und gelopt würdt bey
vylen zu aim spott geacht; wir sind alle Adams kinder etc.
So wissen ir sonder zweyvel on das hievor, das wir eergeitz
inn solchen sachen nicht suchen, dessen ir auch dis unser
schreiben zum zeügen und entschuldigung haben sollen. Darumb
wöllen unser gute und gnädige mainung (auff eüwer
verbesserung) allso annemmen und im pesten von uns verstehn.
Wir wöllen euch auch alsdann die vorred, welche wir auch
ongeschmückt haben wöllen, wider sampt unserm tittel euwerm
begeren nach zukomen lassen. Woltenn wir euch uff euwer
schreiben zu begerter antwort gnädiglichen nit verhalttenn.
Damit seit gott seliglich befolhen. Datum Schafhausenn den
6ten februarij anno etc. 52.
G[eorg] g[rave] z[u] Wyrttemberg etc.
Unserm lieben besondern Hainrich Bullinger, prediger zu
Zürich, zhanden.
