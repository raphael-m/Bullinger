<nr>2736</nr>
<ae>Hieronymus Zum Lamm an Bullinger</ae>
<od>
Frankfurt am Main, 17. September 1557.
<vo>Zürich StA, E II 356, 961.   Orig.
(Aut.)
Ernhaffter, hochgelerter, uch sey mein freuntlich, gutwillig dienst zuvor.
Insonders günstiger, lieber her unnd freundt, ewer schreiben den 24ten iunij jungst bey ewerem sone Ruͦdolffen an mich gethan, darin ir mir denselben commendierenn, ist den 2ten augusti darnach in meynem abwesen in mein behausung geantwort wellichen ich volgents noerst den 12ten augusti, als ich wieder zuhauß khomen, funden unnd verlesenn.
Hat mich verdrossenn, das gemelter ewer sone mich nit antroffenn, damit ich
kundtschafft mit ihme hette machenn unnd ihme mein operam offerieren mogenn.
Nachdem er aber diese meß alhie gewesenn, habe ich ihne doch angesprochenn, kundtschafft mit ihme gemacht unnd ihme angezeigt, da ihme zwuschen den Franckenfurter messen etwas noth sein oder er bedorffen wurde, darin ich ihme rhatenn oder helffenn kondte, das er mir sollichs zur wissen thun, wolte ich bey ime jederzeit noch gelegenheidt ghernn das best thun unnd ine nit lassen etc.
Unnd hat mir der jung in seinem
gesprech unnd wesen furwar gantz wohl gefallenn, stelle in keynen zweivell, es solle ein rechtschaffener mensch auß ihme werden, und bitt, so ihr ihm etwan schreiben wurdenn, ir wellend ihme darbey vermelden, ob ihme etwas von nothenn sein wurde, das er nit underlassen wolle, dasselbig an mich zu gelangen; dan uch und den eweren freundtlichen willenn unnd hilff noch vermogenn zu erzeigenn, bin ich jederzeit beraidt unnd gutwillig.
Weyter, gunstiger, geliebter her unnd freundt, hat mir der her doctor Wolffgang Waidner schrifftlich bevollenn, das ich die funffzig gulden Zürchisch pension, so mir der jung her Froschouer diese meß alhie entrichtet, gemeltem Froschouer wiederumb liefferen unnd uch duch denselbenn zuschicken solle, wellichem ich also nachkhomen bin.
Demnach werdent ir die berurte 50 fl.
von gemeltem hern Froschauer zusampt obgedachts doctor Waidners schreiben an uch, so ich ihme darneben auch zugestelt, zu
erforderen unnd zu entpfangen wissenn.
Womit dem almechtigen bevollenn, unnd habt mich als den eweren zu diensten alwege beraydt unnd willig.
Datum Franckenfurt den 17ten septembris anno etc. 57.
E[wer] w[illiger] Hieronimus zum Lamb, doctor etc.
(vor 954): Dem wurdigenn und hochgelerten hern Hainrichen Bullingernn, lehrern der heiligen schrifft unnd predicanten im Grossen Münster zu Zurich, meynem gunstiegen, geliebten hern und freundt.
^$Zurich.
