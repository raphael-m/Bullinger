<nr>0421</nr>
<ae>Joachim Vadian an Bullinger</ae>
<od>St. Gallen, 19. April 1549</od>
<vo>Autograph: Zürich StA, E II 351, 96</vo>
<dr>St. G. Mitt. 30, S. 790ff.</dr>
<re> </re>
<tx>
S. Quum isthuc esset Alexius^&xKnoblauch^&x{ noster iturus, hac inprimis caussa scribere
libebat, ut oblata occasione ad resribendum te hortari posset. non ambigo enim
(id quod ex nuper missis literarum exemplis didicimus), quin advolent ad te
cottidie amicorum suggestiones, non secretae solum, sed tales etiam, quas amicos
tuos nosse referat. Apud nos murmur volat, Constantię misere servienti novum
et amplum quidem praesidium brevi impositum iri, ea forte caussa, ut eiusmodi
terriculamento Helvetios ad paciscendum cum Gallo dehortetur, tametsi illud mihi
perquam suspectum est, quod pro certo ferunt: brevi Caesarem agrum totum
Wirtembergensem cum omni ditione occupaturum et conducturum quidem eo loco in
militiam Germanię robur, quo in Saxones utatur. Praetexuntur quidem vulgo
Saxones; at in quos sit moturus, soli illi sesquulixi cum paucis est notum.
Saxones negant, se docturos quicquam, quod semel receptae doctrinae sit
adversum. Lypsiae in favorem Iulii Pfluͦg ceremoniarum quiddam concessum est;
in schola tamen sua consistit doctrinae libertas. Philippus nuper ad civem
quendam Lindaviensem inter alia, velut in captivitate constrictus, his verbis
scripsit: "Ego quidem servitutem sine impietate ferre non recusabo; de doctrina
tamen non mutabo quicquam." Laeto tuas vere doctas Decades misi certo nuncio.
Scripsit ad me nuper e Norimberga Frechtus, duram captivitatem expertus, qui iam
privatim apud sororem haeret. Sixtus Dietrichus obiit et in eius locum Frechtus
vocatur, qui hactenus tamen ea caussa renuit, ne recepisse videri possit, nihil
se adversus Interim concionaturum.
Hoc enim persancte flagitarunt doctor Haß et pauci alii ex Caesaris aula, dum
dimissis praeceperunt, ne quo loco pomerii Christum doceant adversus fidem
Caesaris, quam et ipsam senatus Noricus expostulat. Valde me precatus est in
literarum calce, quo suo te nomine salutem. Osiander apud Prutenos concionatur
in urbe perfrequenti, quam Regiummontem nominant. Scriptum aedidit adversus
Interim, quod multis probari audio. Vellem eum tam pure et sancte de Christi in
coena praesentia docere, quam severe et graviter multa contra pontificias
ceremonias in illo suo libello prodidit. Ad nostros scriptum est, Philippum
regem die Martii 30^#'o patrem Bruxellae cum ornatissimo comitatu salutasse et
longe gratissimum fuisse eius adventum.
Nil igitur restabit ampluus conflandis consiliis; omnia in promptu sunt. Dominus
nos iuvet et non sinat amplius tentari nos, quam humeri miseriae nostrae ferre
possint. Amen.
^$Vale cum tuis meisque omnibus et me amplissimis viris dominis consulibus
commendato.
Sangalli, 19^#'o die Aprilis, anno 1549^#'o.
</tx>
<un>Ioachimus Vadianus.</tx>
<lz>[Adresse:] Pio et erudito viro D. Henrycho Bullingero, sanctae ecclesiae
Tigurinae episcopo, domino suo et amico inprimis colendo.
