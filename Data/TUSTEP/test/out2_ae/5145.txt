<nr>5145</nr>
<ae>Johannes Haller an Bullinger.</ae>
Bern, 10. August 1571.
Zürich StA, E II 370a, 442. / Orig. (Aut.)
S.  Plane nihil habeo, quod nunc scribam, nisi quod tuas per
Antonium Stadlerum, affinem tuum, missas accepi. Cui si quid
officii praestare possum, quum propter te tum propter patrem
illius, qui mihi familiariter notus erat, libenter faciam.
In quaestorem nunc non incido; est enim occupatus propter
comitem Valangianum (Valendijs), civem urbis nostrae, qui
nunc multa negotia nostris facessit propter litem, quam
habet cum affine quodam, qui et ipse partem comitatus huius
postulat, et cum duce Longovillano, domino in Nüwenburg,
quem recusat superiorem suum agnoscere. Agit iam hic
decimum, opinor, diem, humanus admodum, sed magnus papista,
qui tamen suis subditis evangelii doctrinam eripere non
audet propter foedus aut ius civitatis, ut vocant, quod
habent cum republica nostra. Urgebo quaestorem, cum primum
mihi illum convenire licuerit. Aretius noster nondum rediit;
speramus itaque futurum, ut Ursinum secum adducat. Quod vero
audio de Neusero? evasitne ille manus electoris? Suspicor
non sine ope quorundam hoc potuisse fieri. Exponet vero ista
nobis, cum venerit, Benedictus. Mirum etiam, quod audio,
Iacobum Andreae clam Tiguri fuisse et tamen non ausum fuisse
in colloquium tecum descendere aut se alicui manifestare;
ostendunt ita, quo sint animo et qua conscientia praediti
vespertiliones isti. Dominus illis indat mentem meliorem!
Proxima dominica creabuntur iterum novi praefecti; da
werdend wir aber nüwe zytungen haben; das ist unser kilwi
hie. Gott geb, das es als wol falle!
Salutant te amici et fratres vicissim omnes, Steigerus,
Diesbachius, Manuel, socer, Zehenderi etc.
Bernae  10. augusti 1571.
I[ohannes] Hall[erus] tuus.
Clarissimo viro domino Heinrycho Bullingero, Tigurinae
ecclesiae pastori summo, domino meo honorando et compatri
charissimo.
