<nr>1088</nr>
<ae>Johanes Gast an Bullinger</ae>
Basel, 5. Mai 1551.
Zürich StA, E II 366, 136. / Orig.(Aut.)
S. in domino. Seculum nostrum vanos rumores perpetuo
spargit, neque mirum, quum tot mendaces et hypocritas passim
habeat, qui perpetuo aliquid excogitare solent, quo aliis
imponant, aut rumorum sint esse volunt autores, ut maiore in
pretio habeantur. Heri accepi literas ab Argentina, in
quibus hęc inerant: Augustani publico edicto, quod eques
buccina insonans promulgavit in omnibus civitatibus, qui ne
dicat vel scribat Caesarem esse mortuum. Quid putas edictum
velle? Episcopi electores Confluentię sunt, ad quos
properat Herbipolensis episcopus; tractabunt absque dubio de
concilio futuro aut de communi pace Germaniae. Caesar
dissidet cum Ferdinando, hocque certissimum est, ob
Caesaream dignitatem. Comitia Wiennę instituta nondum
sunt
absoluta. Papa concilium prorogavit usque ad Michaelis diem,
et consensit Caesar; nam dixit se in propria persona
Magdeburgenses puniturum gravissimis poenis, quo extet
exemplum apud posteros, nec addit "si dominus voluerit." De
Mirandola oppido nihilne audis? Spargunt apud nos fere
fuisse prodita ab monachis, qui conventum illic instituerunt
provincialem; sed certiora a Coelio hac de re hauriam.
De Turca nihil nos amplius audimus, et quidam e Wienna
Austrię scripsit ad civem Basiliensem omnia esse tuta
apud
eos nec timeri Turcam saevitiem hac aestate. Quid igitur
spargit has nugas? Fortassis Caesar more solito bellum
instituere conatur et ea specie colligere militem, ut sic ex
improviso suos hostes obruat vincatque, aut pecunias
emungere volunt ab simplici populo, quo commodius possit
Magdeburgenses expugnare aut nobis bellum inferre.
Maxima annona carnis apud nos est; sed senatus noster
constitutionem concepit, quam carnificibus proponet; si
impressa fuerit, et tibi mittam. Pestilentialis lues nondum
cessare vult. Myconius optime valet, quamvis senio gravetur.
Hęc paucis, brevi plura. Basileę  5. maii 1551.  D.
Theodorum nomine meo salutabis, cui brevi prolixas literas
mittam.
T[uus] Gastius ex animo.
Dem eherwürdigen und hochgelerten herren meyster Heinrych
Bullinger, lütpriester zuͦ Zurich, mynem gunstigen, lieben
herren zuͦ handen.      Zurich.
