<nr>1081</nr>
<ae>Ambrosius Blarer an Bullinger</ae>
(Winterthur), 30. April 1551.
Zürich StA, E II 357, 369. / Orig.(Aut.)
Bl. III,  120 R.
S. Non excidit tibi, mi venerande charissimeque
Bullingere, quid te nuper, cum istic essem, inter cętera
Sunnemanni caussa rogaverim, quę iam quoque hoc magis
etiam te rogo, quo plus nunc in tempore istuc mihi facere
videor. Migravit enim proxima nocte ad cęlestem patrem d.
Ioannes Langius, Valtensis ecclesię pastor, ut de altero
iam illi quamprimum prospicere opporteat. Memineris igitur
et optimi viri Heinrichi Lutii, simul autem et meę
petitionis, quo Sunnemanni haud levis incommoditas, quam
Cellę aliquot nunc annis magna molestia sustinuit, ista
loci commutatione mitigetur. Scripsi de hoc etiam
R[odolpho] Gvalthero nostro, quo coniunctis vestris
suffragiis efficiatis, quod cupimus, impetretur. Non urgeo
multis, quod persuasum habeam te pro tuo illo non vulgari
erga me amore nihil non tentaturum, ut, quod tantopere bon
senis gratia cupio, feliciter mihi et quamprimum effectum
reddas. Scripsi ad te heri per Wimpferi filium<f1>Vielleicht Hans Jakob (vgl. ^#/+Pfarrerbuch^#/- 617).<fe>, nec quicquam
nunc est, quod praeterea tibi significem, nisi quod rursum
Augusta scribitur quosdam imperii ordines nec per se nec per
legatos suos concilio iamiam auspicando interfuturos.
Christus, rex glorię, unicam sponsam et columbam suam de
aquilis, accipitris, vulturibus adeoque harpiis istis
potenti suo brachio fortiter vindicet et spiritu veritatis
suę universam istam ex mendaciis factam colluviem semel
perdat. Nos serio ad dominum convertamur ac sancta
pertinacia gratię summęque clementię ipsius fores
pulsemus, ut in suam illam requiem cum omnibus dei filiis
ęternum felices futuri introeamus. Bene vale, mi anime,
cum castissima coniuge tua ac dulcissimis liberis
cęterisque domesticis tuis, quibuscum me meamque
uxorculam, qui officiose illos salvere iubemus, diligenter
ac sedulo piis votis domino commendate. Iterum vale. Pridie
calendas maias 1551.
T[uus] Ambr[osius] Bl[aurerus].
Epistolium, quod nunc accipis, Rostii uxori inscriptum ut
illi quamprimum reddi cures, plurimum te rogo.
Sed quid istic Ioannes Gandavensis noster?
Domino Heinricho Bullingero, fratri et amico suo
incomparabili.            Tiguri.
