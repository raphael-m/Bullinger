<nr>1265</nr>
<ae>Beilage zu Bullinger an Calvin, 27. November 1551</ae>
Zürich StA, E II 337a, 415.
Simler.  Vol.  76.
Bullingeri aphorismi de praedestinatione.
De causis humanę salutis et damnationis aphorismi ex
consensione in re sacramentaria ministrorum ecclesię
Tiguirnę et Genevensis.
Ultimus beatae vitae finis est ut homines perveniant ad deum
et sint eius filii, utque sit deus omnia in omnibus.
Ad deum autem pervenitur per solum Christum, qui est finis
legis et cuius cognitio totam in se evangelii summam procul
dubio comprehendit.
Is enim carnem nostram induit, ut iure adoptionis id quod
natura proprium habebat nobis communicaret. Siquidem solo
beneficio mortis eius reconciliamur deo, spiritu renovamur
in vitae sanctitatem, iustitiam denique ac salutem
consequimur. Quod fit dum fide inserti in corpus Christi,
idque spiritus sancti virtute, primum iusti censemur
gratuita iustitię imputatione, deinde regeneramur in
novam
vitam. Quo reformati in imaginem patris coelestis veteri
homini renunciamus.
Neque vero Christus servator suam in nos vitam diffundit et
effectus huiusmodi profert in nobis, nisi caput nostrum sit,
et in eius corpus coalescamus et unum efficiamur in ipso.
Atque haec est spriritualis communicatio quam habemus cum
filio dei, dum spiritu suo in nobis habitans facit credentes
omnes omnium quę in ipso resident bonorum compotes.
Cuius equidem communionis testificandę causa tam
evangelii
praedicatio instituta est, quam sacramentorum, baptismi
sacri sacręque coenę usus commendatus. Quę mortem
Christi servatoris omniaque beneficia in memoriam hominibus
revocant, et quod ore dei pronunciatum est quasi sigilla
confirmant et sanciunt, et incitant ad gratiarum actionem,
suntque fidei ac pię vitae exercitia. Denique syngrapha
sunt et notae atque tesserae obligantes ad christianam
professionem atque societatem.
Soli tamen deo totum salutis nostrae opus acceptum ferre
debemus, qui spiritu suo agit efficaciter ubi visum est,
ipseque Christus intus agens hominem sui participem facit:
ut organa, verbum nimirum et sacramenta, quę deus adhibet
tanquam adminicula, nihil sint profutura nisi deus in
solidum efficiat omnia quae ad salutem hominis spectant.
Porro sedulo docemus, deum non promiscue vim suam exercere
in omnibus qui sacramenta et verbum externum recipiunt, sed
tantum in electis. Nam quemadmodum non alios in fidem
illuminat quam quos praeordinavit ad vitam, ita arcana
spiritus sui virtute efficit ut percipiant electi quod
offerunt sacramenta et verbum. Quum enim reprobis peraeque
ut electis administrentur signa, veritas signorum ad electos
solos pervenit.
Quae dicta sane de praedestinatione, electione et
reprobatione, quae sunt actiones sanctissimę voluntatis
dei, ut hic in salutis negotio nihil dubium et ambiguum
relinquatur, sic accipio:
Deus pater omnium philantropos, et idem in omnes citra
personę respectum, vult omnes homines salvos fieri et ad
cognitionem veritatis pervenire. Estque consilium dei opt.
max. aeternum, beare, iustificare et sanctificare homines,
condonatis peccatis in solo mediatore Iesu Christo filio
unigenito, ex mera gratia, propter ipsum filium, qui homo
factus et passus et mortuus expiavit peccatum totius mundi,
per fidem in nomen Iesu, non per meritum vel opera quę
ipse homo facit: damnare autem incredulos ob ipsorum
peccatum et culpam, quia non receperunt servatorem
exhibitum.
Quam fidem etiam donat ipse pater coelestis, ne quis coram
deo glorietur, sui filii dilectissimi respectu. Sinit etiam
fideles aerumnis variis exerceri, ut Iob, ad salutem ipsorum
et sui nominis gloriam, nec tamen sinit tentari ultra id
quod ferre possunt.
Fidei autem animis hominum inserendę et alendę et
conservandę solus sapiens et bonus deus verbum suum in
libris sacris comprehensum destinavit, itemque sacramenta et
totum ministerium ecclesiae.
Unde quicunque homines servantur mera domini dei servatoris
nostri gratia servantur. Qui vero pereunt non fatali
necessitate adacti pereunt, sed quod libero suae voluntatis
proprię arbitrio gratiam dei patris munificentissimi in
filio oblatam respuerunt.
Quod si charissimi fratres nostri, m. Ioannes Calvinus et
Hieronymus N. et alii, hoc sentiunt, re ipsa conveniunt
inter [se] et nobiscum, qui consensionem hanc retinemus bona
fide, et cum aliis orthodoxis atque catholicis. Estque in
verbis duntaxat pugna, quam ut ocyssime deponant iubet
Christus et sanctorum omnium chorus, communis salus et
ecclesiae christianę tempora difficilima.
