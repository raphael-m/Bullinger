<nr>2238</nr>
<ae>Wolfgang Musculus an Bullinger</ae>
Bern,  13. September 1555.
Zürich StA, E II 360, 205. / Orig.(Aut.)
Ep.Calv. 2292 (XV, 764).

S. D.  Venit ad vos nobilis hic vir et, ut audio ab
interprete, comes regni Anglicani, compater in domino
charissime, commendatus mihi est a domino Vireto Lausannensi
a singulari verę religionis zelo, propter quem sit
vincula
quoque perpessus et in discrimen capitis adductus, unde
tamen in gratiam patris liberatus sit, cuius authoritas
magna sit in Anglia. Doluit mihi admodum, quod non potui
illi loqui nisi per interpretem; nescit enim Latine.
Significavit mihi interpres, qui hinc Basileam profectus est
cum equite et ipso Anglo, non esse in comitatu illius
aliquem, qui Latine sciat, et tamen sic teneri eum amore
virorum doctorum, ut saltem illorum delectetur aspectu.
Quare visum est has dare ad te illius nomine, id quod et
domino Vireto placuit; non dubito esse apud vos Anglos,
quibuscum loqui possit, quorum opera tibi non sit iniucundum
illius futurum colloquium.

Caeterum de Genevensibus oro consyderes, quae per d.
Hallerum ad te scripsi; causa est magni momenti. Vehementer
metuo illi ecclesiae, et nisi me fallant omnia, Calvinus non
est in hoc disturbio satis providus. Opus esset viris
cordatis, qui se interponerent; officium hoc esset vestrum
vel Basiliensium. Dolet Nicolaum a Pueris non esse ad vos
cum d. Hallero, sicuti constituerat, profectum, quo
potuisses de hac causa abunde instrui. Optime vale, compater
charissime. Salutem toti domui tę et dominis isthic,
fratribus et amicis; salutant te ac tuos mei omnes.
Heinrychulus noster et tuus hoc vesperi insolito totius
corporis aestu correptus matrem contristavit plurimum et
anxiam reddidit; mihi vero spes bona est crastino fore omnia
opinione meliora. Bernę  1555.  13. septembris.

W[olfgangus] Musc[ulus], tuus in domino.

Praestantissimo theologo m. Heinrycho Bullingero, domino ac
compatri suo longe charissimo.
                                    Tiguri.

