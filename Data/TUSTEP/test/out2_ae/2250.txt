<nr>2250</nr>
<ae>Johannes Haller an Bullinger</ae>
Bern,  28. September 1555.
Zürich StA, E II 359, 2945. / Orig.
Ep. Calv. 2306 (XV, 795ff.)

S.  Magnas tibi, honorande compater, debeo gratias, qui tam
humaniter et liberaliter me proxime exceperis. Fac quaeso
quod promisisti: ita dabitur mihi aliqua referendi eas tibi
occasio. Caeterum quomodo ad meos reversus sim ex fratre iam
pridem, opinor, intellexisti.
Quid Genevae fiat mirari te scio, itaque de his pauca.
Septimana ea qua Tiguri fui quartum supplicio affecerunt,
qui et ipse, ut priores omnes, ante supplicium recantavit
quicquid prius professus seu confessus erat, protestando se
diris tormentis, tum etiam spe vitae quae illi confitenti
facta erat, adactum ut confiteretur se coniurationis
conscium fuisse Perrinae, sed et se innocentem et Perrinum,
neque quicquam tale inter eos unquam fuisse tractatum, et
hoc se nunc testari coram aeterno iudice, ad cuius tribunal
iam sistendus sit. Nihilominus tamen decollatus est. De
torturis quoque affirmant viri graves plus quam phalaricis,
quibus confessiones a reis exigant. Crescit ergo odium
contra illos indies magis ac magis. Perrinus cum aliis hic
est et subinde suam protestatur innocentiam. Nostri
intercedere cuperent. Illi vero latam contra eos sententiam
mutare nolunt. Aiunt etiam illos coemere victualia
undequaque, ut manifeste appareat, illos se vel ad bellum
vel ad obsidionem ferendam parare. Interea quoque dimissus
ab illis est Italus ille, qui prius ab ipsis (uti narrabam
tibi) huc ductus Perrinum et alios insimulaverat initae cum
Albano duce conspirationis de tradenda illi Geneva. Quod
totum cum appareret ab illis fictum, constitutum est ut
dimissus Italus ille observaretur in ditione nostra. In qua
ab illis dimissus, a nostris comprehensus, et huc iterum
nostrorum iam captivus hisce diebus deductus est, ex quo
multi sperant miranda se intellecturos.
Sic nunc se res habent. Interea prorogatio foederis silet
nec procedit, odia crescunt, et metuo ne, nisi quis se
interponat, in manifestas tandem eruptura sint iniurias.
Itaque a bonis, cordatis et prudentibus viris audivi, bonum
et salubre fore si Tigurini et Basilienses coniuncti
legationem mittant et se ad vitandum scandalum et maius
periculum arbitros interponant aut saltem suam operam per
literas offerant. Sunt, [qui] sperent utrique parte hoc
valde gratum futurum: Tu itaque [pro] tua prudentia cum d.
Lafatero et aliis bonis haec co[mmunica] et, si bonum
videbitur, agito, ut citra moram tale quid fiat.
Novi alias nihil habemus. Expecto quid habeas tu de Anglia.
Salutat te Musculus. Mauritio ut aliquando scribas, te
iterum rogo. Dixi illi te hoc facturum; ille vero se
libentissime te pro amico habiturum respondit. Ut ergo homo
est, ita morem geras oportet. Vale iterum cum tuis omnibus,
quos meo meorumque nomine salutabis diligenter. Bernae  26.
septembris 1555.

I[oannes] H[allerus] tuus.

Clarissimo viro d. Heinrycho Bullingero, Tigurinae ecclesiae
pastori fidelissimo domino et compatri honorando
charissimoque suo.

M.  Heinrych Bullingern zuͦ Zürich.

