<nr>1757</nr>
<ae>Johannes Haller an Bullinger</ae>
Bern, 11. November 1553.
Zürich ST AE II 370, 194. / Orig.(Aut.)
S.  Quid cum Serveto actum sit, nullus dum amicorum ad me
scripsit; tamen ex aliis certis, imo <gr>autoptois</gr>
cognovi ipsum 27. octobris dignas suarum blasphemiarum per
ignem luisse poenas. Perstitit ad mortem usque in suis
erroribus nec perpercit sanctissimae trinitati, quin eam ad
ignem usque blasphemaret tricipitem* (*a.R.:tricicipitem)
appellans bestiam. Adfuit ei ad supplicium eunti Farellus,
nescio an ad id evocatus, quem spero brevi totam ad me
transmissurum historiam. Quam si accepero, communicabo tibi
quoque, quamvis interea minime dubitem, quin typis sit tota
est actio excudenda.
Quod res novas alias concernit, fertur apud nos Schertlium
esse Augustae et dominatum suum in Burtenbach integrum
iterum recepisse idque beneficio regis Ferdinandi, cuius
ille nunc sequi videtur partes. De comitiis indictis idem
apud nos fertur, quod et apud vos. Marchio Albertus firmata
cum Augusto pace Norinbergensibus iterum infestus est,
occupatam ab ipsis suam ditionem recuperat, et in maiore
quam antehac unquam ipsi versantur periculo. Compositam
quoque ferunt omnem controversiam, quę fuit inter Ioannem
Fridericum et Augustum, Saxoniae duces, et Ioannem
Fridericum omnem suam recepisse, quam prius possederat,
ditionem, solam electoratus causam pendere adhuc a iudicio
statuum imperialium.
Ex Gallia nihil habemus, neque ullae ad me pervenerunt
literae, quę tibi debeantur. T[uas] ad Calvinum curabo
hodie. Nostrum responsum proxime ad te mittam; curabo enim
describi, sicut [a me] petiisti; tu, ut promittis,
Basiliensium quoque communica. Bene vale cum tuis omnibus,
quos cupio salvos, dominos item fratres ac symmistas
universos. Salutant vos nostri quoque. Hodie satis frequens
hic est mercatus, qui facit, ut plura non possim. Datum
Martino nuncupata die 1553. Bernae.
I[oannes] Hallerus tuus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino ac compatri suo venerando.
M. Heinrych Bullingeren zuͦ Zürich.
