<nr>0440</nr>
<ae>Ambrosius Blarer an Bullinger</ae>
<od>(Griessenberg), 8. Mai 1549</od>
<vo>Autograph:
Zürich StA, E II 357, 327f.</vo>
<dr>Bl. III, 32f. R.</dr>
<re> </re>
<tx>
Fuͤrgeliepter herr und bruͦder. Es ist min lieber schwager Peter Schär diß
tag bey unß zuͦ Griessenberg gewesen, hat mitt im bracht gar ainen guͦten,
frommen, christlichen mann vom adel in der Wetterouw, ist ainer von Rydesel. Der
ist in seiner jugend ain teutscher herr worden zum hauß Schiffenburg bym
Giessen in Hessen. Alls aber der landtgrauff das hauß eingenomen, ist dieser
guͦt, lieb mann zuͦ grauff Wilhalm von Nassouw komen uff sin selbs beger; by
dem hat er byß in sechs jar gedient und allzeyt auff die gräfin gewartet, ist
dem herren ouch gantz lieb und werd gewesen, hat ouch ain edle junckfrauwen,
aine von Girstain ausß dem frauwenzimmer erworben, die yetzund des dritten
kindlis schwanger by im geht. Alls sich nun yetzund vyl sachen geendert habend,
hat im der teutschmaister, der ain Milchling ist, ain treffelichen, ernstlichen
brieff geschriben und zu trungelichsten widerum erfordert, das er widerkeren und
sich in des ordens gehorsame begeben welle etc. mitt angehenkter harter tröwung,
hat ouch dem grauffen deshalb geschriben, ds er inn nitt hallten welle etc.
Diewyl nun der teutschmaister ain gantz gnedigen kaiser, hat der grauff sich ab
seinem schreiben etwas entsessen, und wiewol er sich ouch des evangeliums
ernstlich angenommen, hat er doch disen guͦten man gebetten, er welle inn nitt
beschwären, sonder sich von dem hof thain, damitt er nitt on not in grössere
farlichait von seinen wegen gerathe. Das hat er thon und waist aber nienen kain
sicherhait vor dem teutschen maister ze haben im gantzen reych; dann er
lichtlich mandata wider inn zwegen bringt etc., denen man dann yetz und ouch in
diesen sachen by den evangelischen gehorsamet, derhalb er sich dann mitt
obgemeldtem manem lieben schwager heruff thain und besechen wellen, ob er inn
ainer Aidgnoschafft underkommen möchte.
Habend Liebenberg besechen; das wollt im der Hopeler um ain gantz zymlichs
inhendigen, das er wol zuͦ friden und willens were, sich dahin ze thain.
Diewyl es aber mitt verwissen und willen ainer oberkait zuͦ Zuͤrich
beschechen muͦsß, hat er mich gantz trungelich gepetten, well meines besten
vermögens verhelfen, damitt ime solichs bewilliget werde; welle er gern alles
thain und sich begeben, so sich gepurt und brüchig ist. Diewyl er dann ain so
frommer, redlicher, christelicher mann und allain ausß recht christelichen
ursachen, um das er den orden verlassen und in den ehstand kommen ist, in
fahrlichait und ellend stecket, sonst ouch nieman uff erd kain ansprach an inn
hat, weder kaiser, könig noch ander fursten und stend, dann er in kainem krieg
gewesen, sunst ouch mitt nieman in ainchen spennen ist, dann allain das der
teutschmaister alls hart uff inn tringt, so langt an euch um gottes und
christelicher liebe willen von wegen mines lieben bruͦders, ouch schwagers
Peter und miner fruntlichen, lieben schwöster unser gantz freuntlich, vlyssig,
christelich beger, wellt diß gottseligen mans sach, sovyl an euch, helffen
fuͤrderen, ouch umb bewilligung, inn allso inkomen ze lassen, anhalten und
allsdann mich fuͤrderlich berichten, was ime ze hoffen seye, damitt er nitt
vergebelich heruff gesprengt werde von unß; wellt unß ouch der conditionen
berichten, mitt denen man inn wurde annemmen.
Der Hopeler zuͦ Liebenberg wollt im den sytz ain jar lassen mitt aller
nutzung; gefiele er im dann; sollt er im den zalen mitt ainer bestympten summa
gellt, waiß nitt, wievyl deren ist; so es ime aber nitt gefiel, soll er ime den
zyns, namlich funfftzig guldin, zuͦstellen. Es beschicht daran ain gewisß
gottes wolgefallen, so man ain solichen gottseligen, frummen man underschloff.
Er ist gantz beschaidens wesen, zuchtig und still, ab dem sonder zweyfel nieman
kainen billichen missfal wurdt haben mögen.
^$Vorgemeldter mein lieber schwager Peter Schär schribt hiemitt ouch sinem
schwager Jacob Rösten dis manns halber mit früntlichem schwägerlichem beger, inn
by ainer oberkait seines vorsatzes halber zuͦ fuͤrderen. Wellt so vyl
bemuͤhet sein und im den brieff uberantwurten, mitt ime davon red halten und
in allweg alles dahin handlen, damitt der lieb gottesmann nitt ussgeschlossen
werde. Ich waiß nitt, wie bald ich euch dise brieff zuͦschaffen mag, wills
also verbittschieren und vergebner bottschafft warten.
^$Datum den 8. Maij 1549.
</tx>
<un>T[uus] Amb[rosius] Bl[aurerus].</tx>
<lz>[Adresse:] fehlt
