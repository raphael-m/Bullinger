<nr>5061</nr>
<ae>Tobias Egli an Bullinger.</ae>
Chur, 23. Oktober 1570.
Zürich StA, E II 377, 2486. / Orig. (Aut.)
Gr. III, 219f. Exc.
S.  Hodie tuas accepi, colendissime d., et cum Ioannes
Baderus in literas eodem momento inquirat, quas se curaturum
sponte offert, volui breves has scribere teque solicitudine
illa liberare, quam Mattlius tarditate sua in reddendis
literis commissis tibi imposuit. Scripseram mea media nocte
et summo mane amandaram; vesperi autem post, cum iam omnes
recessissent, tuas acceperam. Accepi ergo omnia probe
quamvis sero curata et tradita. Agimus gratias tuae
incredibili pro nostra ecclesia curae et diligentiae, cuius
ecclesia[m] illa[m] nunquam certe poenitebit; imo pro illa
meritas gratias, si sapit, habebit. Noluerunt plaerique ex
senatu ante reditum d.d. consulum ex comitiis Davosianis
quicquam agere aut consultare de Campello recipiendo; imo
cum d. consul Willius mentionem faceret, fuerunt, qui
Marium, Brunnerum alii vellent. Scio autem Gantnerum
incitare quosdam, ut Marium vocent, non Campellum, quem non,
ut debet, amat. Sic volunt multa multi, quae num conducant
ecclesiae, plane non intelligunt, modo affectibus satisfiat
diligenter studentes. Improbe autem intellexit Gantnerus
senatus consultum literis consignatum, sicuti exemplum tibi
misi manu consulis roboratum; statim enim die Martis post
retulit in senatu,  coactus se excusare, conqueri de multis;
se scilicet nunquam affectasse functionem iterum recipere
nec se ipsum saluti publicae praeferre, nihil quicquam in
confessionem peccasse, anabaptistas non fovere nec tueri
neque ita male sentire, modo recte intelligatur. D.
Pontisella aperiens os egregie illum pudefecit: 'Nonne,
Gantnere, haec et haec de iureiurando dixisti?'
Affirmavit. R[espondit]:[Cur ergo te vis excusare?]
D. consul videns insaniam hominis brevibus illi respondit:
'Gantnere, tu ipse in culpa es; neminem, quaeso, culpes
etc.'  Tandem culpam in se recipiens Gantnerus petiit
stipendii solutionem et adiecit: 'Is, qui me vobis
tradidit, maius habet peccatum.'  Nunc multi sunt ex
senatoribus, qui restitutum post haec omnia cuperent hominem
etc. Non potui plura, ita undique divexor. Scribam adhuc
hodie prolixiores, si possum, et scripta tua mittam. Haec
festinavi, ne Baderus in arcem revertens meas post se
relinqueret. D. Iesus te sanitati firmae restituat. Amen.
1570. Curiae  23. octobris.
Tuae dominationi
subiectissimus Thobias Iconius.
Clarissimo viro d. d. H[enrico] Bullingero,
Tigurinae ecclesiae pastori fidelissimo, d. suo singulari
amore colendissimo.
An h. pfarrer zuͦ Zürych zum Grosen Münster.
