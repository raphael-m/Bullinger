<nr>1923</nr>
<ae>Sebastian Schertlin an Bullinger</ae>
<od>Burtenbach, 14. April 1554</od>
<vo>Autograph: Zürich StA, E II 356, 1016</vo>
<dr>Ungedruckt</dr>
<re></re>
<tx>Salutem, und was ich liebs und guͦts vermag, zuvoran.
^$Lieber herr unnd vertrauter freunt, der baierisch marschalk
Pangratz von Freyberg hat angezeigt, nachdem er drey junger
knaben, seine söne, dem herrn Geßnar zu Zurich nit allain
umb der lere wilen, daran ime gar nit zweifel, dann das sie
wol unnd cristenlich unnderwisen werden, sonder auch in die
cost verdingt unnd vertrauwt hab, so lang ine doch
weitleuftig ane, das sein hern Geßnars hausfrauw fast karg
unnd genawe sey, unnd sol den jungen knaben, welhe noch zart
und auch wolerzogen seind, nichts dann suppen und grob
rindflaisch und selch und auwig ding zu essen geben, dagegen
aber er von Freiberg järlich 100 fl. mit willen bezalt etc.
Hat mich derhalb umb ratt gebetten. Dem hab ich angesagt,
das ich kain besser mittel noch weg wisse, dann das ich euch
meinem vertrawten hern derhalb schreiben und bitten thue,
mit ime hern Geßnarn und insonders mit seiner hausfrawen
reden wöllet, damit die knaben nach irer jugent und herkomen
rain und wol mit essen, trincken und geliger gehalten
werdenn. Unnd wann es aber an der frawen, an welher am
allermaisten gelegen wurdet, sein gelegenheit nit sein
wölte, dessen ich mich nit verseche, so bitt ich doch zu
helffen unnd zu raten, das man diese jungen an ain ander und
bessers ort essens unnd trinckens halb wolle verdingen und
nicht desto weniger sie mit der lernung bei dem erlichenn
beruempten mann dem Gessnero lasse bleiben. Das will ich
sampt den von Freiberg, welher ain gotliebender mann ist,
umb euch freuntlich verdienen.
^$Mein halb statt es auß gnaden dess all machtigen wol. Ich
bin widerumb bei hab und meinen althen guetern sicherlich
frei und ane alle entgaltnus wol innen und bin darzu deß
ro[mischen] kunigs und der andern romischen pundts verwanten
stenden bestelter obrister über reuter und fußvolck. So hab
ich in meinem marckt
und obrikait widerumb ain predicanten uffgstellt, der mir
und meinen unnderthanen nichts dann das lauter und clar
gottes wort offentlich verkündet, dergleichen kainer gerings
her umb mich thut. Hab die meßpfaffen hinwegk gebutzt, sitz
gleich mitten under den Juden. Unnd wiewol cardinal zu
Augspurg, auch die genanten gaistlichenn sampt irem anhang
das nit gern sehen, so far ich doch in gottes namen fort.
Mich darff niemant angreiffenn, mir gang es recht, wie got
wöll, so wurd ich uff meinem cristenlichen fürnemen
beharren, es gee recht, wie gott well. Das hab ich uch,
damit ir meines wesens bericht hapt, und hern burgermeistern
Haab und Labatern mit andern guten freunden und meinen
günstigen hern neben erpietung meiner willigen diensten
davon anzeigung mögen thun so(?) nit verhalten wöllen. Sonst
steet es bey unns gantz und gar irrig; wir schicken unns
alle stund unnd tag in krieg unnd wissend doch nit
gruntlich, wider wenn es sein will. Got bewar uch. Datum
^$Burtenpach, den  14. aprilis anno 1554.
<un>S[ebastian] Schertlin von Burtenpach, ritter.
<lz>
Dem wirdigen unnd hochgelertenn hern meister Henrichen
Bullinger, pfarrherrn zuͦ Zürich etc., meinem lieben hern
unnd guten frunt.<fx>^#/+Darunter von Bullingers Hand:^#/- Houptman Schertlinß 1554.<fe>
