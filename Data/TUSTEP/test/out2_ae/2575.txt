<nr>2575</nr>
<ae>Johannes Lening an Bullinger</ae>
<od>Melsungen, 4. April 1557</od>
<vo>Autograph: Zürich StA, E II 356, 153.
(Siegel...)</vo>
<dr> <dr>
<re> </re>
<tx>Iesum Christum pro salute. Venere ad manus meas charissime
Bullingere, scripta calumniosa Westphali, Schnepfii et Timanni
unanimiter sopitam tragediam resuscitantia. Ubi ipse zelo
veteri percitus meam panopliam iam olim depositam recolligere
et me in omnem eventum redarmare cepi collegique hoc anno,
quę hic tibi mitto, antequam Calvini secundam responsionem et
tuam Apologiam nactus essem; a quo supersedissem labore, si
antea vestra responsa mihi contigissent. Nactus etiam sum non
ita pridem Ioannis a Lasco copiosam epistolam ante 10 annos ad
Bucerum datam, quam meapte manu transcripsi, quę mihi per
omnia satisfacit. Qui Lasco etiam non ita pridem fuit mecum,
item cum principibus nostris tum seniore cum iuniore, dum in
Poloniam rediret, et quo Ioannes Garnerius illi mea
collectanea, quę tibi hic mitto, visenda prębuerat,
desiderabat sibi communicari, quod tamen non potuit fieri,
quod solum authographum erat prę manu. Princeps noster iunior
totus est noster, amans eruditonis et eruditorum, libenter
conversans cum eruditis; nunquam est in meo oppidulo, quin me
ad se vocet ad conversandum et prandendum una. Fui etiam ante
mensem Marpurgi ad octiduum, ubi apud utrumque principem
Hiperio salarii augmentum procuravi, ubi etiam iunior princeps
dixit se pro dedicato sibi abs te libello te munere aliquo ad
has nundinas honoraturum, cuius promissi etiam ipse principis
quęstorem ad nundinas profecturum commonefecit. Cęterum
senior princeps mihi non semel, quin et Pinciero obiecit
Chrtistum a Paulo post ascensionem esse visum; proinde
articulum ascensionis non adeo fortiter pugnare pro nostra de
cęna sententia debereque nos ad te referre, ut hunc nodum
illi solvas. Quod quamvis et nos possemus, tamen mavult abs te
copiose de hoc instrui. Quare in meis collectaneis equidem
summam argumentorum in tres quęstiones redegi, in quarum
prima agitur de eo, an deus suas differentias essentiales et
proprietates intrinsecus ulli creaturę essentialiter unquam
communicaverit, in altera, an ab instanti conceptionis Christi
verum eius corpus ullo unquam tempore simul essentialiter in
diversis locis fuerit. Harum quęstionum negativis obtentis
conciderunt omnia Lutheranorum argumenta de ubiquitate
corporis Christi eamque ob rem equidem cum nullo adversario de
cęna contenderim, nisi prius has quęstiones ad debitum finem
perduxerim. Tuam Apologiam Germanicam ab Hiperio et principi
in pręsentia uxoris obtuli; recepit se lecturum, ubi
vacaverit, domina retinuit apud se, ut ipsa legeret perlectam
principi commendatura in tui et meam gratiam; nam et ipsa
quamvis olim Luthero addictissima nunc tota est nostra. Tuo
arbitrio permitto mea collectanea, ut edas vel mihi vel Ioanni
a Lasco remittas. Lengingum 66. annum egressum peccatorem tuis
et omnium fratrum precibus commendo, quos omnes etiam plurimum
in Christo salvere iubeo. Bene valete omnes.
^$Datę dominica iudica anno 1557.
^$Ioannes Leningus, Christi minister in Milsungen.
<lz>[Adresse ...]: Eruditissimo atque pientissimo viro Henrico
Bullingero, Tigurinę ecclesię episcopo, suo in Christo
charissimo fratri.
