<nr>0710</nr>
<ae>Christopher Mont an Bullinger</ae>
Straßburg, 1. Februar 1550.
Zürich StA, E II 441, 719ff. / Orig.(Aut.)
Literas tuas scriptas 6. ianuarii iam pridem accepi,
ornatissime Bullingere, et
quod hactenus non responderim, magis argumenti defectione
quam negligentia
intermissum est. Huius scriptionis ansam magis quoque velim
defecisse quam modo
pręstitam esse. Hodierno die impurissima superstitio hanc
urbem invasit; in
tria enim primaria huius urbis templa missa una cum universa
idolatria reducta
est, et quę tandem malorum Lerna ex hiis inauspicatissimis
initiis nobis
expectanda sit, horret animus meminisse. Ego nullam spem
nobis reliquam video,
nisi ut similitudine filii dei nos consolemur, cui nos
conformes fieri oportet
fortiter adflictiones et persecutiones tolerando. Hęc
enim sacra non aliter
constant. Quatuor templa nostre religioni et sacramentorum
usui precario
permissa sunt; concionatores nostri aperte et libere
veritati testimonium
perhibent superstitiosasque ceremonias constanti
contradictione redarguunt, nec
ego senatus nostri remissum erga pietatem studium noto; sed
tempori cędendum
iudicant. Hęc enim causa talis est, pro qua asservanda
non omnibus promptum
est in discrimen adducere fortunam et existimationem;
difficilis enim hominibus
videtur spem prętio emere. Constantiensium apostasia
formidabile exemplum
magistratibus prębet. Scholam, quod palmarium ducimus,
adhucdum integram
retinemus; in eo enim templo, ex cuius redditibus lectoribus
stipendia
penduntur, nihildum immutatum est. Sed timemus serpentem
semel capite insinuato
non quieturum, dum universum corpus inferat. Hec nostra
inclinatio et defectio.
Ex Anglia audimus universam religionis causam recte constare
et quotidianis
incrementis subolescere. Illustris dux Sommersettensis una
cum omnibus
concaptivis libertati restitutus est ducatumque pristinum
retinebit;
administratio vero regni penes maiorem contutorum partem
coniunctim erit.
Marchio Dorcestrensis in secretissimum regis concilium nuper
allectus est;
utinam tales plurimi adhiberentur. Iam ad ultimum tuarum
literarum argumentum
accedo et inprimis velim vestros homines eam mentem exuere,
quę omnis actionis
pernicies est; metuunt enim, ne indigniores sint, quam qui
inter tantos reges
intercedere ausint. Themistocles unus ad reges Persarum
accessit motus
instituende per se actionis ęquitate et honestate et hinc
non vulgarem laudem
tulit causamque totius Gretie et sententia et bono publico
peregit. Scimus omnes
vestrates fere Gallo societate armorum coniunctos esse;
verum quid sociis
honestius fuerit quam ita amicitiam et societatem excolere,
ut maxime
ęquitatis et pacis studium eluceat? Eę enim societates
rite conficiuntur et
constans, quas honestas et ęquitas continent et
convinciunt. Hii duo reges
lętali inter se bello contendunt; nemo regum aut
principum conciliator
intercedit; immo, quod metuendum, belli fomenta clam
iniiciuntur. Publici mali
et calamitatis avertendę studium pręclaras respublicas
Helvetiorum iusto
dolore commovere posset, ut, quod amicos medios decet, suam
operam pacificatione
ineunda interponerent. Hec evangelica professione, hec avita
Helvetiorum
prudentia digna studia essent. Olim tanquam ad misericordie
aram omnes iniuria
pressi ad Helvetios confugerunt, qui ex talium causarum
defensionibus in hanc
amplitudinem et maiestatem dei gratia creverunt. Opere
pretium certe huic
ynclite nationi esset hanc conciliationem tentare, que
tametsi non succederet,
tamen benevolentię et pacis studium iustam laudem apud
omnes mereretur. Nec
alterius partis confęderatio suspitiosam propensionem
admissura esset, modo e
ipsa actione ęquitas et in neutram partem inclinatio
palam conspiceretur. Nec
vestra leviter interest huius belli diremptio; si enim uno
tempore Gallie regi
contra Anglum, vobis vero contra M. pugnandum sit,
impeditior igitur erit, a quo
auxilia expectatis, immo non potis prestare, quod vobis
recepit. Quid si
universum imperium callide ei bello implicetur nomine
Sabaudi in ditionem
paternam reponendi, qui in superioribus comitiis imperii
princeps agnitus est,
quid si quidam vobis coniuncti Pagi tanquam ex repetundarum
lege ab imperio
vindicentur? Utinam hęc meę cure supervacanę et
inanes sint. Tum si vestra
domestica dissidi   reputetis, visuri estis, quam ex vestra
ipsorum re sit hoc
bellum, quod universo christiano orbi exitio est,
componatur. Si Gallus vobis
amicus esse velit, certe amicis ęqua, honesta et utilia
petentibus morem
geret, nec ego vos tam iniquos arbitros auspicor, ut cum
aliena iactura et
decore vobis coniunctum locupletare velitis. Hec ego solius
pacis restaurandę
studio cum dominatione tua commentor; prospitio enim, in
quam gravem et
religionis et libertatis pernitiem et internetionem hoc
bellum foveatur. Inter
horum regum parentes ut potentissimos ita prudentissimos et
longo rerum usu
sapientissimos unus negociator Venetus, privatę
conditionis et vitę homo,
pacem redintegravit et restituit et postea utrique regi
semper charissimus nec
tamen ullum hinc quęstum facere potuit Venetorum legibus
interdicentibus
munera eius reipublicae civibus. Vestris certe rebuspublicis
clarissimis hec
intercessio summam laudem pariet, ut qui vestrum
confęderatum hoc bello
exemptum gravioribus factis adservetis et casibus et ut apud
alterum subnascens
religio pace et quiete subolescat et confirmetur. Si Sathan
Angliam et Helvetiam
nobis eripuerit, quis deinde terrarum angulus nos hospitio
excipiet? Rogo, ut
sententiam tuam super hac deliberatione mihi significes.
Basilea non solum mihi
assentitur, sed et eius reipublicę burgimagistri in hanc
tentationem et aleam
ultro suam operam obtulerunt. Tigurum ut primum locum in
suffragiis ferendis et
authoritatem in comitiis indicendis habet, ita et in hac
causa commendanda
cęteris pagis efficacissimam operam pręstare posset.
Queso, ut causam per se
commendabilem pro tua singulari prudentia apud vestros
prosequaris. Bene vale.
Argentina  1. februarii anno 50. Commenda me d. Halesio<f1>Vgl. Original Letters I 189.<fe>
Anglo, cui ipse s[t]atum
Anglie pręsentem descripsissem, nisi compertum haberem
ipsum Burcerum ante
biduum omnia ei diligenter significasse. Vestro consuli
omnia mea officia summa
observantia deferas. D. Gvaltero salutem ex me dicas.
Chr[istophorus] M[ontius].
Pietate et eruditione eximio d. Bullingero, amico
observandissimo.
