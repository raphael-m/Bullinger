<nr>0875</nr>
<ae>Martin Micronius an Bullinger</ae>
London, 28./31. August 1550.
Zürich StA, E II 509, 93.
Zur.lett. III, S. 566ff.
Ep.Tig. III, S. 368ff.
Orig. (Aut.)
S.P.  Literas tuas huius mensis die 22 accepit d. Hoperus,
antistes
vigilantissime, ad quas uti responderet cum sępius
hortarer illum, respondit
constitutum sibi esse silere tantisper, dum finem sui
negotii episcopalis
accipiat. Cęterum cum scirem te pro singulari tuo amore
erga regem, ecclesiam
Anglicam, et Hoperum, vehementi desiderio teneri eorum quae
hic geruntur,
quamquam per alios plura accipere posses, officii tamen mei
esse putavi ea
scribere interea, dum Hoperus sua absolvit negotia, quae
magna sunt et eventus
(ut apparet) dubii. Rex illi (ut scis) assignavit
episcopatum Glocestriensem;
sed hunc acceptare negavit, nisi omnibus modis liberaretur
ab omni specie
superstitionis papisticę. Hic statim nascitur quaestio de
forma iuramenti,
quam episcopi praescripserunt per deum, sanctos, et
evangelia faciendum esse;
quod impium iuramentum prorsus se facturum negavit Hoperus.
Itaque cum ventum
est ad regem praesente senatu regio, Hoperus multis
rationibus persuasit regi,
per solum deum <gr>kardiognwsthn</gr> iuramentum esse
praestandum. (Factum hoc
20. iulii). Placuit id pio regi; quare ipse suo calamo
delevit caudam iuramenti
praescriptam per creaturas: quo facto nihil sanctius, et
rege christiano
dignius. Hoc facto, restabat forma consecrationis
episcopalis, quae, ut iam
recens praescripta est ab episcopis in parlamento, parum
differt a papistica.
Ideo literas regias impetrat Hoperus ad d. Cantuariensem, ut
sine superstitione
consecretur. Sed nihil efficit Hoperus, qui a Cantuariensi
ad Londinensem
remittitur. Sed hic negat alia forma se consecrandi usurum,
quam a parlamento
praescripta est. Ita mutuas dant operas episcopi, ne quid
illorum gloriae
discedat. Impetrat paucis ab inde diebus (iulii 30)* (*a.R.:
viell. schon z. 2.
vor. satz.) Hoperus a rege et senatu eius, ut a Londinensi
citra ullam
superstitionem consecretur. Respondet se propediem vel
consiliariis vel Hopero
responsurum. Dum itaque Hoperus responsum expectat ab
episcopo, ad aulam regis
hic proficiscitur, alienatque principum animos ab Hopero:
extenuat usum vestium
similiumque rerum in ecclesia, vocans eas:GR:adiajoras</gr>.
Adeo persuasit
multis, ut ęgre excusationem Hoperi audirent postea, cum
paulo post in aulam
venisset Hoperus; eoque rogavit Hoperus, ut si audire
loquentem nollent, saltem
descriptam eius excusationem audire ac legere dignarentur.
Obtinuit hoc Hoperus
: quare sententiam suam de vestium usu tollendo similibusque
nugis scripto
tradidit consiliariis regis. Cui si episcopus aliis
rationibus satisfacere non
poterit, vincet Hoperus. Huius controversiae finem quotidie
expectamus, quae
privatis tantum agitur vel colloquiis vel literis, ne quid
turbę concitetur
inter imperitos. Vides quo in statu ecclesię res essent,
si penes episcopos starent, etiam meliores.
Benedictus deus, qui prudentem piumque largitus est
Anglię regem. Hic
diligentissime ecclesiam Christi purgat et colligit. Huius
beneficio exteris
Germanis et Gallis templum cessit olim Augustinensium, ut
administrationem
habeant verbi et sacramentorum puram iuxta formam
apostolicam. Liberamur
publicis literis regis eiusque senatus ab omni iurisdictione
episcoporum.
Singulis ecclesiis, Germanicę dico et Gallicę, duo
assignati per regem verbi
ministri (inter quos ego indignus numeror). His praefectus
est superintendens
clarissimus vir d. Ioannes a Lasco, cuius solius post deum
opera hanc
religionis puritatem nos exteri obtinuimus. Adversantur
nostro instituto aliquot
episcopi, et imprimis Londinensis cum aliquot aliis; sed
nihil effecturos spero.
Episcopus Cantuariensis, exterorum unicus mecenas, huic
nostrę ecclesię
imprimis fautor extitit et promotor, non sine quorundam
admiratione. Deus
omnibus ad suam gloriam uti potest. Edidit his diebus ingens
volumen de coena
domini, in quo fortiter oppugnat omnem corporis Christi
praesentiam. Bucerus,
admonitus his diebus a d. a Lasco superintendente, ne quid
moveret turbę in
negocio sacramentario, modeste respondit, nihil huius se
cogitare; quin sperare
se facillime cum eo (si praesens sit) conventurum. Quare
brevi ad illum d.
superintendens hac gratia profecturus est.
<gr>Autokratwr</gr> mense iulio in Angliam clanculum misit
Scepperum, unum e
consiliariis suis praecipuum, ut abduceret sororem regis
natu maximam, Mariam;
sed prodita est res divino beneficio, et prohibita. Deus pro
suis nisi
vigilaret, de illis prorsus actum esset. Idem Hispanicus
tyrannus Belgicam
infestat gravissimis persequutionibus: proposuit Hispanicam
inquisitionem
cruentissimam, quae nostrates cogit in Angliam traiicere.
Servet ecclesiam suam
deus, ac nostram Anglicam et peregrinorum vestris omnium
precibus commendamus.
Liber tuus regi missus fuit gratissimus. Salutem dicit vobis
ecclesięe
ministris omnibus d. Ioannes Utenhovius, quibus me plurimum
commendo. Londini, 1550, augusti 28.
Tuus famulus totus, Martinus Micronius.
Dum exspectant boni viri commodum ventum ad traiiciendum,
aliquid intercidit de
nostra ecclesia peregrinorum. Templum, quod assignavit nobis
rex, impensis
regiis diligenter restauratur opera d. thesaurarii regii,
cui chorus eiusdem
templi cessit. Sed quia parum promovetur in restauratione,
rogavit d. a Lasco
nobis clavem dari templi, ut saltem diebus dominicis ibi
concionari liceret. Sed
negatum a d. thesaurario, quod templum regium esset donum;
quare non nisi
magnificentissime ornatum tradendum esset nobis. De
ceremoniarum quoque
libertate nostra loquutus, rogavit, quamobrem diversas ab
Anglis habere
vellemus, cum Anglicanę non pugnent cum verbo dei: tandem
cum multis de
ceremoniis ecclesię tractassent, eo rem deduxit
thesaurarius, ut nobis exteris
aut Anglicanę ceremonię sint amplectendę, aut verbo
dei expugnandę.
Hęc omnis tragedia nobis movetur per episcopos, et
imprimis Londinensem, qui
tanto gravius nocet, quo dei verbo impensius favere videtur.
Episcoporum os in
hac caussa est d. thesaurarius. Scis quantę molis sit
Christi condere gentem.
Precibus hic omnium piorum indigemus; quin non in exercitu
neque per vim, sed
per spiritum meum, dicit dominus. Iterum vale.  1550, pridie
calendas septembris.
Idem qui supra.
Miramur admodum quod nihil nobis respondeatur de Valentino
Werdmüllero, sitne ex
familia d. quęstoris Tigurini, necne, quemadmodum nobis
persuasit. Sane
maximas expensas fecimus, quo illum periculis eriperemus. Si
parentes eius illi
sunt quos praedicat, optaremus pauperibus nostris restitui,
quod in illum insumpsimus.
Clarissimo viro d. Henrico Bullingero, ecclesię
Tigurinę antistiti vigilantissimo.
Tiguri.
