<nr>4835</nr>
<ae>Matthieu Coignet d.J. an Bullinger.</ae>
Heidelberg, 1. Oktober (1568).
Zürich ZB, Ms F 62, 140. / Orig. (Aut.)
Piissimo, integerrimo et eruditissimo viro, ecclesiae
Tigurinae pastori, patri suo plurimum colendo, Mathaeus
Cognetius pacem a deo patre per Iesum Christum, dominum
nostrum.
Cum tanto honore tantoque munere (pater observande) a te sim
affectus, ut ad me literas dare non dedignatus sis, ob id
mihi etiam considerandum est, quonam te remunerer potissimum
genere, ne forte a te non solum negligentis, sed etiam
ingrati animi crimine accuser. Nunquam enim committam, ut
tanti viri humanitatem et paternum amorem obliviscar, si
modo deus mihi mentem sanam in corpore sano concedat. Quid
igitur tibi rependam? Quibus literis, quibus laudibus dulcem
tuam et mellitam senectutem celebrabo? Is certe satis digne
vix unquam praestare possum,
Non mihi si linguae centum sint oraque centum,
Ferrea vox.
Tanta tua in me collata beneficia, tam benevolus tamque
propensus animus nullo quantumvis diserti hominis sermone,
nedum meo (qui vix salutare Musas incipio) exornari
poterunt. Adeo enim me tibi astrictum esse sentio, ut ne
minimam quidem partem tuorum in me meritorum non modo
referenda, sed ne cogitanda quidem gratia consequi possim.
Non enim diffido, quin, etsi minus hoc tempore propter
aetatis atque ingenii mei imbecillitatem et officiis et
literarum genere tibi respondere possim, quin tamen aliqua
ex parte (nam in omnibus<gr>adunaton esi</gr>) tandem
aliquando dei optimi maximim beneficio, mihi, ut possim,
largiatur. Sed tamen hoc, quicquid est, pro tua humanitate
et singulari in me benevolentia sereno vultu atque aeque te
recepturum esse certo scio. Sed ne forte meis inanibus
verbis te potius interpellare quam aliquid iucunditatis
afferre videar, te de valetudine et statu meo necnon de
studiis paucis certiorem faciam, quandoquidem id tibi gratum
fore mihi persuadeo. Quod igitur ad valetudinem meam
attinet, sic habeto me optima dei optimi maximi beneficio
frui, a quo praecibus contendo, ut eadem te semper frui sua
clementia et benignitate cum maxima semper animi tui
iucunditate velit. 3. nonas augusti Heidelbergam veni, quo
in loco, ut spero, aliquandiu erimus, donec haec civilia
bella paululum pacatiora fiant et Lutetiae academia in
pristinum statum restituatur et floreat ut antea, quae
quidem loco rosarum et fragrantium florum (quorum antea
referta erat) nunc spinis et dumis vel potius nulla rest.
Haec autem florentissima et doctissimis hominibus stipata
est, quod quidem nos praesertim huc compulit, ne solum
linguam ex his regionibus, verum etiam eruditionis aliquid
decerpamus, tibique polliceor me pedibus manibusque (ut
aiunt) obnixe omnia facturum, ne huic turpiter in patriam  .
. . . . .  huicque academiae et professoribus aliquo esse
dedecori videri possim. Pater charissimus cum tota familia
adhuc Lutetiae versatur valde, ut arbitror, solicitus et
perturbatus propter haec reipublicae tempora totiusque
Galliae miserrimum statum. Sed tamen deus optimus maximus,
ut solet suos tueri et conservare, sic etiam eum, quando ei
optimum factu videbitur ex dentibus horum ferocium luporum
eripiet et in tuto loco collocabit, valdeque suspicor, ne
fortassis eum inopinato brevi tempore videatis, quod tamen
non certo scio. Sunt quidam dies elapsi, quod ad eum literas
dederim; tamen num sint ei redditae, nescio propter viarum
pericula. Quod autem ad me scribis, ut, si commode possim,
per literas eum tuo nomine salutem, id equidem a me fieri
nullo modo potest; nam tantum abest, ut tui mentionem facere
sim ausus, ut vix eum de studiis et valetudine mea certiorem
facere audeam. Nihilominus, quamprimum se occasio obtulerit,
nullum officium praetermittam. Tanti nunc sunt bellorum
metus, ut vix quisquam se itineri commit[t]ere audeat; scis
enim omnia in belli[s] civilibus esse misera, quod quidem
unius hominis (qui est omnium, quos terra sustulit,
sceleratissimus) nequitia et verbi dei contemptione actum
est. Tamen hoc me consolatur deum nostrum firmum esse
praesidium et tutelam neminemque contra eius voluntatem
conari quicquam posse, et ut cum Tibullo loquar:
.......Contra quis ferat arma deum?
Plura non scribam. Tu cura (mi pater observande), ut
prospere et tua universa familia valeatis. Vale.
Datum Heidelbergae  7. nonas octobris.
Piissimo et integerrimo omnibusque omnium virtutum generibus
prędito viro, ecclesiae Tigurinae ministro d. Heinrico
Bulingero p[atri].             Tiguri.
