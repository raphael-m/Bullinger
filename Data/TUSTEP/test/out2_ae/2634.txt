<nr>2634</nr>
<ae>Celio Secundo Curione an Bullinger</ae>
<od>Basel, 11. Juni 1557</od>
<vo>Autograph: Zürich StA, E II 366, 57.
(Siegel...)</vo>
<dr> <dr>
<re> </re>
<tx>C[oelius] S[ecundus] C[urio] per Christum Iesum S. P. D.
^$Iactavit hic Vergerius, Bullingere frater venerande, abs te
dialogos nostros De amplitudine r[egni] d[ivini] tanquam
impios condemnatos. Ego autem de tam pio et moderato viro
tantoque ac tali amico homini praesertim aulico referenti non
tam facile credendum existimavi, donec ipse abs te de tota hac
re edoctus essem. Oro igitur te per veterem nostram amicitiam,
imo per deum ipsum, quem animo et sincera fide colo per Iesum
Christum, ut hunc scrupulum ex animo meo velis eximere, ut,
mihi porro quid sit agendum, intelligam; neque enim ullae
unquam tuae literae, quas ad me dedisti plurimas, tale
quicquam prae se ferebant. Nam etiamsi propter novitatem
quandam amanter monebas, ut cautior essem a Virtemberga
periculum imminere (a quo autem vel cuius instinctu facile
intelligebam), ex tuis verbis nunquam tamen vel subolfacere
potui a te ut pernitiosum et impium notari. Itaque, ut dixi,
te per omnia, quae tibi charissima sunt, obsecro, mihi,
condemnaveris necne et qua formula, perscribas.
^$vale et saluta uxorem cum liberis et affinibus nobis
charissimis tuis meo, uxoris et liberorum nomine.
^$Basileae 3. idus iunii 1557.
^$Tuus ut semper idem C[oelius] S[ecundus] s[ub] s[cripsit].
<lz>[Adresse ...]: Clarissimo et venerando viro d. henricho
Bullingero, ecclesiae Tygurinae [pa]stori vigilantissimo,
fratri et domino colendissimo. Tiguri.
