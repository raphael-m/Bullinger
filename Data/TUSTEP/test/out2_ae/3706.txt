<nr>3706</nr>
<ae>Gregorius Pauli an Bullinger</ae>
<od>
Krakau, 21. Januar 1562.
<vo>Zürich StA, E II 367, 174f</vo>
<dr>Wotschke  147f (...+ 8
<re>Regest</re>
<tx>S. in domino.
Beneficia tua, clarissime Bullingere, quae tam publica in nostras confers ecclesias piis atque eruditis scriptis tuis, quam privatis nos tibi assidue devincis, tanta sunt, ut nullo modo eorum in animis nostris ulla possit induci oblivio.
Pro quibus omnibus nos quoque, quas tibi debemus gratias, eas nunc et postea privato et publico universae ecclesiae assensu habemus atque referrimus.
Oramus autem dominum, ut, quando nos non possumus, ille mercede sua gratuita omnibus piis promissa
haec tua infinita erga nos officia benigne compenset.
Praecipue vero hoc nomine tibi magnas agimus gratias, quod generosi, pii vereque nobilis d.
Stanislai  Cicowski filios domum tuam alendos et ad pietatem instituendos ultro acceperis.
Quae humanitas tua efficiet, ut hoc modo non tantum iis solis, sed etiam reliquae in Polonia ecclesię, quarum istos exemplo parentis sui nutritores futuros esse speramus, magnam utilitatem adferas.
Multum enim interest, ut tales pueri, qui sunt in exspectatione
rerum aliquando praeclare gerendarum, et bene ęducentur et vivant cum eiusmodi viris, a quibus omnis honestę actionis tam exmplum quam incitamentum capiant.
Etsi autem et in aliis Europae regionibus evangelium Christi annunciari litterasque bonas fideliter doceri sciamus, ubi et ex nostris hominibus permulti degunt, nullibi tamen melius quam istic apud vos nostros liberos credimus institui posse tam in peregrinis linguis artibusque humanioribus quam in cognitione veritatis evangelicae
synceriore.
Habent enim nostro iudicio ecclesiae vestrae et doctrinam evangelii magis repurgatam respondentemque illi veteri simplicitati apostolicę et adeo incorruptam disciplinam, ut nullum sit dubium istic non ita facile ut alibi corrumpi posse iuvenes.
Quamobrem etiam tuae pietati istius viri nobilissimi filios et eorum poedagogum eo diligentius commendamus, quod non parum interesse arbitremur, si illorum studiis faveat tua benignitas.
. . . . . . . . . . . . .
Interea autem oramus, ut, quemadmodum consuevisti nostros hominis magna prosequi humanitate atque benevolentia, pergas in eo praeclaro tuo instituto.
Maxime vero obsecramus, ut isti nobiles pueri abs te ita amore complectantur, ut te postea et vitae et doctrinae suae merito possint appellare parentem.
Nos quoque non tantum tibi eo nomine agemus gratias, sed etiam dominum precabimur, ut te non solum vestris, sed etiam nostris ecclesiis diu fidelem servet ministrum in gloriam sacrosancti nominis
sui. Amen.
Vale in domino et pro nobis quoque ora dominum, ut in cępto itinere domini usque ad finem indefessi decurrere possimus.
Cracovię  21. ianuarii anni 1562.
<un>Gregorius Paulus, minister ecclesiae dei Crac[oviensis],
                                         una cum senioribus eiusdem ecclesiae.
<lz>[Adresse:] Clarissimo viro d.
Heynricho Bullingero, vigilantissimo ecclesiae Tigurinae pastori, fratri in domino observando.
^$Czürch.
