<nr>5049</nr>
<ae>Bullinger an Tobias Egli.</ae>
(Zürich), 1. September 1570.
Zürich StA, E II 342a, 603. / Orig. (Aut.)
Graub. III, 211f. R.
S. D.  Spero te, chare frater, rediisse incolumem ex
balneis. Dominus benedicat tibi et tuis sodalibus! Ego iam
per dies 14 nihil scripsi; nam decubui ex gravissima capitis
destillatione, quae continuos dies et noctes 3 sic fluxit,
ut nec dormire potuerim neque edere aut bibere. Domini
gratia tamen utcunque restitutus hodie iterum coepi
concionari. Hoc tempore allatum est felix nuncium de pace
facta in Gallia et bona quidem ex parte nostra, sicut alias
audies. 14. augusti scriptae sunt ad me literae Lugduno
significantes ibi proclamatam esse. Hac septimana lecta sunt
etiam regis literae in senatu testantes pacem esse factam;
non ergo est, quod dubites. Dicuntur vicini socii nostri
brevi redituri. Transierunt hac milites, qui hoc confirmant;
sed plures ex iis aegrotant et dyssenteria laborant, iustum
dei iudicium. Est etiam contentio inter capitaneos et regem
: rex vult stipendia solvere secundum personas viventes et
praesentes; capitanei volunt sibi numerari secundum
catalogos, nach den rödlen, ut, sicut olim pfaffi et monachi
ex mortuis tributum exegerunt, sic capitanei mortuorumque
stipendia colligant; vide foedam avaritiam etc. Ioannes
Sylvanus Heydelbergae captus dicitur contaminatus Arianismo;
accepit libros et libellos ex Transsylvania a maledictis
illis Italis, Blandrata et Alciato etc., a quibus est
subversus. Quid futurum sit, brevi audiemus, videmus autem
artes Sathanae scandala in ecclesiam proiicientis et cursum
evangelii impedientis; dominus subiiciat illum sub pedes
brevi! Comitia Spirae sunt suspensa; proposuit quidem
imperator, sed dum pauci aut nulli principes saeculares ibi
essent; translata sunt Augustam Vindelicorum. Propositio
fere tota est de dando et contribuendo. Nunc totum tempus
consumitur in nuptiis adornandis. Duxit imperator Spyram
duas filias, priorem locavit regi Hispaniarum iamque Spira
cum 27 navibus misit Antverpiam; inde per mare ibit in
Hispaniam, und nimpt der könig in Hispania eben siner
schwester dochter; das vermag bapsts dispensacion. Lasse man
grad zmoll geschwüsterig übereinandren. O scelus etc.
Posteriorem locavit regi Galliarum; huius accubitus et
deductio dicitur nunc fieri. Es ist nüt dann heyen, heyen,
und den Venedygern weyen, weyen, und bald andern ouch. Sunt
haec tempora Noë et Loth. Saluta amicos nostros ordine
omnes, imprimis consules, ministros, Pontisellam etc.
Vale.
Prima septembris 1570.
Bullingerus tuus.
Si quid habes de rebus Turcarum, Venetorum, Italorum et
Hispaniarum etc., communica.
Ornatissimo viro d. Tobiae Eglio, Curiensis ecclesiae fideli
ministro, domino honorando et fratri charissimo meo.
An heren Thobiam Egli, pfarreren zuͦ Sant Martin zuͦ
Chur.
