<nr>1714</nr>
<ae>Johannes Haller an Bullinger</ae>
Bern, 18. September 1553.
Zürich StA, E II 370, 192. / Orig.
Ep.Calv. 1803 (XIV, 624f)
Genevae seditio gliscit adhuc. Exuberatus est plane illius
urbis status. Potentiores tantum non coniurant in Calvinum.
Is summis se opponit viribus, et mori paratus est pro
retinendis ecclesię suę institutis, et quantum
intelligo, controversię huius universę primaria causa
est rigor ille disciplinę ecclesiasticae illic
institutę, qua omnes tantum non ministrorum subiiciuntur
pedibus. Id quod potentioribus est grave et intolerabile, et
hinc nostri quoque Calvino parum sunt propitii, quia putant
eum plus nimium sibi arrogare. Ut audio secessit nunc ex
urbe ad quendam nobilem, non procul ab urbe. Non tamen
abdicavit se ministerio. Farellus illic proficiscitur pro
lite componenda, quam utinam non sua vehementia incendat
magis. Nostri Galli putant, nullam fore ecclesię formam,
nisi eadem disciplina introducatur, sicuti facile videbis ex
eo scripto, quod ad te proxime misi. Sed intolerabilior
hęc disciplina nostris foret multo, quam Genevensibus.
De Serveto ferunt, eos scripturos ad Helveticas ecclesias,
et iam hac transiit quęstor Genevensis, quem dicebant pro
hac ca[usa] Tigurum petere. Nos tamen super ea re non
convenit. Fac ergo s[ciam] an apud vos fuerit. Deinde
scribe, quid tibi videatur [de] illo Lausan[n]ensium
scripto, quod ad te misi, quidque hic sequi debeamus.
Musculus te cum tuis omnibus salutat. Idem mea quoque facit
uxor, quę, ut puto, propediem ad vos descendet propter
negotia quędam privata. Hodie incidi venam et habemus
examen, ut plura non possim. Boni ergo consule haec. Quid
Badenę actum sit nondum certe cognovi. Salut[a] d.
Gvaltherum, Pellicanum, Theodorum, generos quoque tuos omnes
ex [me]. Bernę  18. septemb. 1553.
Ioannes Hallerus tuus ex animo.
Clarissimo praestantissimoque viro d. Heinrycho Bullingero,
Tigurinę ecclesię pastori fidelissimo, domino et
compatri suo pie colendo.
M. Heinrych Bullingeren zuͦ Zürich.
