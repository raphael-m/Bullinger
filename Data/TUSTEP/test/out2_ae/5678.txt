<nr>5678</nr>
<ae>Johann Konrad Ulmer an Bullinger.</ae>
(Schaffhausen) 2. Februar 1575.
ZÃ¼rich StA, E II 377, 2647. / Orig.(Aut.)
S. D.   Maximas gratias ago, colendissime in Christo pater,
pro tua singulari sollicitudine, quae facit, ut scribendo
assiduitate me subinde antevertas. Consilium tuum paternum
summis viribus sequi annitar et hactenus etiam observare tum
in Grubeliano tum aliis quoque in negociis impense quidem
studui; at nihilominus zelus domini domus me comedere etiam
invitum et repugnantem solet, quando videlicet scandalorum
longam telam videre cogor nec illam tamen legitima ratione
abrumpere licet. Interim dominum iustum iudicem non
dormitare sat scio, cui rem omnem commendo eaque me
consolatione pro virili sustento.
Avide expecto editionem Apologiae vestrae, in qua vos
absolvenda strenue laborare significas; spero autem et
vestra gravitate et causae, quam agitis, bonitate dignam
illam acrimoniam contra impudentissi[mum] adversarii os
habituram, ut etiam simplices huius impostoris et
sycophantae turpitudinem aspicere et execrari possint.
Literas ex Palatinatu acceptas suo tempore inspicere
percupio. Hodie in publicum iterum prodii beneficio dei
explicans bivium apostoli Pauli in primo ad Philippenses
capitulo descriptum, in quo cum apostolo me quoque coartari
haud sine iucunditate animi mei sensi. Dominus faciat, quod
optimum ipsi visum fuerit. Basilea scribitur venisse ad
Condaeum principem legatos Rupellanos aliosque ex nobilitate
Gallica, ut de pace deliberent. Affirmatur Lotharingicum
cardinalem, Galliae pestem, mortuum esse; famam etiam eo
perlatam scribitur regias copias clade esse affectas, quibus
et nostri Confoederati adfuerint, de qua tamen fama in tanta
mentiendi libidine aliqui adhuc dubitent. Non pessime, mi
pater, sed optime meis oculis pingis, imo ita tuae picturae
assuevi, ut, si vel clausis oculis scriberes, expedite
tamen, quae pinxisses, lecturum me omnino confiderem. Et
haec quidem eo saltem nunc scribo, ut, quid agamus,
cognoscas.
Salutem tibi omnibusque fratribus mecum dicunt symmystae et
amici. Vale in Christo Iesu.
Datum  2. februarii anno domini 1575.
Tui studiosissimus Ioannes Conradus Ulmerus.
Clarissimo viro atque eximio Iesu Christi servo domino
Henrico Bullingero seniori, ecclesiae Tigurinae antistiti
fidelissimo, domino et patri suo in Christo colendissimo.
