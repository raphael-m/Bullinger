<nr>1909</nr>
<ae>Bullinger an Heinrich Bullinger d.J.</ae>
Zürich, 31. März 1554.
Zürich ZB, Ms F 59, 262. / Orig.(Aut.)
S. D.  Nihil nunc, quod scribam, habeo, nisi quod te hortor
ad pietatem, et ut in studiis sedulo pergas, quod te omnino
facturum confido. Accepisti haud dubie literas, quas nuper
mittebam per d. Halesium Anglum, quibus imposueram nummum
indicium, quod placuit mihi tua exercitatio in Isocrate.
Expecto iam rationem expensi et accepti ab eo die, quo circa
natalitia domini rationem reddidisti. Perge deinde
consignare omnia et singula. Libenter suppeditabo
necessaria; sed vide et cave, mi fili, ne facias inutiles et
non necessarios sumptus. Id si feceris, quod mihi plane
persuasi, senties me tibi benignissimum futurum. Gravia nunc
ex omnibus partibus pericula nobis et vobis impendent; ora
dominum, ut liberet isthic vos et nos a malo. Graves enim
expeditiones fiunt, nec possumus aliud expectare quam
aestatem plane sanguinolentam. Sed apud dominum est asylum
tutissimum; illuc confugiamus secura fide et sedula
dilectione necnon spe immota; nam turris est munitissima
nomen domini; quisquis illud invocaverit, servabitur.
Salutant te diligenter mater, Veritas, Dorothea, Brigida et
tota familia. Salutabis tu nobis dominam tuam et familiam
totam. Tiguri  31. martii anno 1554. Commenda me clarissimis
viris d. Martyri et d. Zancho, d. Dasypodio, d. Montio ac
reliquis. Roga singulos, si quid velint scribere per hunc
tabellionem certum Höniun etc.
Bullinger.
Heinrycho Bullingero iuniori, dilecto meo filio Argentinae
agenti in aedibus d. Ioannis Burcheri, Angli.
                                  Straßburg.
