<nr>2148</nr>
<ae>Johannes Haller an Bullinger</ae>
Bern, 15. April 1555.
Zürich StA, E II 370, 217. / Orig.(Aut.)
(Anfang fehlt.)
. . . . . . . . . . .  Decadum tuarum versionem absolvi ante
annum fere integrum. Relegi interea aliquoties, quamvis non
descripserim propter operis molem. Si videretur tibi e re
ecclesię esse, ut vel opus integrum vel seorsim sermones
aliqui veluti sermo 23. de cruce aut 45. de oratione aut 4
illi, in quibus sacramentarium negotium plenissime
tractatur, aederentur, potes me facere certiorem. Mittam
tibi, ut inspicias, et si quid corrigendum amplius, fratris
opera hoc praestabit. Ego enim adeo ad satietatem usque in
his versatus sum, ut non observem omnia, quę corrigi
poterant. Nolui te hoc ignorare. Fiat, quod tibi visum
fuerit; ego alias aditionem non urgeo.
Venerunt praeteritis diebus Comanęi quidam Romani
cucullati cum indulgentiarum mercibus Friburgum a Romano
pontifice instructi potestate multa. Sed noluerunt
Friburgenses admittere, ut prostituerent suas merces. Itaque
cum magna indignatione inde discesserunt. Audio illos
Lucernę quoque fuisse et apud Subsylvanos, sed nec illic
admissos esse.
Tuas postremas accepi, ad quas nihil est quod amplius
respondeam. Bene ergo vale cum tuis omnibus, quos ego meo
meorumque nomine diligenter* (*a.R.: diligentes) salutabis;
salutant te Musculus et nostri omnes. Bernae  15. aprilis
1555.
Hallerus tuus.
Clarissimo viro d. Heinrycho Bullingero Tigurinae ecclesiae
fidelissimio pastori, domino ac compatri suo honorando.
Zürich.  M. Heinrych Bullingern.
