<nr>3879</nr>
<ae>Bullinger an Ambrosius Blarer</ae>
Zürich, 11. Dezember 1562.
<vo>St. Gallen VIII, 80. / Orig.
(Aut.)
Bl.
III, 727f.
S. D.  Diebus aliquot colluctatus sum cum morbo nescio quo, qui me vehementer impedivit in meis negotiis, necdum revalui.
Erga, licet binas acceperim tuas, nihil tamen respondere potui, quia in universum aliquot diebus a scribendo et legendo abstinui, nec dum caput et manus suum faciunt officium.
Petis, ut multa scribam et diligenter explicem res Gallicas; ego vero, ut maxime ad scribendum essem idoneus, memoratu dignum et certum non habeo quicquam; audisti pridie Linerum.
Perscriptum huc fuerat Argentina Guysianorum in pugna interiisse ad 10 000 et in his ad 4000 equites; at cum hoc nuncium aliunde non confirmetur, verum esse dubito.
Quid vero pluribus opus? Huc recidi diuturna vexatus exercitatione, ut non tantum me recreent dulcia nostrorum mendatia, quantum tristia vera cruciant.
Captum, direptum, eversum et civium militumque cruore impletum est Rothomagum, florentissima Galliae urbs; non parsum est vel sexui vel aetati; libido militum prodigiosa nephandum
dictu sęviit in virgines et matronas.
Haec sunt opera digna Romanae religioni.
Opulentissima urbs ita est exhausta, ut non relictum fuerit in ea precium coronati; rapacitas et crudelitas militum fuit insatiabilis.
Quousque autem, domine, quousque? Suspensus est ante templum Rothomagi minister verbi d.
Marloratus, vir optimus etc.
Crevit animus hostium ex hac victoria.
Nostri subinde multiplicant suos exercitus, sed nihil agunt; sinunt in conspectu suo trucidari innoxios.
Utinam non tententur
etiam pacis rationes cum latronibus! Interea dominus manum suam hic quoque in malis tantis exeruit; nam rex Navarrę, fax huius mali, dum meieret ad aggerem, sclopeto vulneratus in sinistrum humerum mox obiit.
Caelata est mors eius, donec surrogarunt illi fratrem in gubernatione, cardinalem Borbonium, cum iure debeatur Condensi; verum perperam geruntur omnia.
Oremus dominum, ut liberet suos a malo et avertat iram suam a nobis, quibus interim non bene ominor.
Francofurti  24. novembris concordibus votis creatus est Romanus rex Maximilianus; coronatum aiunt  29. novembris.
Audio illum patris mensuram impleturum, quod deprecor, et dominum oro, spiritum suum ipsi largiatur et dirigat in via iusta.
Ita patrem observat, ut hoc vivo nihil sit facturus egregii, nisi spiritu dei eo adigatur.
Legatio Turcica (nimirum subornata) venit Fra[nco]fortum, quae minatur rebellibus Gallis et auxiliant[ibus]. Alles pratick; omnia plena malis.
Defatiga[tus] non possum
scribere amplius.
Augusta scribitur naves Hispanicas 22 in portu Hispalensi conflagrasse etc.
Vale et ora pro me dominum.
Rescribe, cum vacat, et si quid habes ex Germania, communica, maxime ex Wirtenberga etc.
11. decembris 1562.
Salvus sit Mathias noster et praetores urbis, vogt zuͦ Kyburg.
                                                                  Bullingerus.
Clarissimo viro d.
Ambrosio Blaurero Vituduri agenti, domino colendo et fratri charissimo.
^$Wintherdur.
