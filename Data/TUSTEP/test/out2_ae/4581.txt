<nr>4581</nr>
<ae>Matthieu Coignet [Vater] an Bullinger</ae>
Paris, 5. März 1567.
Zürich ZB, Ms F 42, 36. / Orig. (Aut.)
S.  Literas tuas scriptas 2. februarii summa cum voluptate
legi; mirum tamen fuit te non accepisse tres, quas scripsi
ab ineunte septembri. Hoc me consolatur nostram amicitiam ne
dependere ab officio literarum, ut quę tam alte radices
egerit, ut nulla re labefactari possit. Ante intellexeramus
Hispanicas artes Maxim[iliani] nec, ut sperabat, procedere
aut successu frui, cum obsidentes ab obsessis plus accipiant
incommodi nec desint, qui eos ab obsidione liberaturi sint,
plures etiam, qui Belgis liberan ibus auxilium sint laturi.
Antverpie domus Franciscanorum exusta, reperte meretrices
aliquot. Tumultus omnes convertet dominus ad nominis sui
gloriam, etiamsi, cum puniuntur impii, sepe involvantur
etiam sancti. Ad domini providentiam nobis respiciendum, qui
ad poenitentiam omnes tantis calamitatibus invitat, atque
cernamus et quasi palpemus peccata perturbare universam
naturam rerum et urbes evertere ac omnes perdere. Aliquibus
in locis pestis in pagis proximis incipit grassari.
Intellexisti Scotię regem misere interfectum eius cubiculo
suppositis vasis aliquot plenis pulvere bombardico, cuius vi
deiectum fuit corpus centum passibus. Scripsi me recepisse
et devorasse summa cum voluptate homilias tuas in Danielem;
ubi excusse fuerint alie in Isaiam, hic invenientur.
Salutat te uxor et liberi. Salutabis amplissimum senatum meo
nomine et amicos omnes. Bene vale.
Parisiis  5. martii 1567.
Tuus
ex animo Coignetius.
Eximio viro d. Henricho Bullingero, Tigurine ecclesie
pastori vigilantissimo.
Tiguri.
