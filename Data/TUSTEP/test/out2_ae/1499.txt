<nr>1499</nr>
<ae>Konrad Lycosthenes an Bullinger</ae>
Basel, 1. November 1552.
Zürich StA, E II 366, 11. / Orig.(Aut.)
S.P.D.  Literas tuas cum sermonibus vestris multa pietate
refertis uxor me absente recepit, vir ornatissime, pro
quibus tibi atque Gvaltero, viro clarissimo, ingentes
gratias ago, qui me satis antea devinctum novis cumulatis
beneficiis. Nuncius tanta festinatione ad vos se recepit, ut
non tantum literas dare non potuerim, sed ne viderim quidem
visitandis aegrotantibus adeo occupatus, ut vix scalpendis
auribus ocium esset eo tempore. Fasciculum cum epistolis ad
comitem Wirtenbergensem atque Erbium, virum optimum, probe
curavi atque dabo etiam pro virili operam, ut tuas ad pie
memoriae Myconium epistolas, etsi non omnes (quod vix est
possibile), plerasque tamen ad proximam oportunitatem
accipias. Ex Austria diu nihil audivimus aliud quam
Ferdinandum Viennae dare operam genio atque luxuriari pro
more suo in tanto suorum periculo.   De Gallo nihil audimus
certi; timemus, ne marchio Brandeburgensis, qui iam omnes
fere episcopatus exhausit, hiberna sua in Burgundia, Caesar
vero in Alsacia et Suntgavia figat ob rerum copiam magno
nostro atque totius Helvetiae incommodo atque periculo.
Basiliensis ecclesia a morte Myconii pie memoriae caret
pastore; orandus itaque et exorandus est piorum precibus
deus, ut ecclesiae suae praeficiat episcopum in tantis
Germaniae tumultibus atque insultibus antichristi
vigilantissimum, qui ovibus suis non minus exemplo vitę
quam doctrinae etiam praesit extra omnem contentionem, qua
multae hodie fluctuantur ecclesiae magno scandalo. Expecto
subinde fasciculum librorum a Petro Mechlingensi Argentiae
coemptorum, quo demum tuos accipias diu iam desideratos.
Vale cum uxore atque tota familia foelicissime. Salutabis
autem meo nomine Pellicanum, avunculum meum colendissimum,
cui scribere modo non vacat. Salutat te etiam Marcus noster
Bersius atque Oporinus. Iterum vale. Calendis novembris anno
1552.
Tuus Conradus Lycosthenes.
Vigilantissimo ecclesiae Tigurinae pastori d. Henrico
Bullingero, amico incomparabili.
                            Tigurum.
