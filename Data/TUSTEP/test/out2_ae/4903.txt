<nr>4903</nr>
<ae>Matthias Schenck an Bullinger.</ae>
Augsburg, 3. Mai 1569.
ZÃ¼rich StA, E II 375, 837. / Orig. (Aut.)
S. Me curasse probe, quas ad d. Hallerum superiore mense
misisti literas, testes sunt eae, quas modo ab illo mitto
tibi. Ad quas si quid responderis, curabo, ut ne in iis
quidem curandis diligentiam desideres meam. Quod unum te
scire nunc volui; quid enim scribam aliud in tantis
occupationibus (despondi enim filio nuper collegae cuidam
meo, quae crastino ipso die nuptias celebratura est) et
rumoribus tam inconstantibus et variis, ut, quid cuive
credas, nescias. Perscribant ergo ista ad te alii. Ego illud
abs te contendam, quod tacente me tua sponte facturus eras,
me ut amare pergas et mea opera, ubicunque opus fuerit, uti;
erit id adeo non ingratum, ut, si secus facias, sim de tua
in me voluntate dubitaturus.
Bene vale et d. Tomanno, item Gvalthero et Ioanni Wolfio
(cui petenti scripsi de negocio quodam suo nuper) et generis
tuis suavissimis cum filio meo nomine S. (si molestum non
est) dicito.
Augustae  3. maii anno 1569 festinanter.
Matthias Schenckius t[uus].
D. Heinricho Bullingero, viro pietate atque eruditione
praestanti, d. atque amico observando.
