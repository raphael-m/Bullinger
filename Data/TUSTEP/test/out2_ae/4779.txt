<nr>4779</nr>
<ae>Edmund Grindal an Bullinger.</ae>
London, 9. Juni 1568.
Zürich StA, E II 369, 65f.
Ep.Tig. I, S. 119f.
Orig. (Unterschr. u. P.S. aut.)
Auszug betr. Schottland in Zürich ZB, Ms F 17, 240v-241r.
Sal[us] in Christo. Credo me omnes pietatis tuae literas
accepisse, pro quibus tibi maximas gratias ago. Superioribus
nundinis Franckfordianis non respondi, quia initio
quadragesimae tertiana febre laborabam, cui successit
ocularis morbus; at nunc gratia domini bene convalui.
Gratulor vobis et Genevensibus tam quietum rerum statum;
quod plane miraculi instar esse potest. Habetis enim ex omni
parte adversarios infensissimos.
Nostra controversia vestiaria, de qua scribis, ad tempus
deferbuerat; sed hyeme elapsa recruduit, idque opera
quorundam qui magis fervidi sunt, quam aut docti aut pia
prudentia pręditi. Cives Londinenses nonnulli infimi
ordinis, adiunctis quatuor aut quinque ministris, qui neque
iuditio neque eruditione pollebant, apertam defectionem a
nobis fecerunt, atque aliquando in domibus privatis,
aliquando in agris, nonnunquam etiam et in navibus, suos
habuerunt conventus, et sacramenta administrarunt. Sed et
ministros seniores et diaconos suo more ordinarunt; quosdam
etiam, qui ab eorum ecclesia defecerant, excommunicarunt. D.
Laurentium Humfredum, Sampsonem, Leverum et alios, qui multa
passi sunt pro libertate circa res adiaphoras obtinenda,
quia sese cum illis non coniungunt, pro semipapistis habent,
neque illorum conciones audire suis permittunt. Qui huius
sunt factionis numero sunt fere ducenti; sed fęminarum
quam virorum maior est numerus. Consiliarii regii
pręcipua huius factionis capita nuper carceribus
mandarunt, et hoc agunt, ut hęc secta tempestive
coerceatur.
De rebus Gallicis et Belgicis scio vos subinde certiores
fieri. In Scotia novae
turbae exortae sunt. Secundo maii elapsi regina, quae in
arce sita in lacu Levino captiva detinebatur, corruptis
custodibus evasit ex carcere, et ad arcem Hammiltoniam
confugit, atque ibi milites collegit. 13. maii regni
gubernator (regentem vocant), collecto exercitu, cum iis qui
a regina stabant levi proelio conflixit. Fugatus est
exercitus reginae. Desiderati sunt circiter centum;
cęteris fugientibus, qui ad unum deleri potuerant,
parcitum est. Ipsa vero, paucis comitata, confugit ad mare,
et conscensa parva navicula angustum fretum, quod est ad
Solvei fluminis ostia, traiecit, et ad civitatem
Carliolensem, quae est in nostro regno, pervenit. In arce
illius urbis adhuc manet, sed tamen sub honorifica custodia.
Regina Scotiae petit a nobis auxilia, ut restituatur in
regnum, quod metu (ut ait) coacta filio resignavit; aut
saltem ut in Gallias tuto mittatur, ut ibi amicorum fidem
exploret. E contra proceres Scotiae petunt per legatos, ut
ipsis denuo ad custodiam tradatur, indignum asserentes, ut
iterum regnet, quae et regis mariti necem procuravit, et
postea cum ipso regicida Bothwellio, cui adhuc uxor in vivis
erat, adulterinis nuptiis sese coniunxit. Quid de istis
statuetur, adhuc nescimus. Dominus omnia in bonum vertat!
Quicquid erit, si dominus vitam dederit, efficiam ut
cognoscas. D. Gvalterum et cęteros fratres oro ut meo
nomine salutes. Dominus te conservet, vir vere in domino
reverende, et frater charissime! Londini, 9^#'o iunii,
1568.
Deditissimus tibi in domino,
Edm. Grindallus,
Episcop. London.
Quum istas essem obsignaturus, renunciatum est mihi, ducem
Albanum Bruxellis 5^#'o huius mensis comitem Egmondanum et
Hornum ac circiter viginti alios nobiles capitali supplicio
affecisse. Apparet hominem natura satis ferocem, pręlio
illo cum Ludovico Nassoviensi prope Groningam infoeliciter
commisso, irritatum eo crudelitatis descendisse. Amisit
autem in eo pręlio Abanus Hispanorum (ut fertur) duo
millia, et Wallonum (ut vocant) tria. Occubuerunt etiam ibi
comes ab Orenberg, et Hispani duces insignes nonnulli.
Egmondanus monachum confessorem admisit, et crucem in ipso
supplicii loco adoravit. Comes ab Horn haec omnia respuit,
et in vera confessione mortuus est.
Reverendo in Christo, d. Henricho Bullingero, ecclesiae
Tigurinae ministro fide[li]ssimo et fratri charissimo.
