<nr>1257</nr>
<ae>Sebastian Stiller an Bullinger</ae>
Gunzenhausen, 19. November 1551.
Zürich ZB, Ms F 62, 485. / Orig.(Aut.)
Eterna salute maximas ago gratias tuę humanitati,
pręstantissime vir, quę non dedignata est scribere
pauperculo Christi servo, loco meorum charissimorum fratrum
domini Iohannis Schnewolffii ac socii eius Petri, qui iam,
ut scribis, dudum extremum diem clauserunt, qui mei angeli
fuerunt me educentes de tenebris et umbra mortis. Ipsorum
persuasione adeptus sum cognicionem Christi et eius
evangelii, alias periissem in secta illa Carthusiana tam
corpore quam anima. Ideo me continere haud potui, cum
adesset civis vester Tiguriensis ac promisit se omnino
literas pręsentaturum, quod et fideliter fecit, quin
aliquid literarum exerarem, quibus vitam seu obitum meorum
fratrum possem explorare. Iam nihil aliud restat, ut
hortaris tuis literis, nisi ut me quoque disponam hoc iter,
quod ipsi fęlicissimo fine peregerunt, propediem
peragere.
Deus optimus maximus faxit prosperum finem. Dominum
Ehingerum commendatum habeto; nam multa mihi scripsit de
beneficiis in ipsum per tuam humanitatem ceterosque
ecclesiarum vestrarum ministros collatis. Salutabis nomine
meo dominum Pellicanum; nam eius commentariis Bibliorum utor
plurimum quemadmodum et tuis in Matheum et epistolas Pauli
meis in sermonibus, necne et civis ille, qui ad te fideli
manu pertulit literas, mei causa salutetur. Valeat
t[ua] h[umanitas] quam fęlicissime in
Nestoreos usque annos. Datum in Guntzenhausen  19. novembris
anno 1551.
Tę humanitati deditissimus Sebastianus Stillerus.
Excellentissimo prestantissimoque viro domino Heinricho
Bullingero, ecclesię Tiguriensis pastori vigilantissimo,
suo fratri unice dilecto.
