<nr>3503</nr>
<ae>Fran¢ois Hotman an Bullinger</ae>
<od>
Straßburg, 8. Januar 1561.
Ep.
Hot. 30. / Druck.
Ep.Calv. 3311(XVIII, 307ff.)
                                  Franciscus Hotomanus S. D.
Pater optime, usque adhuc distuli scribere et tibi et clarissimo d.d.
Martyri, dum is ex aula rediret, quem eo remiseram, ut Galliae nostrae statum omnem descriptum mihi afferret.
Nunc, dum illum cupide expecto, ne cuius apud te negligentiae arguar, quem tanquam optimum parentem reverenter colo et observo, quae mihi animus quidam renunciavit, scribere vobis statui.
Rex Navarrus non nobis quidem satisfacit, vinxit tamen spem et expectationem omnium; autoritatem et dignitatem suam retinet deque ea cum Itala Medicea pugnat, quae incredibile dictu est quanta rabie feratur in homines christianos.
Itaque iureiurando illum adigere voluit ad promittendum fore, ut regulum Carolum in paterna atque amica religione conservaret.
Comestablius cum Navarro exercitum omnem abegit et Guisianis perniciem sine dubio molitur, qui magnopere ab Itala et Navarro contendunt, ut
sibi ab aula abesse et vel Romam vel in Lotharingiam abire licet.
Amirallius et eius frater Andelotus operam suam Navarro fideliter navant; sed ille praesertim ab omnibus in coelum tollitur laudibus propter orationem praeclaram, quam apud Navarram et caeteros proceres habuit: regem a deo vita esse miserabiliter multatum, quod tam inhumaniter cum suis subiectis ageret.
Condensis princeps constantiam retinet maiorem in custodia, quam quum liber et solutus esset; certissimum est illum eiecisse
sacrificulum e cubiculo suo, quem eo Medicea miserat, ut ibi missificaretur; praeterea nolle e custodia egredi, antequam de accusatione cognoscatur et talio calumniatoribus constituatur.
Vidua Scotta Fontaneblaeum cum avunculo quodam suo proficiscitur miris modis sese exagitans et utriusque regni iacturam deplorans; quam a Scottis cara sit, non ignorat.
De comitiis trium statuum plane nihil habeo quod dicam; aiunt illa haberi coepta esse, sed postea dilata, quod mihi sane quam iucundissimum nuncium accidit; nam ut erant constituta, metum mihi permagnum afferebant, quippe quae afflatu a Guisianis ad suas rationes parata et ficta essent.
Confirmant etiam plerique edictum promulgatum esse, ut omnes, qui propter religionem in custodia et vinculis essent, liberentur.
Haec de Gallia.
Principes nostri conventum agunt Neumburgi ad 21. huius mensis diem.
Utinam de concionatoribus compescendis aliquid statuant; sed vereor, ne Palatino electori nonnulli offensiones pariant.
Marpachius noster (numquid tibi vir egregius videtur?): "Profecto", inquit, "si verum est, quod aiunt de Gallia, fore ut evangelium ibi promulgetur, omnes evadent Zwingliani." Utrumne ex dei an alterius spiritu ista vox manavit? Mihi et d.
Zancho omnes sunt propter nugacissimum quendam libellum infensissimi;
sed deus nobis parens erit et tutor adversus illorum insidias.
Quem oro, ut te tuamque ecclesiam spiritu suo conservet.
Vir clarissimo et pater observandissime, vale et salve et d.
Martyrem, venerandum senem, cum omnibus collegis tuis honorificentissime saluta.
Argentorati  8. ianuarii 1561.
Clarissimo et spectatissimo viro d.
Henrico Bullingero.
