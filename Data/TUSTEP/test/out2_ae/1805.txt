<nr>1805</nr>
<ae>Theodor Beza an Bullinger</ae>
Genf, 24. Dezember [1553].
ZÃ¼rich StA, E II 368, 76. / Orig.(Aut.)
Ep.Calv. 1878 (CR XIV 713ff.)
Fideli servo dei et fratri mihi observandissimo d. Iacobo
Valerio ecclesiae Lausan[n]ensis pastori  Lausan[n]ae.
Salutem et gratiam a domino. Hodie, mi pater, quum apud d.
Calvinum nostrum essem, commodum redditae sunt nobis literae
tuae pro quibus maximam tibi gratiam habeo. Immo vero mihi
non suppetunt verba quibus declarem quantae mihi voluptati
fuerit tua ista singularis promptitudo et alacritas in
iuvanda ecclesiae communi caussa, eo quidem nobis gratior et
iucundior quo rariora sunt istius fidei et zeli exempla. D.
Iesus deus noster, cuius caussae hoc dedisti, pergat tibi
benedicere et aliquando tui istius in ecclesiam suam officii
meminerit. Sed de tota hac re plura ex d. Calvino ipso
intelliges, qui nunc, quum sit occupatissimus, maluit nihil
rescribere, quam in tanto beneficio nimium parce et ieiune
singularem fidem ac integritatem tuam testari. Et hac quidem
hactenus. Nam quia publicus tabellarius nondum rediit
nihildum ad te potest de huius negotii catastrophe
perscribi. Caeterum, mi pater, tua ista alacritas in
iuvandis ecclesiis, quam toties experti sumus, facit ut nos
quoque vicissim operam tuam eo frequentius atque etiam, si
ita loqui licet, audacius flagitemus.
Tenetur Dolae apud Sequanos captivus quidam ex oppido
Salinarum, homo bene doctus et valde pius, quantum ex
aliquot ipsius ad nos literis cognoscere potuimus et ipsa
nunc res declarat. Is quum iam paratus esset ad migrandum
fraude quorundam monachorum interceptus nunc in extremo
discrimine versatur, et rogat ut si praesenti morti possimus
illum eripere, ne illi desimus pro mutua charitate, paratus
interim ad crudelissima quaeque potius perferenda, quam ut
Christum abneget. Paris Panerius ei nomen, LL. doctor:
natus est ipse satis honesto loco et Fuggerorum quorundam
non ita pridem fuit praeceptor in Pictaviensi academia. Sed
ipsius mater et fratres, partim metu partim etiam perfidia,
videntur de illius vita non magnopere solliciti. Ergo
superest ut nos veri simus illius fratres. Ecclesia nostra
de eo ad magnificentissimos nostros principes perscripsit,
quos speramus Christi caussam suscepturos. Sed rogo te
praeterea, mi pater, ut si quid isthic potes in hoc negocio
id omne ostendas in istius optimi fratris caussa. Potes
autem, ut opinor, plurimum, non modo quia, ut existimamus,
in tam iusta caussa tam pius et christianus senatus
petitionem tuam non repudiabit, sed etiam quia privatim
quoque existimamus d[ominum] illum consulem amplissimum,
vere pium et christianum, quicum tibi affinitas intercedit,
plurimum apud Sequanos illos hoc potissimum tempore
authoritate sua valere. Itaque magnopere te rogamus ut,
quibuscunque modis tibi commodum erit, fratrem illum nostrum
ex faucibus leonis eripiendum cures: de qua re, ut opinor,
a nostro quoque collegio communes literas accipies. Nam haec
ego Genevae tumultuarie ad te scripsi. Domum quum rediero
diligentius, ut spero, et accuratius ad te scribam. Bene
vale, mi optime et observandissime pater. Dominus Iesus tibi
benedicere teque indies magis ac magis confirmare pergat.
Genevae pridie natalis domini.
Theodorus Beza
filius tibi in domino addictissimus.
.
