<nr>1420</nr>
<ae>Matthias Erb an Bullinger</ae>
Reichenweier, 6. Juni 1552.
Zürich StA, E II 361, 172. / Orig.(Aut.)
Gratia Christi tecum. Tametsi ad te, doctissime Bullingere,
virum et de me et de ecclesiola nostra optime meritum, non
sepius scribam, quod nolim scilicet te meis occupari nugis,
tamen quum hic Ioannes Ulstetterus, sementarii nostrę
reipublicę scholęque prefectus, gener Pauli Fagii
senioris, petiturus esset Tigurum, volui scribere, ut illi
esset occasio te adeundi. Is referet, quantum nos hic diebus
superioribus multorum invidia quieti spectatores
pertulerimus inter tot armorum strepitus et bellatores
classicum canentium. Quantis enim calumniis et nos, ne dicam
dei filium et sacrosanctum eius verbum adfecerint,
incredibile est dictu; at deus videbit. Nunc vero exercitu
Gallico ad Luczelburgun traiecto sedati et utcunque vicini
nostri tranquilliores compescunt labella. Scribit Hedio
superiori hebdomada arcem Rodenbach non procul a
Luczelburgo, quod est sub ditione marchionum Badensium,
iuniorum adolescentum Philiberti et Christophori, a Gallo vi
occupatam indeque ingentem thesaurum spoliasse, ob treymal
hunderttausent guldin, exceptis poculis argenteis et
clenodiis; nam tota regio omnes suas copias illuc ceu in
quoddam asylum collocarunt etc. Direptis vero omnibus arcem
Vulcano sacrificans penitus diruit etc. Certe inscrutabilia
sunt dei iuditia. Tu ora pro nobis, ut in hisce turbinibus
ecclesia Christi salva consistat ac tandem horribili hac
tempestate sedata vitam in melius emendantes credamus in
filium dei. Amen. Saluta tuos domesticos cum fratribus.
Richenvillę  6. iunii 1552.
T[uus] ille Erbius senex.
Eximio viro pietate ac eruditione d. Heinrycho Bullingero,
ecclesiaste Tigurinę [ecclesie] fidelissimo, suo fratri.
