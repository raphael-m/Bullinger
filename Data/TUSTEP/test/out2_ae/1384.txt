<nr>1384</nr>
<ae>Johannes Haller an Bullinger</ae>
Bern, 6. April 1552.
Zürich StA, E II 370, 165. / Orig.(Aut.)
S.  Satisfactum meae tandem est expectationi; nam et abs te
literas et a Froschovero exemplaria accepi. Gratias ago tibi
pro tuis pro me susceptis laboribus, tum etiam pro libello
illo tuo, quo diserte nostras ecclesias ab haereseos crimine
purgas. Reliqua exemplaria distribui, prout cuique erant
inscripta, excepto, quod Ioanni Rodolpho ab Erlach est
nuncupatum, quod adhuc mecum propter illius ab urbe
absentiam habeo. Agunt magnas omnes gratias, hocque ut tibi
ipsorum nomine significem, rogant. Descriptionem bellici in
Germania apparatus remitto hic et hoc quoque nomine ago
gratias. Rogo, ut diligenter deinceps omnia quoque
communices. Silent apud nos nunc omnia, licet varius et apud
nos sit rumor de Schertlio ab hostibus concluso; sed rumor
iste non meretur fidem. Helvetii valde in ipsum sunt
exacerbati, nonnisi sacrilegium appellant, den kelchdieben,
quoties de ipso loquuntur, et nostris quoque infensi sunt,
eo quod passi sunt ipsum militem in sua ditione colligere.
Simulaverant se auxilia Gallo negaturos; sed auri sacra
fames facit, ut danti pecunias nihil negare possint, sed
omnem prostituant pudorem. Hac transierunt pridie
Lucernates; hodie Urnenses venturos aiunt; iam venere
Tugiani et quidam alii, 2 vexilla;* (* a.R.: iam - vexilla
Zusatz a.R.) Solodorum transeunt. Legati ad comitia missi
sunt consul Negelinus, et qui Hallero successit, quaestor
novus Tilgerus, qui paucos ante dies ex aula regis venit.
Expectamus ex his comitiis aliquid novi. Oremus dominum
diligenter, ut non pro meritis nostris nobis retribuat, sed
pro sua nos in his turbis tueatur gratia detque spiritum
fortitudinis, sapientiae et pacis, per quem possimus quaevis
declinare  adversa! Ottonis, charissimi affinis, mors me
quoque graviter affligit; utinam nihil portendat mali!
Hieronymus ille Genevensis tandem nobis quoque negotium
facessere incepit; accusatus est hic a classe Tononiensi, in
qua agit, quod etiam illic suos privatim incipiat colligere
discipulos, unde maiores possint turbę sequi. Accersitus
et obiurgatus est. Voluit se nobis quoque multis ingerere;
sed paucis cum eo egimus cupientes ecclesias nostras in pace
conservare. Magno Calvini laborat odio, ex quo hęc omnia
proficiscuntur. Conabatur contra illum scribere; sed hoc a
senatu nostro prudentissime illi interdictum est.
Magdeburgensibus nihil a nobis est missum, quia neminem
habebamus, qui Farncofurtum proficisceretur, nec tutum erat
aliis committere. Basilienses audio collegisse iustam
summam; sed an miserint, ignoro. Haec habui modo, quę ad
tuas responderem; tu boni consule et in domino optime vale.
Salutat te tuamque mea familia. Bernę  6. aprilis 1552.
T[uus] Ioannes Hallerus.
Clarissimo viro d. Heinrycho Bullingero, Tigurinae ecclesiae
fidelissimo pastori, domino et compatri suo observando.
                            Zürich.
