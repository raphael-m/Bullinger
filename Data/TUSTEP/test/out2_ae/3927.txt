<nr>3927</nr>
<ae>Bullinger an Johannes Calvin</ae>
Zürich, 27. März 1563.
Zürich StA, E II 342a, 454. / Orig.
(Aut.)
Ep.Calv. 3921 (XIX, 678f)
S. D. Nihil aliud possum rependere tibi, domine colendissime et
frater charissime, pro labore et diligentia tua, qua exacte ad
nos perscribis res Gallicas, quam gratiarum actionem.
Itaque tam
fratrum quam meo nomine maximas humanitati tuae gratias ago;
recepimus enim et legimus, quae  15. martii et  19. scripsisti.
Valde laetati sumus et egimus deo gratias, qui nos non deserit et
in moeroribus consolatur.
Oramus sedulo dominum, ut nostris
benedicere pergat, hostes vel convertat vel sternat et huic bello
cruentissimo exitum felicem per pacem piam ac stabilem largiatur,
ne frustra tot et tanta passi sint viri boni.
Vicini nostri militem vel supplementum miserunt  20. martii et
quidem collectitium et parum instructum, 1500; alii aiunt esse
2000. Utinam vigilent fideles, ne iterum pacis praetextu novis
copiis se instruant hostes et nostros opprimant! Audimus enim,
nescio tamen quam certo, Büranum iuniorem Guysianis adducere
equites 2000 ex Belgico.
Audimus praeterea in Germania colligi
ducentena millia aureorum pro Guysio.
Spero ista omnia, simulac
audierint periisse Gysium, in leves abitura auras.
De captivitate
Lotharingii cardinalis nihil unquam tale ad nos ut ad Albrechtum
Lugdunensem allatum est.
Audivimus illum fuisse apud imperatorem
Oeniponti<f1>Innsbruck.<fe> et tractasse de nuptiis inter reginam Scotiae et
Ferdinand[um], imperatoris filium, contrahendis.
Negotium Pellizariorum, qua potui fide et diligentia, egi apud
senatum<f1>Siehe Bullingers Schreiben an den Rat in Zürich StA, A 211.2, Nr. 24.<fe>.
Impertravi literas, quarum exemplum hisce inclusi;
iamiam recepi; vertere non licuit.
Retinui per biduum
tabellarium: heri venit; hodie literas impetravi; cras discedet.
Haec sub vesperam scribo.
Scribae pro more dedi asses  15 vel
batzios 7 cum dimidio; cavi, ne ullos sumptus facerem maiores.
Pellizarium orabis, ut benigne consulat hoc meum officium, quod
ei propter tuam commendationem impendi.
Literas magistratus
mittam fideliter consulibus Curiensibus et commendabo eis
c[aus]am hanc quam diligentissime.
Heri scripsi d.
Fabritio, cui
etiam commendavi, qua potui fide, ac scio illum fore sedulum.
Optime vale.
Tiguri  27. martii sub vesperam 1563.
Bullingerus tuus.
Dicitur colligi exercitus in Germania ad Metim recuperandam.
Vidua beatae memoriae Martyris fratrem habet; is est apud d.
admiraldum in aula eius; quia vero multo tempore nihil scripsit,
sol[l]icita est, ne interierit.
Oramus ergo, ut, si possis,
perquiras per amicos tuos, an vivat an mortuus sit.
Merende est
nomen familiae.
Clarissimo viro d.
Ioanni Calvino, fidelissimo Genevensis
ecclesiae pastori, domino meo colendo et fratri longe charissimo.
Genff.
