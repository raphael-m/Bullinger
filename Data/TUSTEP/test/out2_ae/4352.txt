<nr>4352</nr>
<ae>Christoph Thretius an Bullinger</ae>
Krakau, 7. Oktober 1565.
ZÃ¼rich StA, E II 345, 658f.
/ Orig.
(Aut.)
Wotschke, 253f.
Exc.
Gratiam et pacem a deo patre et domino nostro Iesu Christo cum incolumitate diutissima toto ex animo tibi precor.
Observantiam meam tui, studium atque officium
diligenter tibi commendo.
Superioribus proximis mensibus perscripsi ad  te, Bullingere, vir clarissime ac pater plurimum colende, longas satis literas easque
curavi ad te diligenter perferendas; nam pluribus mercatoribus non eodem itinere tendentibus easdem dedi, ut saltem ad tuas manus unice, quemadmodum spero,
pervenirent, et tibi etiam ostendi, quomodo possint tuae ad nos tuto perferri.
In his multa de nobis, plura de perturbatione nostri regni, plurima de vastatione
nostrae ecclesiae, conquestus sum, quae longum esset et valde utrique molestum iterum commemorare.
Leges nostras illas literas, tacitus considerabis et vicem
nostram, scio, qua es humanitate, deflebis et eo magis, cum nullum appareat remedium et contagio illa in dies magis grassetur et latius serpat.
Qua de re omnia
vobis referret Nicolaus Dlusius, nobilis Polonus, inter nostrates clarus, ornatus.
Qui cum sit et consuetudine ipsa iam mihi coniunctissimus, non possum eum
non vehementer diligere, quem tu iam cum tuis symmistis optime nosti; educatus est enim apud vos et nunc redit, ut vos revisat et quaedam alia negocia
conficiat.
Illum ut tuo more complectaris, rogo; dignus est, qui et abs te et ab omnibus piis diligatur; nam complura sustinuit nobiscum cum Arrianis certamina
et matri etiam suae, Arrianicae mulieri, vehementer est adversatus.
Cum enim omnes ii in suas partes eum pertrahere conarentur, ipse singulari dei protectione
non semel est eluctatus, quare suscipite illum et ea, qua soletis, humanitate excipite.
Secum praeterea ad vos ducit duos adolescentes nobiles et sibi
affinitatis iure coniunctos et charos.
Eos tibi, praesertim cum fuerint apud me et in convictu et in institutione nostra complures menses, commendo, tum etiam
omnibus illis praeclaris viris, qui humaniora studia pertractant, praecipue commendatos cupio.
Isthuc enim mittuntur meo hortatu atque suasu, ut litteris
humanioribus ac etiam divinis operam dent, mores non inelegantes discant, linguam deinde vestram percipiant, ecclesiae optime institutae formam et effigiem, qua
ego una tanquam purissima recreor, perspiciant et intueantur, dogmata sincerae religionis sanctissima nulla erroris labe infecta perdiscant, semina christianae
pietatis, quae apud vos incorruptissima, optima et sana sunt, percipiant, ut, cum ad nos redeant, non vulgare aliquod, sed divinae nostrae religionis insigne
specimen in eis eluceat, non eruditio mediocris, sed recondita possit ostendi, mores non invenusti nec inelegantes appareant, quae omnia vestra potissimum
humanitate secum allaturos esse confidimus et nobis persuademus.
Pater istorum vir est praeclarus illustri familia editus et ampla dignitate ornatus, moribus
optimis praeditus et evangelicae doctrinae fautor et antitrinitariorum impugnator acerrimus, quo fit, ut eius liberos ingenuos et optime educatos vobis quam
commendatissimos esse cupimus.
De libello Osii, nequissimi nebulonis, in quo stringit gladium in vos et Heidelbergenses ministros, quid statuistis, vehementer avemus cognoscere.
Hic ipsius
coniurati quasi victoriam consecuti iam parant triumphum.
Sed o utinam, clarissime Bullingere, paucis illius nebulas depellatis et ori eius tam effreno aliquod
loquacitati fraenum iniciatis, ne adeo libere, proterve, petulanter in vos, eximios Iesu Christi servos, et caeteros ministros dei impune lasciviat et
debachetur.
De me autem et de statu meo nihil est aliud, quod ad te, patrem meum, scribam, quod non literis superioribus copiosissime expresserim.
In assiduis
laboribus sum et molestiis gravissimis in dies afficior.
Faxit deus, ut omnia ad ecclesiae nostrae profectum et incrementum cedant.
Caetera generosus d.
Nicolaus Dlusius tam de regni nostri quam de ecclesiae nostrae miserabili statu implebit vel potius explebit.
Sed et pueri de meis vigiliis et laboribus plurima
referrent.
Pauca ego attigi in literis ad Simlerum et Lavaterum.
Nunc vale felicissime, mi pater colendissime Bullingere.
Te deus unus in trinitate noster, cui ex corde deservis, incolumem atque felicem et in hac decrepita
aetate bene valentem diutissime conservet votaque omnia tua fortunet.
Saluto officiosissime filios tuos charissimos, fratres mihi colendissimos, et Veritatem ac
Dorotheam filias, virgines lectissimas universamque familiam et symmistas tuos, quibus me humiliter commendo.
Datum Cracoviae e nostro gymnasiolo nonis octobris 1565.
Addictissimus et tui observantissimus famulus Christophorus Thretius.
. . . . . . . . .  atque piissimo viro do[mino . . . . . . . ri d.
Henricho Bullingero, . . . . . . . Christi servo eximio ec[clesiae Tigurinae] episcopo
vigilantissimo, . . . . .
frat]ri colendissimo.
                                                    Tiguri.
