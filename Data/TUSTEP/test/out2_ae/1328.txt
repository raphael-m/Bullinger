<nr>1328</nr>
<ae>Wolfgang Musculus an Bullinger</ae>
Bern, 30. Januar 1552.
Zürich StA, E II 360, 173. / Orig.(Aut.)
S. D.  Qui has ad te perfert, compater in domino charissime,
nomine m. Ioannes Thomas Husinger, legatus est civitatis
Magdeburgensis; habet, quae coram senatu vestro agat.
Arbitror haud opus esse, ut causam illius vel exponam
literis vel commendem; nam ipse fuse exponet omnia non sine
sigulari vestra delectatione et audiendi aviditate, et causa
ipsa tam egregię civitatis in se ipsa talis est, ut iam
omnibus non modo evangelii Christi amatoribus, sed et
Germanicę libertatis studiosis admodum sit commendata.
Accepti sunt hic tam a senatu quam a civibus satis
amanter et honorifice; verum ex literis Halleri, opinor,
intelliges nostrorum propositum.
Postremum meum scriptum in tuam gratiam compositum etsi
nihil habet non veri meo iudicio, oro tamen, pro tua
prudentia et vigilantia diligenter perpendes et haud secus,
quam si tuum esset ipsius, vel corrigas vel supprimas, iuxta
quod faciundum videbitur. Breviter in illo quaedam
perstrinxi, quae poterant fusius exponi et firmius
communiri; verum non sine ratione paucis agendum putavi.
Optime vale, compater charissime. Audies ex
isto Magdeb[urgensi] legato quaedam de singulari et
admodum grandi expeditione quadam bellica, si perconteris.
Salutem tuis omnibus. Bernę  1552.  30. ianuarii.
W[olfgangus] Musc[ulus], compater tuus in domino.
Praestantissimo theologo m. Heinrycho Bullingero, compatri
suo cumprimis colendo.
                                      Tiguri.
