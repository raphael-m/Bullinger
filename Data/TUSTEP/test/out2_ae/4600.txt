<nr>4600</nr>
<ae>Bullinger an Tobias Egli</ae>
Zürich, 18. Mai 1567.
Zürich StA, E II 342a, 506. / Orig. (Aut.)
Gr. III, 11f. R.
S. D.  Quamvis insalutato me discesseris nec sciam eius rei
c[aus]as iustas, insuper toto tempore, quo Curiae
iam fuisti, ne literulam quidem scripseris ad me, pergam
tamen ego in eo scribendi officio, quo plurimum delectatus
est praedecessor tuus, vir per omnia fidelissimus et
excellentissimus, tantisper, dum videro me plane praeteriri
a te. Officiosissimus alioqui fuit d. Fabritius p[raeclarae]
m[emoriae] ac semper copiose de rebus omnibus scribebat, nec
ego illi deeram. Quod autem nunc ad te scribo, hoc
potissimum me movet, quod audio certamen esse d. Zancho cum
sua ecclesia et cum symmysta. Et quamvis nihil dubitem de
tua fide et diligentia, hortor tamen, ut sedulo et
pertinaciter studeas in futura synodo ad concordiam reducere
discordes. Cum ille apud nos esset, promisi me hac de re
scripturum ad te. Petebat alioqui nostrum iudicium de ea
controversia; sed cum intelligeremus totum negotium ad
futuram synodum vestram reiectam, nos praeiudicare quicquam
noluimus. Incidunt saepe apud Italos maxime contentiones;
tibi vero et aliis annitendum, ne ignis accedat igni, sed
detrahatur plurimum et amicę compositiones fiant. Plus
nimium alias contentionum est in ecclesia. Orandus quoque
incessanter dominus, ut pacem concedat [et animos eff.....
.. . . . .  tos placet atque tran]quillet. Qui has tibi
affert literas Anthonius Gaza, vir est bonus, ut arbitror et
ex colloquio colligere potui. Petivit, ut ipsum tibi
commendem; oro itaque, ut ipsum iuves, amice accipias et
dimittas. In Belgis omnes disturbatae sunt ecclesiae et
affliguntur fideles crudelissime. Gotha se dedidit,
sumptumque est supplicium de proscriptis. Quid faciat
Hispanicus exercitus in Insubria a te audire malo, qui
certiora habes.
Oro, diligenter salutes tres consules et symmystam tuum
Gantnerum, de cuius silentio etiam miror. Saluta item
amplissimum virum d. legatum regium et dic me ab illo maxime
petere, ut, si quid certi habeat de Turca et eius
expeditione ex republica Venetorum, ut mihi communicet vel
per te vel per literas. Si quid cognitu dignum accepero,
vicissim ei communicabo. Optime vale.
Tiguri die pentecostes sub vesperam 1567.
H[einrychus] Bullingerus senior.
Ornatissimo viro d. Tobiae Eglio, Curiensis ecclesiae fideli
ministro, domino meo colendo et fratri dilecto.
Chur.
