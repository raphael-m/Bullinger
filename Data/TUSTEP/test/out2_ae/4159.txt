<nr>4159</nr>
<ae>Johannes Kessler an Bullinger</ae>
St. Gallen, 6. Juni (1564).
Zürich StA, E II 351, 214. / Orig.
(Aut.)
Regest: Egli, Sabb.
S. 654 (Nr. 4..)
Min underthenig, willig dienst, gehorsam, und was ich lieben und gutts vermag, sie üch von mir allzit bevor, erwirdiger her unnd vatter.
Üwer schribenn, an
Josua, minen son, gethuͦn, hatt er mir in dißer stund in gehaim und vertruwen vorgeleßen, habend och dasselbig von üch als uß üwer getrüwen sorgfaltige und
fürsichtigkait zuͦ gemainem friden dienstlich verstanden, sind derhalbenn des fürnemens, söllichem nach üwerem schriben als ain eehaffte zum fürderlichsten
und flißigisten statthuͦn; besunder diewil wir uff hüttigen tag des herren seckelmaisters unnd anderen eerenlüten von Appenzell uff ain hochzit siner
gefründten wartig sind, unnd sover er oder andere vertruwte erschinen, wurde es sich kommlich schicken, mundtlich mitt inen nach noturfft ze reden. Sover si
aber nit erschinen, habend wir unßeren radtschlag, wie wir sölliches an sin ort unverzogenlich bringen wellennd, sind och darby rädtig, den herren Walther
Clarer schrifftlich zuͦ berichten, damitt er by den rädten anhalt unnd verschaffen werde, das dann die not eraischt, der hoffnung, wil er ain landtzman unnd wol geachtet, es werde wol erschießenn.
Söllichs hab ich uff üwer beger wellenn üch ze wissen thuͦn, diewil der Josua jetz in der zit im gsessnen radt ampts
halben sin muͦß unnd nitt konnen noch mögen den botten anders abfertigen.
Wellend also jetzmal an dißem klainfugen verguͦtt haben.
Der her allmechtig unnd
barmhertzig gott welle sollichem spännigen handel zuͦ sines namen lob zuͦ frid und christenlicher ainigkat und wolfart unßer gemainen vatterland nach sinen
gnaden behulfen sin.
Üch sampt mir last grüisen min son.
Wellend unß och die herren und bruͦder fruntlichen grüisen.
Üweren gruͦß wellend wir by den
h[erren] bruͦderen trülich ußrichtenn.
Lassend unß üch alzit befolchen sin.
Wir muͦßend warten, wo das kriegsvolck, umb Rankwil und Bregentz besamlet mitt
teglichem zulaff hinus welle.
Gott breche alle böße pratik.
Es ist nitt ze verachten und wil ain sorg und uffmercken eraischen nach gstaltsame der zitten.
Geben uff  6. junj  Santgallen.
Joannes Keßler, ü[wer] erwird[en] alzit williger.
Dem eerwirdigen, hoch-und wolgelerten herren m.
Hainrichen Bullinger, der statt Zürich trüwen diener an des herren wort, minem insunders günstigen und lieben
herren.
