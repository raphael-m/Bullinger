<nr>4910</nr>
<ae>Georg von Stetten an Bullinger.</ae>
Augsburg, 18. Juni 1569.
Zürich StA, E II 378, 1840. / Orig. (Aut.)
S. Ante biduum scripsi d. Gvalthero, tempore autem exclusus
tum tibi scribere non potui, domine mihi plurimum
observande. Nunc etiam remitto, quae mihi communicasti,
omnia, quae prioribus ad te literis mittere oblitus eram.
Apud nos nunc varia dicuntur, sed admodum incerta praeter
pauca quidem, scilicet Bipontinum oppidum Chariti ad Ligurim
situm prope Bituriges expugnasse cęsis praesidiariis
omnibus, Ligurim transiisse et vagari pro lubito nemine
impediente; Daumalęum esse Biturigibus, regem Lutetiis.
In Hispania Mauri cum Hispanis congressi duobus praeliis
victores evaserunt; crescit illorum potentia in dies. Ita
iudicia dei non cessant, utcunque domitare videantur, imo
gravitate tarditatem compensant. Lugdunum venerunt a papa
missi Itali circiter 4000, inter quos equites 1000, magis
elegantia armorum atque vestium conspicui quam fortitudine;
malunt illi Lugduni in praesidio esse quam in hostem educi.
Pfauserus, imperatoris ecclesiasta, Laugingę praeterita
septimana, dum ventrem exonerat, exspiravit nemine
assistente sicque mortuus prope cloacam iacens repertus est.
Bene vale, domine colendissime, hasque literas boni
consulito, cum nunc alia non habeam, quae scribam, nisi
vanissimos rumores inserere velim. D. Gvalthero salutem meo
nomine quam officiosissime dicas, rogo, et filio meo hasce
inclusas transmittere digneris.
Datum Augustę  18 iunii anno 69.
R[everentiae] t[uae] observantissimus Georgius a Stetten.
Venerando, pio atque erudito domino Henricho Bullingero,
ecclesię Tigurinę antistiti vigilantissimo, domino et
amico suo colendo.         Zürch.
Darunter v. a. Hd.: "An herren Hainrichen Bullinger zuͦ
Zürich."
