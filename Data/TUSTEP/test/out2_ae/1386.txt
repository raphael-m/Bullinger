<nr>1386</nr>
<ae>Pier Paolo Vergerio an Bullinger</ae>
Vicosoprano, 8. April 1552.
Zürich StA, E II 356, 464ff.
Gr. I,  S. 248f.
Orig. (Aut.)
Clarissime Bullingere, accepi literas tuas bene lungas, quas
attulit Guidus, meus nuncius. Respondebo non ad omnia; nam
nec vacat nec opus est, sed ad ea, quae magis sunt
necessaria.
Quid ad te scripserit Galitius, me latet; tu affirmas
modeste illum se gessisse. Debeo tibi credere; sed certe
scio illum immodestissime ad alios scripsisse et affirmasse
Martinengum et me factum esse anabaptistam. Quid atrocius?
Mirum non fuisse H[enricum] Bullingerum ita nasutum,
qui potuerit in me subodorare illum foetorem tam gravem,
pręsertim quum me toties audierit et tractaverit, imo nec
in tota Helvetia aut Raetia ullum unquam fuisse, qui id de
me fuerit suspicatus, et solum Galitium esse tam acri
ingenio pręditum, qui me nosse potuerit. Ego itaque tam
periculosum hominis iuditium statui velle vitare et vitabo,
si deus voluerit, neque amplius in ulla synodo comparebo.
Nam si forte ageretur de latrone ad rotam adigendo et vellem
ego ad misericordiam inclinare et proponerem paulo mitius
agendum, tunc clamaret ille bonus vir me latronem esse.
Pulchre convenit comparatio, nam pronuntiavit me esse
anabaptistam, quia censui utendum moderationem cum eo, qui
erat de anabaptismo suspectus. Dicat me imprudenter egisse,
me esse hominem nullius consilii, et facile feram; sed quod
me hereticum velit facere, ferre non possum. Haec, quae ad
te scribo, illum homuncionem, ne quid gravius dicam, me pro
heretico editis literis ad quempiam ex nostris Italis
diffamasse, sunt vera, H[enrice Bullingere]. Vide
itaque, si colat tuum Vergerium, quem commendaras. At nihil
poterat synodi existimationi facere pernitiosius; nam Itali
fere omnes posthac ab eo abstinebunt. Et de his satis.
Tridentina sinagoga agit animam, ut multi prudentes putant.
Mirabilis deus, qui insperato affuit. Nata est inter eos ita
acris contentio, ut pugnis certarint; dilata sessio ad
pentecostem, et spero ad Grecas kalendas<f1>Adagia, 1, 5, 84 (LB II 284).<fe>. In summa: papa
sibi veluti turdus malum cacavit, qui bellum prius accendit.
Tu scribis: "Si vicerint hii, periit papatus per totam
Germaniam;" addo ego: "et per totam Italiam, et omnis
populus dicat amen."
Peragravi nuper totam Vallem Tellinam et seminavi, quantum
potui; deus det incrementum. Papistae hoc indigne ferunt me
non esse contentum in mea ecclesiola clamare adversus falsas
eorum doctrinas, sed vagari longe lateque, ut destruam, et
minantur illi quidem cotidie; verum ego in domino confido.
Multa adhuc habeo et unum maximi momenti, quod ad te
pertinet; sed differo in aliud tempus et forte coram
exponam. Nam brevi recurram ad vos longius profecturus, si
deus voluerit. Vale et salve. Ora pro me cum tota familia
atque ecclesia. Vicosoprani,  8. aprilis 1552.
Vergerius tuus.
[C]larissimo viro d. Henrico Bullingero, Tigurinae ecclesiae
pastori, fratri honorando.
                                    Tiguri.
