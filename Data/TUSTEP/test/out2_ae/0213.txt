<nr>0213</nr>
<ae>Eberhard von Rümlang an Bullinger</ae>
<od>Bern, 31. August 1548</od>
<vo>Autograph: Zürich StA, E II 360, 449</vo>
<dr> </dr>
<re> </re>
<tx>
Gratia et pax a deo et domino nostro Iesu Christo. Tametsi hactenus
indignationem meam represserim, venerandissime et colendissime parens et
patrone, ut qui tibi molestus reveritus sim, novi enim importunitatem meam,
quę propemodum in rabiem excedat, nisi prius eo, quo offensus sum, probe
excocto. Verum iam mihi temperare nequeo, quo saltem non levi parte exonerer, si
tuo fideo pectori committam. Torsit me acerbissime et pectus meum exulceravit,
quod perfida quorundam malignitate et clandestinis delationibus D. Musculi ad
nos adventus prepeditus sit; confisus fueram conatui nostro successum et eventum
studiis responsurum. Sed a concepta spe deiectus et exturbatus planeque
prostratus doleo graviter. Experior, quod, licet quidam submissos se simulent,
magnam tamen arrogantiam dissimulare, qui nimirum verentur eruditorum illustri
fulgore suos oculos noctuę instar oculorum hebetes configi, perinde atque
negotium esset imperium, quod consortem pati nequit. Verum est, quod magistratus
arguat virum, ita nostra stoliditate inebriamur, ut non nisi clava nostra nobis
collubescat, et graculi superare luscinias sibi persuadent. Ex animo odi et
abominor, elationem et superbiam eamque imprimis, quę specie humilitatis esse
aliis commendare contendit etc. Ego novi me, in me ipso nihil esse, nisi quis
vermiculum censeat, qui ad omnium piorum obsequia obstrictus esse debeam.
Verum nimium dialecticus et rhetoricus sugillor ab his, qui in palęstra sunt
muti et ad omnem motum obriguere etc. Est mihi scholę munus molestissimum,
ideoque apud D. quęstorem scholarcham huic functioni renunciavi, et quod iam
ago, sit, ut morem geram D. quęstori, usque dum commode circumspiciant alium.
Malim potius malevolorum ilia rupta quam ludis eorum exagitari, cum non omnibus
votis ad tantum taleque virum comparandum allaborarint. D. Hallerus egregie se
gerit; est omnibus gravis et acceptus, est et fidus absque omni fuco et penitus
cand[id]um pectus, quod fallere irreligiosum et furorem censeo efferatum.
Stupent adhuc dum nostri dentes ex hac amara uva, quod non obtinuimus. Deus
dignetur omnibus adesse et moderari, ne nomen et maiestas eius offendatur. Quod
ad Cęsarem adtinet, expectamus nostri explorationem; instat certe virga
domini; fateor omnes nos eam permeruisse et nostris peccatis accersisse, qui per
nostrum scelus non patimur, iracunda Iovem ponere fulmina. Iunior dux
Sabaudię petiit suam regionem vel ut iure coram Helvetiis cum eo agamus;
inquirimus actiones veteres et scripta; oportebit negotium iure experiri et
absolvi; nam subditi omnes hanc regionem detestantur, ut eius nomine arma non
arripiant; junckeros enim nutrit et promovet praefecturis. Indignantur
Constantienses in aperto latrocini desertos, qui nos inde nullas acquisivissemus
praefecturas; omnes lubentissime illis suppetias tulissent et iam destitutos
dolen.
dignetur omnibus adesse et moderari, ne nomen et maiestas eius offendatur. Quod
ad Cęsarem adtinet, expectamus nostri explorationem; instat certe virga
domini; fateor omnes nos eam permeruisse et nostris peccatis accersisse, qui per
nostrum scelus non patimur, iracunda Iovem ponere fulmina. Iunior dux
Sabaudię petiit suam regionem vel ut iure coram Helvetiis cum eo agamus;
inquirimus actiones veteres et scripta; oportebit negotium iure experiri et
absolvi; nam subditi omnes hanc regionem detestantur, ut eius nomine arma non
arripiant; junckeros enim nutrit et promovet praefecturis. Indignantur
Constantienses in aperto latrocinio desertos, qui nos inde nullas
acquisivissemus praefecturas; omnes lubentissime illis suppetias tulissent et
iam destitutos dolent. Sentio omnia apud nos esse perturbatiora, quam facile
quivis credat; novi hominum mentes et ingenia; sed quicquid sit, probamur igne.
Nulla extat virtus absque sanguine et luctu. Utcunque adversus Christum
ferociant, tumultuentur et fremant, triumphabimus commoriendo etc. Boni consule;
precipitanter scripsi Valentino iam ad abitum parato et adstante. Salutabis
omnes doctos et pios, consules utrosque. D. Ga[ltherum], Pellicanum, Theodorum,
Werdm[üllerum] et reliquos. Vale in Christo optime cum universa tua familia.
^$Datum die Veneris post Bartholomaei anno 48.
<un>Tuus clientulus Eb[erhardus] a Rümlang.
<lz>[Adresse:] Integerrimo et vigilantissimo simulque celeberrimo viro D.
Heinricho Bullingero, pastori Tigurino primario, suo venerando patrono in domino
observandissimo.
