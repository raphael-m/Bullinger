<nr>3646</nr>
<ae>Jakob Rüeger an Bullinger</ae>
<od>
Schaffhausen, 21. September 1561.
<vo>Zürich StA, E II 375, 653. / Orig.
(Aut.)
S. Scripseram ad te literas, humanissime d.
Bullingere, et cum putarem te illas accepisse, redduntur mihi, nescio an nuntius illarum oblitus in hospitio reliquerit vel num hospes illi non dederit.
In iis tamen nil aliud continebatur,
nisi quod significabam summo cum dolore fidelem Christi servum d. Simpertum ad superos migrasse  16. septembris summo mane circa horam secundam me praesente.
Sed plura de huius obitu scribere nec possum nec volo; non enim dubito, quin dudum tibi relatum sit.
Quid incommodi ad ecclesiam nostram inde sit rediturum (nisi dominus propitius mala avertat omnia), facile nobis est coniicere.
Conati sunt hactenus quidam haud obscuri apud me homines obtrudere ecclesiae nostrae viros, cives
nostros, satis quidem doctos, sed in negotio eucharistico nobiscum non sentientes; sed nil efficere potuerunt.
Interim seniores ecclesiae nostrae sunt insimulati, quod doctos viros ferre nequeant, non addiderunt dissentientes cum ecclesia et ministris eius.
Iam illi mutarunt sententiam; praetendunt vel simulant potius se nobiscum sentire; ideo primi pene urbis nostrae forsan conabuntur illos accersere aliquando.
Sed dominus novit, quid futurum sit.
Grübelius et ego accessimus magistratum
nostrum, obtulimus eidem nos per anni spatium vices Simperti una acturos ea conditione, ut stipendium destinatum cedat viduae orphanisque relictis, quorum 7 sunt.
Impetravimus hoc; ita in anni spatio nil timendum (deo auxiliante) ecclesiae nostrae.
Quales vero interim practicae et machinationes (nisi dominus dissipaverit quorundam consilia, qui Lutheranismum sapiunt) oriturae sint, tempus annus elapsus indicabit, quique vixerit, videbit mirabilia.
Dominus protegat ecclesiam suam ab omnibus
malorum insidiis, qui ita se effecturos sperant, ut aliqui fideles ministri profligentur.
Rogo te cum omnibus piis doctisque viris, ecclesiam nostram satis desolatam (quod quidem hactenus fecistis) vobis sedulo commendatam habeatis.
Dominus erit remunerator.
Alia, quae scribam, non habeo nisi tibi notissima, de obitu episcopi Constantiensis, praesentia Bolvileri, et quod concilium Tridentinum non procedit, id quod hac transiens comes quidam recitavit.
Vale in domino cum tuis.
Salutabis meo
nomine d.
Gvaltherum, Wolfium, generos tuos et filios etc.
Si quae habes et vacat etiam, nihilominus ad me scribito.
Scaphusiae  21. septembris 1561.
                              T[uae] h[umanitati] d[editus] Iacobus Rüger.
Clarissimo doctissimo ac praestantissimo viro d.
m.
Heinrycho Bullingero, antistiti ecclesiae Tigurinae et servo domini strenuo, d.
ac fratri suo in Christo plurimum observando.
Ann m.
Heinrich Bullinger, diener der kilchen zuͦ Zürich.
