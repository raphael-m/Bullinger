<nr>5005</nr>
<ae>Tobias Egli an Bullinger.</ae>
Chur, 8. Mai 1570.
Zürich StA, E II 376, 180. / Orig. (Aut.)
Graub. III, 187ff. Exc.
S.  Reverendissime d. pater, ago gratias immortales
humanitati et benevolentiae tuae, quae in me tanta tamque
incredibilis est, ut totius fere orbis negociis distentus
plenissimas etiam ad me dare non graveris. Utinam
praestantiam tuam insignem pari et debita opera afficere
datum mihi esset; nullis certe neque sumptibus neque
laboribus parcerem, quin operam meam reverentiae tuae abunde
comprobarem. Literas ad d. Carolum per affines suos accurate
misimus; nunc enim Genincii moratur et ni fallor in
praefectum etiam Meyenfeldensem a Foederibus eligetur.
Bibliopolam diu pertuli meliora de ipso sperans. Interim
autem lupi more ovile nostrum non mediocriter perturbavit
tamque extreme impudens factus est, ut nos omnes Arrianos
vocitare aperte non erubuerit, imo literis etiam suis hanc
contumeliam inferere non dubitarit nosque lacessere volupe
fuerit. Sed cum diuturnum perpetuum non sit, terminum
pravitati ipsius crastina dies adferet. Utinam eam in exilio
deserat, quam in patria fovere et disseminare velis atque
remis nunquam cessavit. Exiit libellus Germanicus, qui
inscribitur
[Fasnachtkuͤchle oder Vermanungbuͤchle], autore
Herxheimerio, nescio quali homine seditioso. Eius typi
exempla plura iam pridem sibi comparavit et tanquam
Delphicum oraculum ornavit et quam carissime vendens non
solum urbem nostram, sed et Vallem replevit Rucantiam.
Resipit seditiosus ille libellus nil nisi Svenckfeldianismum
et anabaptismum, eiusque beneficio discipulos plures sibi
fecit miser homo, cumque non semel illi exprobravimus, cur
non simili desiderio et tuos libros et Vadiani
contradictorios libellos emeret et divenderet, suspenso naso
et haereticis dicteriis admonitiones nostras excepit. Multis
egi, ex quo hic fui, cum collega et d. Pontisella, hominem
nempe istum ecclesiae nostrae minime alendum esse; sed
hypocrisi sua eos ita hactenus fefellit, ut mihi quoque
aliquantisper supersedendum et tacendum fuerit. Egregie
autem bonus Pontisella nuper in senatu fuit pudefactus; nam
cum impius ille audisset me salva functione mea ipsum
amplius ferre nolle nec posse, statim accessit d.
Pontisellam omnemque obedientiam se praestaturum promisit.
Pontisellae ita imposuit, ut non dubitaret illum deffendere
in senatum vocatum. Rogatus autem, quid de paedobaptismo
sentiret, diabolicum et minime christianum esse aperte fuit
ausus dicere. Tum ex senioribus quidam Pontisellae
defensionem ceu mendacem et inconvenientem professioni
bibliopolae manifeste sugillavit. Hinc commotus bonus vir
omnem nunc lapidem movet, quo expellatur tandem, qui
expulsionem iam pridem meruit. Saepius etiam animus mihi
erat et dominorum imperium congrediendi cum ipso; sed, ut
nuper scripsi, sociale mihi defuit auxilium. Sed de his
hactenus. Cras audiam, quid futurum de eo sit; nisi hac
nocte meliorem illi mentem deus indiderit, cogetur crastino
solum vertere. At uxorem habet longe ipso impiorem,
Epicuraeam scilicet, cum tribus liberis; quid de ea agendum,
ignoro adhucdum. Prolixius de isto homine phanatico scripsi
ideo, quod illi multum commercii est cum d. Froschouero
nostro, quem admoneri cuperem, si forte cautior insidias
eius evitaret. Nova illa Gallica, quae ad nos scripsisti
approbantur et confirmantur etiam a nostris ducibus. D.
Rhetiensis humanissimum se praebuit d. Anthonio Viscare
Truncii, qui cum d. Moraldo, affine suo, impetravit a paucis
illis Iulianus, quae voluit. Rogati sunt, ne aegre ferant;
sic timent, ne clandestinae conspirationes divulgentur.
Agetur de persecutionibus istis intestinis aliquid in
proxima synodo. Ex Italia nunc nihil. Scio multos multa
conqueri de inhumanitate et perfidia nautarum; interim tamen
nemo est, qui damna nobis nostra sarciat, necdum dolium meum
advectum mihi est. D. Iesus te nobis communem mecoenatem et
singulare suae ecclesiae columen et propugnaculum quam
diutissime conservare incolumem dignetur. Amen.
Salutant te d. consul, d. Pontisella, d. Gantnerus et
caeteri.
Ocyssime  Curiae  8. maii 1570.
Tuae dominationi subiectissimus
Thobias Eglinus.
[Adresse fehlt.]
