<nr>5701</nr>
<ae>Pawel Gilowski an Bullinger.</ae>
Krakau, 10. August 1575.
Wotschke, S. 382f.
. . . . .  Nos sicut superiori anno cognovistis quantis
afflictionibus premamur, idem et hodie conqueri apud vos
liceat, ac tantum abest, ut diminui videantur, quin potius
in dies augeantur. Maximus autem est dolor iste, quod illud
robur animi fervorque profitendi religionem veram non ita se
erexit in nostris, sicut antea fiebat, tantoque frigore
corripi videntur, ut languescere, non vivere et Christum
trepide spirare videantur. Miris autem artibus sathan in hac
anarchia cursum evangelii impedit partim, ut dixi, stupore
et veterno quodam correptis multis, qui in dies progredi
debuerant, sic ut coetus nostri videantur marcescere, qui
antea efflorescebant. Culpam huius rei tribuo auditoribus,
qui ea gratitudine, qua decet, bonum dei verbum non
recipiunt, partim deinde aperto Marte iam videtur hostis
humani generis de eradicanda et extinguenda veritate
cogitare, cum sua flabella ad vim faciendam concitat, sic ut
superioribus diebus in coemiterii nostri eversione et domus
coetus nostri istius furoris initia iacta fuerint. Verum
dominus ad tempus sedavit. Adhuc in eodem pelago sumus sed
composita tempestate, nihil tamen boni ab hostibus
expectamus, nisi precibus eorum machinationes fregerimus.
Quam ob rem ut facitis pro omnibus ecclesiis, sic et
peculiariter memores sitis nostri, qui inopinatis istis
turbis afficimur, ut eas languescere faciat et nostram rem
publicam labescentem sustineat.
Non parum etiam dolemus cum ecclesiis nostris ita furiose
agere istos Saxonicos doctores.* (* Vgl. über den Sturz der
Kryptocalvinisten in Sachsen  Gillet, Krato I, S. 438ff.)
Videmus, quam coeca sit et confidens eorum audacia.
Petulantiam proiectae eorum maledicentiae quis refrenare
possit nisi deus optimus maximus? Bonis piisque viris
infamia ab illis oppressis hoc semper supererit, quod scite
et eleganter Aeschilus ait: <gr>tHn alHJeian anatiJenai tw
Kronw</gr> Et tamen precamur deum nostrum et omnis
concordiae autorem Christum, dominum nostrum, ut illos
adducat ad meliora consilia et ad veritatis agnitionem.
Heshusius, ille venerabilis episcopus Prussiae, cum suo
Wigando emisit librum adversus Exegesim plausibili cum
titulo, sed nihil non veneni et calumniarum in nos
effundit.1) Speramus tamen patronos nostros senatores regni,
qui profitentur puram religionem, expostulaturos cum
principe et eius consiliariis, quod tam impudenter
se gesserit iste reverendus scilicet episcopus in hac causa.
Utinam autem consilium alicuius honestae pacificationis
iniri possit in comitiis proximis imperialibus. Sane
plurimum prodesset ad promovendam veritatem et verbi divini
cursum, qui ineptis istis rixis impeditur. Verum dominus
moderabitur ista omnia consilia et videbit facere ad salutem
suae ecclesiae. Cetera, quae tam ad politicum statum quam
ecclesiasticum pertinent, referet noster carissimus frater
d. Thretius, deinde a vobis consilia est petiturus nomine
nostro de iis rebus, quae pertinent ad rectum ordinem 2)
ecclesiae tuendum, de iis praesertim, qui cum apostasia
multiplici facta ad nos redeunt. Quae res, ut ex ipso
percipietis, cum sit nova apud nos et in posterum utilis,
vestro consilio adesse velitis, petimus. Hoc vos facturos
pro vestra pietate credimus.
Bene vale.
Cracoviae  10. augusti 1575. 3)
1) Vgl.  Assertio testamenti Iesu Christi contra blasphemam
calvinistarum Exegesim.   Bezüglich des Streits, der über
dieses Buch entstand, vgl. Hartknoch, Preußische
Kirchen-Historie S. 463.
2) Vgl.  die Artikel der Krakauer Kreissynode vom 13. Mai
1575, wie Wengierski,
Chronik S. 26ff. sie mitteilt.
3)  Hierzu der Vermerk: Literas Gvaltherus, Bullingeri
successor, per Thretium accepit d. 14. Oct. eiusdem anni. Am
17. Sept. war Bullinger gestorben.
