<nr>0578</nr>
<ae>Jakob Rüeger an Bullinger</ae>
<od>Schaffhausen, 9. September 1549</od>
<vo>Autograph: Zürich ZBZ Ms. F 40,231.
(Siegel...)</vo>
<dr> <dr>
<re> </re>
<tx>S. Conveniebat mehercle, vir doctissime, ut doctiores
ecclesiae nostrae antistites tuae humanitatis literis
responderent simulque iudicium aliquod de consensu mutuo
ministrorum ecclesiae vestrae doctissimorum et D. Ioannis
Calvini, viri ornatissimi, ne libellum hunc absque literis plane
remitterent, (praesertim etiam cum ipsi habeant, quod abs te
petant), promerent. Sed quivis aliquid praetendit causae, qua
impeditus iam scribere nequeat. Ne ergo nostrum silentium et
ingratitudinem potius accuses, imo pigritiam, ego, quod possum,
scribam. Principio, quod diutius retinuerunt libellum, quem,
quam primum fieri posset, cupiebas remitti, in causa est, quod
eundem tandem 7. die septembris receperunt, cum tamen tuae
literae ante octiduum scriptae sint. Hinc obruti brevitate
temporis diligentius perlegere nequiverunt, tantum citissime
describi curarunt, quo tuum iam nacti nuntio certo remitterent.
Et descriptum reliquis etiam fratribus ex agro communicabunt
posteaque forsan vestrae subscriptioni subscribent, dubito,
quia, cuius sint sententiae, adhuc ignoro. Ego profecto maximas
deo optimo maximo gratias ago ob consensum in deo et veritate
mutuum, unde etiam haud exiguum fructum ad ecclesias rediturum
nostras aliasque spero, et quantum ego intelligo rem, placet,
imo perplacet (obiter enim tantum degustavi hoc scriptum)
sententia huius viri, qui breviter, sed dilucidissime de re
sacramentaria disserit. Utinam aliarum nationum ministris verbi
daretur etiam vobiscum consentire, quod procul dubio fieret,
nisi ambitio et philantia impedimento essent, imo ipsissima
invidentia, nisique hoc hactenus obstitissent, dudum concordia
in religione sperari potuisset, unde evangelium certissime
progressum foelicissimum nactum fuisset, nec eo loci res delapsa
esset, ut evangelii doctrina sacra pedibus conculcaretur. Sed
quid multis te moror de his disserens, cui haec notissima sunt,
et qui a doctioribus doctiora audit? Pergo. D. Zimpertus maxime
petit, si fieri posset, ut tua, quae habes in Zachariam
prophetam memorialia ad se mittas; quam primum enim pollicetur
se descripturum et ad te missurum, qui ipse scripsisset, nisi
aliis negotiis impeditus esset, et ego etiam quaeso, ut tantum
hac in re meae literae valeant, quantum suae, si ad te missae
essent. Postremo, quid tibi, vir humanissime, de statu
reipublicae nostrae et ecclesiae scribam? Spes erat nostrates
non defecturos a Tigurino et Bernatum magistratu in negotio
foederis cum Gallo nec aliquid diversi ab his peracturos, quae
quidem erat sententia multorum bonorum; sed diversum plurimis
iisque pessimis placuit, ut semper malorum numerus amplior est
quam bonorum. Sed quid accidit? Piget pudetque me scribere:
pensionarii et sanguinarii indesinenter institerunt nostro
magistratui, nimirum ex instinctu aliquorum ex nostratibus et
blandiloquentia, quod solent tales, illis persuaserunt, quo
unanimiter foedus cum Gallo ineant; hoc enim plurimum sit
facturum ad conservationem patriae et mutuae concordiae. Nostri
ergo, proh< dolor, posthabito deo optimo maximo, neglectis et
contemptis ministrorum verbi admonitionibus fidelibus, obliti
beneficiorum a deo maioribus nostris, praesertis in militiis,
praestitorum, immemores etiam iniuriarum et maximarum
calamitatum, quas perpessi sunt in foederibus cum papa, duce
Mediolanensi, rege Galliae, non consyderantes, quid ulterius
futurum sit, quam diu malum duraturum, cum impiis ineunt foedus,
cum impiissimo, impio et christianorum persequutore, quod ipse
dominus in lege populo suo prohibuit, et sic poenas peccatorum
multiplicant et aliorum se implicant, hostes sibi aliunde ultro
accersunt, omnipotentiam dei annihilant, plus Gallicae virtuti
tribuentes, haec a divina nos vindicabit ultione, si diis
placet, imo aggravat. In summa ergo tale perpetrarunt factum, ex
quo nihil aliud colligi potest quam praesentissimam dei iram
humeris nostris incumbere, cum permiserit eos labi in tam grave
peccatum, et casus hic minatur privationem verbi evangelii. Si
enim in uno contra manifestum domini verbum scientes et volentes
egerunt, eam ob causam, ut mundi favorem et gloriam obtineant,
periculum est, si porro urgerentur ad abnegationem Christi, in
eo etiam concessuros multum et nimium.
^$Iam erant peccata agnoscenda, de resipiscentia cogitandum,
remissio peccatorum petenda. Sed quid? Laetantur in eum locum
res esse redactas in tuto iam nos versari credentes; vereor
igitur, ne eveniat nobis illud Christi: Vae gaudentibus etc. et:
Cum dixerint pax etc. Accedit his, quod se peccasse non
opinantur factumque turpissimum defendunt et sic tandem in
peccatis indurati peribunt. Praeterea pauci norunt, quale sit
hoc foedus et tamen probant; omnes cavent, ne verbi ministri
certiores reddantur de eo; norunt enim aliquo-modo posse adhuc
plures deterreri, ne milites se praebeant, it ut nullius momenti
foedus habeatur, persuaderi, et forsan adeo turpe est, ut
publicare non ausi sint.
^$Quocirca, vir praestantissime, ut maiori cum fructu et tanto
cautius in hoc negotio agere liceat, rogo te, quam possum
vehementissime, imo et caeteri, cum huius mali res semper
soleant tibi communicari, ut ad nos articulos huius foederis
mittas et nobis communices, sicut hactenus nulla in re unquam
nobis defuisti auxilio et consilio tuo. Interim etiam nos omnes
tuae fidei commendatos quaeso habeas. Nos strenue dominum
orabimus, quod et te facturum confidimus, ut ex mera
misericordia suum verbum et ecclesiam conservet, peccatores in
agnitionem peccatorum inducat et propter Christum per fidem
salvet, amen.
^$vale et boni consule scriptum meum; quod enim pluribus verbis
sum usus de rebus tibi alias notissimis, hinc fit, quia video
plane fere lapidibus evangelium praedicari, cum contra adeo
manifestam peccemus veritatem, et hoc me afficit dolore maximo.
^$Datum 9. septembris anno 1549 Scaphusiae raptim.
^$Iacobus Ruͦger, tuae humanitati deditissimus semper.
<lz>[Adresse ...]: Eruditione et virtute praestantissimo viro D.
M. Heinrycho Bullingero, ecclesiae Tigurinae antistiti
fidelissimo, domino suo observandissimo et fratri in Christo.

