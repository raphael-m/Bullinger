<nr>3992</nr>
<ae>Theodor Beza an Bullinger</ae>
Genf, 29. Juli (1563).
Genf  118, 156. / Orig.
(Aut.)
Ep.Calv. 3994 (XX, 109f)
S. Expecto responsum ad ea, quae nuper ad te dedimus et iterum
rogo, ut, si satis commode fieri potest, edatur vestra lingua
scriptum illud, quod istuc misimus.
Qui nuper a vobis venit, mihi
dixit te non satis bene valere, quod nobis fuit permolestum.
Calvinus noster melius quidem habet quam antea et munus suum
obit, sed cum infinitis malis luctatur.
Suspicamur vicinum
nostrum aliquid in nos moliri, adversus quem dominus hanc
ecclesiam servet.
Aliquis est sparsus rumor de pace inter Anglum
et Gallum, sed incertus.
Exclesiae pleraeque male in Gallia
vexantur, quoniam summa est impunitas; denique ibi viget
<gr>anarcia</gr>, et nisi deus illius regni misereatur,
subsequentur aliae calamitates prioribus etiam acerbiores, si
quid modo ad illas addi potest.
Lugduni tamen satis adhuc pacata
omnia, et dei gratia iam nobis obiici non potest rebellio ne ab
hostibus quidem, quum soli regiis edictis pareamus.
Amiraldus
cogit amicorum copias, ut aiunt, quibus se tueatur adversus
Guisianae familiae potentiam.
Quid sit futurum, nescio; sed nisi
cohibeatur improborum licentia, ingentia mala evenire necesse
est.
Dominus Iesus interea nos soletur et per medias tempestates
et in portum dirigat naviculam suam! Qui tibi reddit has literas,
Frisius natione, pie et perhoneste vixit in hac schola, quem
etiam hoc nomine tibi commendo.
Collegas omnes, rogo, mi pater, ut ex me salutes, et deum precor,
ut te incolumem servet ecclesiae suae sanctisque tuis laboribus
benedicat.
Genevae  29. iulii.
Eximio Christi servo d.
Henrico Bullingero, patri mihi plurimum
observando, Tigurinae ecclesiae vere fido pastori.
Tiguri.
