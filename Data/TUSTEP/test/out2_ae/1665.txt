<nr>1665</nr>
<ae>Bullinger an Celio Secondo Curione</ae>
<od>Zürich, 7. August [20. Sept.] 1553</od>
<vo>Zürich StA, E II 441, 651ff. / Orig.(Aut. Entwurf)<fx>Langes Schreiben über dessen Schrift De amplitudine beati
regni dei im Entwurf (eigenhändig von Bull.) und in
Abschrift v.d.Hd. Ludwig Lavaters; Letztere scheint nach dem
vorliegenden Entwurf angefertigt zu sein, an dem aber Bull.
a.R. Abänderungen anbrachte. Die folgende ist deshalb nach
diesem autographen Entwurf mit den anscheinend die
endgültige Fassung bezeichnenden Aenderungen gemacht.<fe></vo>
<dr>Ungedruckt</dr>
<re>Regest</re>
<tx>S. D.  Legi librum tuum, doctissime et mihi colendissime
Coeli, scriptum De amplitudine beati regni dei, sed,
quemadmodum futurum praedixeram, non ea, qua decebat,
diligentia, non quod nollem, sed quod per negotia mea non
possem. Unde nec censuram mihi in illum sumo; interim pro
mutua inter nos amicitia pauculorum te admoneo.
Ab initio protinus dicis multas in theologia res nequaquam
hactenus satis adhuc esse explicata. Id quomodo excepturi
sint plerique ac cogitaturi, quae adhuc sepulta lateant et
ipsa aliquando proferenda in lucem, tuae prudentiae
aestimandum relinquo. Mihi certe persuasum est omnia ea,
quae verae salutis sunt, iam dei gratia esse revelata et,
quantum satis est, exposita cum a veteribus tum a neotericis
scripturae divinae tractatoribus; neque enim nihil certi aut
absoluti nos adhuc habere ac in singulos fere annos nova
quaedam expectare oportere arbitror. Interim tamen
prophetiam nec abbreviatam nec extinguendam volo;  habent
enim omnia tempora et singulae aetates suos morbos
negotiaque peculiaria, quae divina prophetia curat atque
expedit.
Iam tua disserendi ratio et eloqutio sane perquam elegans
est; sed affectatum illud videtur, quod diligenter caves
necubi utaris aliqua loqutione aliquid saltem Hebraismi
referente, quale et illud est, quod nuncios dei genios mavis
quam angelos, et huius generis alia. Ego mihi videre videor
apostolos Christi non sine magnis causis, cum . . . . . . .
.  spiritus sancti Grece et pure omnino loqui potuissent,
maluisse tamen retinere in aliena lingua . . . . . . . . .
os sive Hebraicos aliquot idiotismos et quae sane ignoro an
reddere possimus tanta felicitate, ut eam habeant energiam
et gratiam transfusi, quam habent in suo loquendi genere.
Sed contineo me hic, ne sutor ultra crepidam.
[Ursprüngliche Fassung dieses Abschnittes:
Iam tua disserendi dicendique ratio fere ab omnibus
tractatoribus scripturae et religionis nostrae aliena esse
videtur, non quod malim scholasticam et barbaram, sed magis
propinquam veteribus theologis, sanctis martyribus et
vigilantibus ecclesiae praesidibus, minime autem spirantem
philosophiae illius superciliosae parumque apostolicae
simplicitati  propitiae.]
Quantum vero ad rem ipsam, quam tractas, attinet, nec ego
eorum probo temeritatem, qui pomeria regni dei quam
arctissime contrahunt ac pauculos admodum salvandos
contendunt, quasi ipsi numerum beandorum teneant exacte,
ideoque minime improbo, quod ex natura divinae
misericordiae, ex potentia dei, ex pluribus scripturae
testimoniis et ex maiestate dei colligitur copiosum esse
salvandorum numerum. Quis enim de eo non bene speret, de quo
vas electionis Paulus praedicans dicit: "Non est
distinctio, idem dominus omnium, dives in omnes invocantes
se; quisquis enim invocarit nomen domini, salvus erit. Quod
vero tu certum adeoque aureum designas tempus, quo
amplissimus ille numerus sit adventurus in ecclesiam,
plerisque videberis chiliastas iamdudum explosos in
ecclesiam reducere velle. Cumque Iudaeorum numerus, qui
superest, ad paucitatem exiguam sit redactus, non videtur
usqueadeo ampla accessio dei regno facta, utcunque post
nostra saecula omnes Iudaei in Christum credant. Neque sat
scio, ubi legerim in verbo domini in hoc olim venisse
dominum, ut totus orbis ad unam religionem adducatur. Quod
cum nondum factum videamus, aliud restare tempus, in quo
fiat, ut abolitis omnibus religionibus christiana sola apud
omnes locum habeat. Scio, quid apud Isaiam in 2. cap. et
quod Ioannem in 10. et 11. dominus dixerit; caeterum si quis
his locis alia conferat, inveniet ad finem usque mundi etiam
huius saeculi principem suum quoque regnum in filiis
diffidentiae habiturum neque ullum unquam tempus ad iudicium
usque futurum, in quo non sint rebellaturi deo increduli.
Porro quod tibi nondum videtur evangelium Christi in toto
orbe esse praedicatum et ideo aliud restare tempus, in quo
omnibus praedicetur, mirum est tibi non occurrisse illud
Pauli: "Evangelium praedicatum est apud universam
creaturam, quae sub coelo est", et quod idem iterum dicit:
"Deus manifestus est in carne, visus est in angelis,
praedicatus est gentibus, fides illi habita in mundo,
receptus est in gloria."
Statuis tres filii dei adventus in hunc mundum, priorem
quidem in carnem, posteriorem illustrem illum contra
antichristum, quem adventum medium facis inter priorem et
postremum, quo abolendus sit antichristus, nimirum
conterendus a regibus, post quae rursus praedicandum sit,
haud dubie in aureo illo saeculo evangelium, ad iudicium
usque ultimum, quo postremo venturus sit Christus iudicare
vivos et mortuos. Ego vero, mi Caeli, duos dumtaxat agnosco
Christi in hunc mundum adventus, priorem et postremum;
posteriorem non agnosco; spiritu enim verboque et illustri
per haec operatione sua semper agit in suo populo. "Ecce ego
vobiscum sum", ait dominus, "usque in consummationem
saeculi." Unde plane ignoro, si quis unquam in ecclesia
medium hunc asseruerit Christi adventum. Hoc scio omnes
constanter et concorditer confessos esse et asseruisse duos
Christi in hunc mundum adventus, priorem nimirum humilem in
carnem, posteriorem vel ultimum gloriosum in iudicium. Nam
et Paulus: "Et quatenus illud manet homines", inquit, "ut
semel moriantur, post hoc autem iudicium, ita et Christus
semel oblatus, ut multorum peccata tolleret (<gr>ek
deuterou</gr>) secundario vel altera vice absque peccato
(procul dubio, non ut iterum se piacularem offerat victimam)
conspicietur iis, qui illum expectant ad salutem." Idem
Paulus loquens de interitu antichristi et ultimo adventu
Christi
dicit: "Quem abolebit (confectum prius spiritu oris sui)
claritate adventus sui." Claret autem passim scriptura
ultimum adventum Christi appellare clarum vel gloriosum
adventum; nam in evangelio dicit: "Futurum est enim, ut
filius hominis veniat in gloria patris sui cum angelis suis
et tunc reddet unicuique iuxta facta ipsius", et iterum:
"Et videbunt filium hominis venientem in nubibus coeli cum
virtute et gloria multa." Copiosissime vero adventum hunc
Christi gloriosum describit Paulus in 2. ad Thessal. cap. 1.
: "Sed et victoria illa extrema et abolitio antichristi
nullis regibus, sed uni Christo, regum regi, est reservata."
Cogita etiam, mi Caeli, annon haec doctrina de medio adventu
Christi in gloria, qua per reges aboliturus sit antichristum
et regnum suum in terris inter omnes gentes reparaturus,
plurimos alioqui sequros satis adeoque plus satis multo
adhuc sequriores redditura sit, dum audiunt nondum instare
iudicium illud extremum, sed ventura prius aurea saecula, in
quibus omnes gentes in unam religionem sint coagmentandae et
altissima in terris pax futura. Certe cum ipsa res loquatur
et omnes prudentiores negare non possint signa, quae
iudicium praecedunt extremum, praecessisse, magis operae
precium facere videntur, qui torpidum nostrum saeculum
excitant, vigilet, ne a die domini de repente ingruente
opprimatur. Scis, quae de his nobis et in evangelica et
apostolica doctrina diligentissime sint tradita.
De quibusdam scripturae locis durius quidem mea sententia
expositis nihil nunc commemoro; nam multa alia egregie dicta
et docte exposita pro dignitate laudare nec institui nec
possem. Haec dumtaxat pro mea in te charitate diligenter
expendas apud te, moneo, ne nunc aliquid tuo sub nomine
edas, cuius te postea forte poeniteat, denique quod non
tantum parum adificet, sed plures etiam bonos offendat et te
ipsis faciat ingratum.
Sane mihi admodum periculosum esse videtur nunc primum
eiusmodi proferre opinionem, quam, uti ipse palam fateris,
nulli unquam in ecclesia vel fideles vel fidelium doctores
agnoverint aut docuerint annis inde mille quingentis. Cum
utilitatem, quae inde speretur, considero, non video pro mea
tenuitate tantam, ut propter ipsam tanto te debeas obiicere
periculo. Amplitudo beati regni et thesauri misericordiae
eius alias et commodiore ratione doceri posse videntur, ut
nihil neglexisse aut peccasse videaris, utcunque a nemine
hactenus visam aut auditam sententiam, ne nunc quidem
publices. Tua eruditio intructissima et eloquentia docta
utilius aliquid magisque nostro saeculo necessarium
praestare poterit. Haec mea tanquam a singulari amico et
fratre profecta boni consulas oro. Vive et vale cum pia tua
familia. Tiguri  20. septembris* anno 1553.(* korr. für
"augusti").
<un>Tuus Bullingerus.
