<nr>0974</nr>
<ae>Die St. Galler Prediger an die Prediger von Zürich</ae>
St. Gallen, . . . . . . . . . .  .
Zürich StA, E II 337, 466.
Orig. (von Joh. Kessler geschrieben).
Unser fruntlicher grütz mitt erbiettung der eeren, und was
wir liebs und guͦtts
vermögend, sye uch alzit bevor, eerwirdige hoch-und
wolgelerte herren und
christenliche bruͤder. Üwer gelert und ernsthafft schriben
an uns habend wir
mitt fliß und gantz genaigtem willen verleßen. In welchem
wir, glich wie in
anderen uweren geschrifften vernemmend uwer trüwe fürsorg,
die ir tragend zuͦ
ler und vermanung der kirchen sampt und sunders, und wie
dieselbige in ruͦ und
christenlicher ainigkait mochtent erhalten werdenn. Und
diewil dann ir
vermerckenm, das zwischet uns den seelsorgeren am ainen und
ainem ersamen radt
als unser ordenlichen hochen oberkait allhie zuͦ
Santgallen anderstails ain
misshällung oder span sölle angebrunnen sin, ob welcher ir
ain
beschwärungempfangen und zuͦ ußlöschung derselbigenn
uweren vätterlichen fliß
mitt frundtlicher underrichtung angewendt habennd, bedancken
wir uch uff das
oberst; ist uns och entgegen von hertzen laid, das ir
unserthalben söllend under
so vil uweren geschäfften, die wir wol erkennend, beschwäret
und beladen, och
mitt verdacht gegen uns bemüet werdenn in sollichem fal, da
uns nitt wissend,
das wir mitt unseren lieben herren und oberen kainen span
noch mißhällung bißhär
nie gehept habend. Dann, wie uwer gschrifft an uns lutet,
das ain christenliche
oberkait uß beweglichen und wichtigen ursachen satzungen
stellen moge in
eesachen, welchen och die underthonen gehorsam sin sollend,
dem sind wir nitt
zuͦ wider und lassend es also bliben; ja wir selbs, die
des eegrichts sind,
habend etwa helffen nach satzungen tringen. Und zuͦ der
zit in verschinen 1549
jar, als unßere herren und oberen ain satzung gestelt und
eroffnet, das der drit
grad zuͦ eelicher bywonung nitt solle zuͦ gelassenn
werdenn, habennd wir der
satzung kainen intrag je gethuͦn, sunder ain oberkait
laßen walten, und wir vor
klain und großen rädten bewilliget, der satzung helffen
stat[t] thuͦn; dann uns
nitt unwissend, was zuͦ vor unser aller gelertste
pręceptor maister Hainrich
Bullinger in sinem buͦch von dem eestand derhalben
geschribenn, das hierumb
niemat bochenn und wuͤtten sol, der oberkait verbott
schmechen, schupfen und
verdammen etc. Und mögend wir wol liden in sollicher menge
der menschen, damitt
die verbottne grad von gott dester flißiger gehaltenn und
vereret werden, das in
den nechsten unverbottnen durch ordnung weltlicher oberkait
maßigung gestelt
werde. Und so wir hierinn anders verdacht, wurden uns disses
alles unßer liebe
oberkait selber kundtschafft gebenn.
Aber, erwirdige
herren und christenliche bruͤder, wiewil je uwer ernstlich
schriben an uns
gelanget und ir uch unßer undernommen habend, ist unßer
gantz underthennig bitt,
ir wellend demuͦttigklich verhören in kurtzem, welches und
wie der handel stande
und sye, uß welchem der verdacht des spans zwischet uns und
ainer oberkait
erwachsen ist, und hierüber uweren christenlichen radt
mittzetailen, damitt uns
den seelsorgeren, desglichen den herren und oberen,
fürnemlich aber den zwayen
personen, die dißer handel betrifft, moge geholfen werden an
seel und lib. Und
hatt die gestalt, wie ir zum tail wol wissend:
Es ist aines frommen burgers son, ain erlicher gesell Ludwig
Haga, und aines
frommen burgers dochter, ain erliche junckfrow, Rosina
Zollikoferi. Diße zwo
personen sind gfrundt im driten glid, also das irer baider
großvatter und
großmuͦtter sind gschwüsterig gsin. Dißer eegedachter
Ludwig hat die jetz
gemelten Rosina zuͦ der ee genommen, und sind der ee
ananderen kandtlich und
tringend baide zuͦ eelicher bywonung. Die zway habend
klain und groß radt umb
nehe willen der sipschafft nitt wellen als für eelüt
zuͦsammen kommen laßen,
sunder das ir ee nitt solle gelten, und möge Ludwig Haga ain
ander wib und
Rosina Zollikoferin ain anderen man zuͦ der ee nemmen. Nun
ist aber hie zuͦ
wissen, das allhie zuͦ Santgallen kain sunder verbott nach
satzung in den graden
der frundtschafft gewesen, dann wie die allgemain stat
Levitici am 18. und
wiewol im 1533. jar ain taglaistung zuͦ Zürich deren
artickel halben gehalten
worden unnd unßer herren von Santgallen durch ir bottschafft
Franciscen Studer
allda erschinen ist, hatt doch derselbig nitt witer gwalt
gehept in dem und
anderen artickeln zuͦ bewilligen, dann was zuͦ
aintrechtigkeit dienstlich sin
mag nach gottes wort, ist och also abgeschaiden von Zürich.
Dann es wolt unseren
herren schwär sin dozuͦmal, nitt söllen by gottes wort
stiff ze verharrenn und
den widerwertigen hiemitt anlaß ze geben, och die satzungen
irer religion ussert
gottes wort ze vertedingen, wie dann sollichs die
instruction unserer herren,
domals geben, und der geschriben abschaid, den stätten zuͦ
handen gestellt zuͦ
Zürich, wie die nach by handen sind, haiter anzaigend und
vermögend, also das
biß uff die zit, so sich dißer gegenwurtig handel mitt dem
Haga und Zollikoferi
zuͦtragen hatt, kain satzung in unser herren stat in dißem
faal nie gemacht nach
uffgerichtet worden* (* a.R.: gestrichen?) ist, sunder
sidhar dem 1533. jar an
unserer herren stat eegricht urtailen ergangen, da personen
in glichem grad der
sipschafft wie Haga und Rosina, des dritten grads, als für
eelüt zuͦsamen
erkennt und mitt offenlichem kilchgang bestettget worden
sind.
Hie ist nun des Ludwigen und der Rosina frag, diewy sy die
ee bezogen habend zuͦ
der zit, do sy solliche habend mögen thuͦn unverbott
gottliches und unverbott
der oberkait satzungen und anderen in glichem fal zuͦ
gelaßen und vor ainem radt
die ee nin geschaiden sind, sunder durch erkantnus aines
eegrichts, ob im nitt
solle och gottlich und burgerliche fryhait mitgetailt und
mitt im nach
geschechner sach kain nüwerung angefangen werden, diewil er
doch die
predicanten, sine seelsorger, gefraget hab, obs mitt gott
gsin möge, vor und ee
er mitt Rosina den eelichen handtschlag gethuͦn hab, und
im hierüber kain
verbott ist anzaigt, mitt erbiettung, ob jemat vermainte, er
hette die dochter
hinderlistigklich überkhommen, welle er sin gebürliche
antwurt geben.
Uff dies frag, an uns gethuͦn, habend wir uns entschloßen:
diewil Ludwig Haga
nitt wider gottes verbott nach dozuͦmal wider ain oberkait
gehandlet habe und
burgerliche billichkait eraische, das er der nachgenden
satzungen nitt solle
entgelten, sunder die fell, so sich vor der satzung
verloffen in eesachen, die
nitt wider gott sind, by krefften bliben sollend umb der
gewissne willen, wie
dann die oberkaiten der christenlichen stätten alzit
dasselbig vorbehalten
habend in iren vernüwerungen, und aber menigklich fürhin
gewarnet sin solle und
wißen, das man in sollichen fellen uff die satzung wisen
werde. Und sover wir
nitt besseren bschaid erlangend, so werdend wir nitt konnen
Ludwigen Haga ain
ander eewib, nach der Rosina ainen anderen eeman zuͦlaßen,
diewil ir gwißne also staat.
Solliche jetz erzelte mainung habend wir unßeren gunstigen,
lieben herren klain
und großen rädten fürgetragen und nach der lenge fruntlich
und tugendlich erzelt
on alle hitz, davon niemal hette mogen entzündt werden. Wir
habend es och nitt
gemerckt nach je verstanden, sunder mitt fruntlichen
abschaid uns abtretten
laßenn, der hoffnung, unßere herren und oberen wurdend
hierinn nach irer wißhait
an gutt mittel finden und sich an dem ort, da nichts wider
gott nach irer
satzung des grads halben gehandlet ist, beflißigenn zu des
herren gsatz (in
späniger sach) am nechsten hinzuͦtretten, wie das och
maister Hainrich in
vorgemeltem ort gar christenlich und ußtruckenlich redet
etc.
Das ist der handel, liebe herren und bruͤder. Bittend
derhalben uch als unßer
getruwe preceptoren und wolgeübten und verstendige herren,
ir wellend umb gotts
willen und den zwayen betrübten menschen ze trost uns uweren
christenlichen
bericht zuͦschicken; dann diße zwo personen tringend unß
nach umb erledigung
irer gewißne und wellend iren handel laßen kommen zuͦ
ainer rechtlichen
erkantnus, nu das inen ir hertz rübig werd, und begerend
solliche beruͦbigung
irer gewysne von unß. Wellend derhalben ir, wie vor gemelt,
gebetten sin, was
mir inen doch mitt gott und guͦtter gwissne unßer und der
iren sollend und mogen
zuͦ antwurt geben, uweren bericht zuͦschicken und
denselben in tütsch, damitt
denselben on unßer dolmetschung mengklich konne verston.
Bittend derhalben, ir
wellend unser klainfug schriben uff das uwer nitt verargen;
dann wir begeren,
das mengklich wiste, was und wie wir geschriben habenn. Und
wirt der bott uff
uwer antwurt warten, und so ver es gsin mag, wollend ir
denselbigen
unverzogenlich wider abfertigen. Wo dann wir mitt unßerem
vermogen dienen
konnen, sind wir alzit berait. Der herr gott gebe uch sin
gnad und erhalte . . . . . . .
[Schluss fehlt.]
