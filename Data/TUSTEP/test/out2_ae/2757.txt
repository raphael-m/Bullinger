<nr>2757</nr>
<ae>Hendrich Victor an Bullinger</ae>
<od>
Friedberg, 30. September 1557.
ZÃ¼rich ZB, Ms F 41, 40.
S. D. P. Cum aetatem tuam venerandam, eruditionis foecunditatem atque copiam ingeniique tui flumen ac magnitudinem specto, contra vero meam adolescentiam, doctrinae sterilitatem et tenues
ingenioli vires altius considero, episcope vigilantissime, non possum non a scribendi officio deterreri, ac quamvis excellentia tua mihi Tiguro discessuro iniunxerit, ut vos de rebus nostris oblata occasione certiores redderem et de reipublicae nostrae ac ecclesiae statu interdum scriberem, tamen, ut verum
fatear, hactenus saepenumero dubitavi,  scribendumne mihi  an vero perpetuo silendum esset.
Tandem vero, cum te omni humanitatis genere perpolitum ac ea facilitate praeditum esse cogitarem, ut quivis bonarum literarum studiosi ad te literas dare et te libere convenire possint, animum recepi ac silentium mihi semel rumpendum arbitratus sum, praesertim cum certa et digna scribendi caussa esset.
Enimvero cum Salomon Rappensteinius Tigurum reversurus esset a me vehementer petiit, ut se tuae
humanitati commendarem.
Quoniam igitur ipsum honestis moribus donatum ac indole praeditum esse satis bona et ad omnem virtutis formam sequaci animadverti, non potui illi iustam petitionem denegare.
Quamobrem te obnixe rogatum volo, vir clarissime, ut hunc Salomonem tanquam filium amplecti, fovere et iuvare digneris.
Quia vero mihi omnino persuasum habeo et scio te pro singulari benevolentia ac humanitate, qua literarum studiosos prosequeris, huic adolescenti nequaquam defuturum, pluribus verbis
in eo commendando uti nolo, ne tibi homini occupatissimo molestus sim.
Antequam autem epistolam claudam, essent tuae excellentiae a me agendae gratiae, quod me tam humaniter amplexus sis et nullis non beneficiis, cum adhuc Tiguri essem, cumulaveris; sed quibus id verbis faciam, non invenio.
Pro gratiarum actione igitur me totum meaque omnia tibi offero ac dedo.
Valeat excellentia tua per eum, qui solus salutem atque immortalitatem donare potest.
Scriptum Fridbergae raptim  <gr>kai aytosxediasti</gr> pridie calendas octobris anno 1557.
Tuae excellentiae perpetuo obstrictus Hendrichus Victor Fridbergensis.
Clarissimo viro domino Heinrycho Bullingero, ecclesiae Tigurinae ministro et episcopo vigilantissimo, domino suo unice observando.
