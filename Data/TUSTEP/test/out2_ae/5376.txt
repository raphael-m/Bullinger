<nr>5376</nr>
<ae>Johannes Hug an Bullinger.</ae>
Glarus, 22. Oktober 1572.
Zürich StA, E II 378, 1894.
S.  Mitto tandem, vir clarissime, domine ac compater
honorande, tragoediam hanc
diram, quae nuper in Gallia gesta est; alii multo
turbulentiora, quam hic
assignata sint, referunt. Sed esto in hac historia totam
seriem totius rei
gestae contineri, nimis certe horrenda est et vix immanior
excogitari posset.
Crediderim autem tam dira dici non possent, atque furentes
isti Cerberi
peregerint. Si quis esset, qui sigillatim universorum
martyrum, qui propter
Christum fortiter occubuerunt, mortes describeret, tum demum
manifestum fieret,
quantum scelus in hoc regno commissum sit. Rogavi hunc, qui
has tibi fert
literas, ut temet accedere dignetur, partim ut rectius
curarentur, partim vero
ut ex eo expiscari posses, quo in loco res nostrae sint
constitutae et quid de
futuro malo, quod pro foribus nobis esse arbitramur, hinc
inde disputetur. Deus
nostri misereatur et omnes malas practicas benigniter
avertat. Referunt de
Suitensibus hic pro certo, quod, sicut prius propter annonae
caritatem et
propter Venetos, qui a Turca exercentur, omnes choreas et
ludos prohibuerint,
nunc propter praeclaram victoriam catholicorum in Gallia, in
qua nunc Hugonothos
fortiter oppresserint, rursum omnibus liberrime concessos
esse. Deus optimus
maximus faxit, hoc ipsorum perversum gaudium in eiulatum et
amaras lachrymas convertatur!
D. amannus Schulerus tibi ingentes gratias agit pro libello,
quem illi dono
misisti; alterum quaestori nostro Thomae Schmidio dedi, qui
et ipse gratias agit
maximas. Uterque etiam te officiosissime salutant; etiam
uxor mea te
copiosissima salute afficit. Salutabis tu nostro nomine
symmystas et fratres nostros omnes cum tota tua familia.
Datum Claronae  22. octobris anno 1572.
Tui amantissimus Ioannes Hugo Claronae.
Dem frommen, erwyrdigen, wolgelerten meister Henrychen
Bullingern, pfarrhern zuͦ
Großen Münster zuͦ Zürich, minem getrüwen, lieben herren
und gfattern.
Zürich.
