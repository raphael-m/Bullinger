<nr>1625</nr>
<ae>Pier Paolo Vergerio an Bullinger</ae>
Tübingen, 21. Juni 1553.
Zürich ZB, Ms F 57, 200. / Orig.(Aut.)
Clarissime Bullingere, putavi remittendum . . . . . . . .
quum viderem me vix intra 15 dies adhuc non rediturum. Scio,
quot munia illi incumbant, non libenter careo societate tam
cari filii mei; sed non haberem eum loco filii, si plus
facerem mea commoda quam eius. Ille itaque narrabit de meo
statu, nihilque opus est, ut scribam ego, ipsum audite.
Dicam tamen haec tria: comitia indixit Caesar Ulmę 16.
augusti et promittit se in propria persona affuturum. Rex
Romanus transegit cum duce hoc prorsus, numerabuntur ultra
20m flor. . Iter hoc meum multis multis commodum erit,
praesertim causa religionis ad gloriam dei.
Audio papam me magno honore affecisse; destinavit enim
legatum, qui ad fines Rhaetiae se recipiat, Novio Comi
resideat et caveat, ne respublica a me aliquid detrimenti
patiatur. Certe mecum non pugnabit scripturis, sed
subornabit viros, qui pugione, sclopeto, veneno mecum agant.
At in domino confido; ego nihilominus adibo et perseverabo:
utinam fiam martir Iesu Christi; non recuso, si est voluntas
domini. Utinam ante meum discessum adveniret Moleneus. Ego
antequam hinc abeam, principem rursus conveniam omnino et
agam gratias tuo nomine . . . . . de bono illo viro etc.
Duo hic certa audivi, quae me valde delectarunt, primum a
duce: Caesarem sibi dixisse se fateri, quod nihil possit
efficere amplius in causam evangelii, et quod oneret
conscientias principum, alterum a Brentio: ducem hunc
omnino magis indigere freno quam calcari. Quid ergo faciet
nunc post transactionem, id est posteaquam videt se vere
ducem esse sine controversia?
Ego rediens spero me Tigurum venire; itaque in meum adventum
reservo reliqua. Vale et salve.  D. Iesus benedicat tuis
laboribus. Amen. Tubingae  21. iunii 1553.
Vergerius.
In memoria habe de Catalogo mihi inscribendo.Consultum
putarem, si de priore faceres mentionem, nempe de illo, quem
Io[annes] della Casa aedidit. Te in hoc posteriore non
condemnarunt, ne te iratum haberent scilicet.
Clarissimo d. Bullingero, fratri honorando.
                Tiguri.
