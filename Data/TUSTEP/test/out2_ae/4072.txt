<nr>4072</nr>
<ae>Bullinger an Theodor Beza</ae>
ZÃ¼rich, 6. Januar 1564.
Genf 120, 15. / Orig.
(Aut.)
Ep.Calv. 4066 (XX, 227ff.)
Dominus Iesus benedicat tibi, charae coniugi tuae universaeque
domui et concedat hunc annum tibi felicissimum!
Affligor, ut non possim vehementius; audio enim de proditione
urbis vestrae nescio quid.
Rursus tam alii asseverant dei
beneficio detectam esse proditionem et plurimos in vincula
coniectos.
Oro et obsecro ut nos liberes sollicitudine et quid
sit exponas.
Praeterea si quid habes de rebus Gallicis et quomodo
res Amiraldi habeant, et quomodo procedat negotium ecclesiarum
significa.
Varii enim rumores nos perturbant.
Dicunt cardinales
evocari ex Italia, urgere et omnia practicis suis involvere atque
confundere.
Tum in aula regis multa tentare dicuntur card.
Crucis
et card.
Ferrariae: ex urbe vero Rhemorum vel Nanceio
Lotharingum card.
sua quoque subministrare consilia.
Hos arbitror
tres esse ranas quarum mentio fit in Apocalypsi.
Deus perdat eos
et servet regem cum ecclesia.
Utinam vinctos illos perturbatores
suspenderet rex ex arboribus.
Pulchre tum in media etiam hyeme
arbores florerent.
Historiam Ochini leges ex hac inclusa epistola.
Rogo autem ut
hanc et illam, quam in proximis meis ad te literis misi, una et
tuto et cito remittas.
Audimus Ochinum pervenisse Schaffhusiam,
ac ibi in card.
Lotharingum e concilio in Lotharingiam
festinantem incidisse, et ei suos obtulisse Dialogos legendos
quos 30 veritates nuncupavit.
Accepit ab eo librum Lotharingus,
ea tamen lege ut si non placerent illico comburat.
Adiecit
Ochinus, se observasse errores in Evangelicorum ecclesiis 24,
quos ei, si cupiat, demonstrare vellet.
Respondit Lotharingus:
nimium si quatuor sint ut maxime, tum viginti non adiicies,
aversusque ab illo discessit.
Dicitur ille Plurium, quod est in
Rhaetia, petere.
Ego ne quid negligerem, scripsi protinus Curiam,
Samadenum et Clavennam ad magistratum et ministros monuique,
diligenter vigilent et sibi a lupo isto Tiguro et Basilea eiecto
caveant.
Adieci universam historiam et iamiam literas accipio
Curia magistratum nolle, ut in Rhaetia maneat etc.
Aiunt quidem
Darium<f1>Dario Scala?<fe> et Camillum hinc profectos Constantiam et eo abiisse
Ochinum quoque; nam Camillum Socinum et Darium hic habitantes
ferre noluimus. 28. decembris mortuus est Castellio Basileae, quo
nomine boni laetantur, perversa ingenia tristantur; sed vigilat
pro suis et ecclesia dominus semper.
Concilium Tridenti est dissolutum.
Cebrarant sessionem octavam
11. novembris; decreta facta sunt putida de matrimonio.
Cardinalis Lotharingus 3. et 4. decembris benedictiones
recitavit, quibus et maledictiones contra haereticos subiecit
concilio aclamante et approbante voce istius; praecepit nomine
concilii, nequis ante conclusionem discedat, sibi quidem mox esse
discedendum propter causas gravissimas et inevitabiles.
Ergo 3.
decembris finis concilio est impositus sessioque nona et ultima
habita editis decretis de invocatione venerationeque sanctorum,
de reliquiis et sanctis imaginibus, de purgatorio, de
indulgentiis, de servandis decretis huius concilii, item de
catechesi et missali ac breviario.
Confirmarunt item indicem
Romanae ecclesiae editum de haereticis; in eo nomina leguntur
Zwinglii, Oecolampadii, Lutheri, Calvini, Bezae, Bullingeri etc.
Misit haec episcopus Comensis ad episcopum Curiensem.
Vir bonus
(quod tibi dictum volo) legit et summam rerum ad me perscripsit
Aiunt istos modo consultare de exequutione concilii et
opprimendis haereticis.
Haec dum scribo, literas accipio ab illustri comite Ulysse
Martinengo.
Is significat aegre processura istorum consilia de
exequutione concilii; nam in Calabria motum non esse sedatum, sed
crescere magis et magis.
Turcam apparare classem et Neapolim eius
incursionem sibi vehementer metuere.
Veneti quoque se apparare
dicuntur, quod legatus eorum Constantinopoli redire domum sit
coactus nec imperatorem vel bassam primum alloqui potuerit.
Praetexuntur haec forte ab istis nebulonibus, quominus caveamus
nobis.
Haec festinantissime scripsi nec relegi.
Vale.
Omnes nostri te salutant.
Tiguri  6. ianuarii 1564.
Bullingerus tuus.
Saluta d.
Ionvillaeum, Budaeum, Crispinum etc.
Clarissimo viro d.
Theodoro Bezae, fideli ministro Genevensis
ecclesiae, domino meo colendo et fratri longe charissimo.
Genff.
