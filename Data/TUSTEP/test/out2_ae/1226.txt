<nr>1226</nr>
<ae>Johannes Kassler an Bullinger</ae>
St. Gallen, 22. Oktober 1551.
Orig. (Aut.)
S.  Quod tardius ad tuae humanitatis literas respondeo, in
caussa fuit expectatio et ad tedium usque negocii Polonici
procrastinatio; nolui enim, priusquam certi quicquam
haberem, nenias meas sanctissimis tuis studiis interponere,
quanquam in dies commonuerit officii ac gratitudinis
benevolentia erga me tua, quam subinde literis amicitia
plenis atque etiam lucubrationum tuarum vigiliis testatiorem
reddis, quibus nihil mihi gratius antiquiusve accidere
poterat. Institueram igitur utraque simul coniungere, ne
semel atque iterum occupationibus tuis obstreperam. Rediit
igitur ad nos his diebus ex Polonia Hector Vadianus, cui d.
Vadianus noster iam moriturus negocium tuum apud Polonos
iniunxerat. Statim ego virum conveni, quÄ™situm ut se res
haberet. Nullum se non lapidem respondit movisse; quando
vero tum illum, quocum tibi negocium est, in Italia iam
agere certissimum sit, ad eius reditum ampliarunt amici
caussam; omnia igitur iam frustra tentasse; interim tamen
eam ingenuitatem ac fidem detulit viro, ut ab illo nihil
periculo aut iacturae sit metuendum. Caeterum rogavi
Hectorem, ut eius rei suis ad te literis certiorem faciat,
quod se libentissime facturum recepit; sed iam abituro
nuncio domi non fuit proximo die reversurus, ubi tandem
omnia verbosius intelliges. Ego vero ommittere non potui,
quin hoc nuncio haec qualiacunque deliniarem. Utinam
eiusmodi essent, quae plenam tibi hac in re spem facere
deque nostra sollicitudine ac diligentia testari possent,
humanissime Bullingere.  Vale, ornamentum nostrum et
universae ecclesiae Christi. Multa fausta tibi mecum
precantur ministri nostrae ecclesiae. Salvere quoque iubeas
d. Pellicanum, Theodorum, Gvaltherum, Frisium, optimos ac
doctissimos viros. Sangalli  22. octobris 1551.
Ioannes Kessler t[ui] observantissimus.
D. Hainricho Bullingero, apud Tigurinos doctori clarissimo,
domino suo colendissimo.
