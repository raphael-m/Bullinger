<nr>0669</nr>
<ae>Petrus Paulus Vergerius an Bullinger</ae>
<od>Basel, 20. Dezember 1549</od>
<vo>Autograph: Zürich StA, E II 356, 394.
(Siegel...)</vo>
<dr>Gr. I, S. 155ff.<dr>
<re> </re>
<tx>Quum primum visum fuit domino meo Christo Iesu me ex
Babylone ad suum regnum evocare, propositum mihi iam tum erat
Tygurum recta proficisci. Invitabant enim me cum alia, quae apud
vos homini Christiano expetenda sunt, tum maxime tui, Bullingere
optime, celebritas nominis, quae mihi et scriptis gravissimis,
quae ego magna cum voluptate legeram, et bonorum iudiciis, quae
passim tota Italia fieri audiebam, notissima fuerunt. Verum ut
primum ad Rhetos veni, multa offendi, quae meum hoc consilium et
desiderium impedirent. Ex quibus tamen cum me aliquando
explicassem, ut tandem ad tuum congressum complexumque evolarem,
ecce alia in ipso itinere impedimenta, quae me de via abductum
S. Gallum duxerunt. Ita ne tum quidem te videre, te amplecti ac
de iis, quae ad dei spectant gloriam, tecum sermonem conferre
licuit, quod maxime cupiebam. At novit deus, quam semper tecum
animo verser. Quodsi adhuc ad te nullas literas dedi, in caussa
fuit ea spes, quae me quotidie lactabat mihique pollicebatur
fore, ut propediem te viderem tuoque iucundissimo fruerer
conspectu. Cum autem hoc meum desiderium longius produci
animadverterem, ferre amplius non potui, sed te hac mea epistola
salutare volui tibique animum meum explicare. Te amo ex animo,
observo tuas istas praeclaras virtutes teque deique dona, quae
in te elucent, ad dei gloriam et ecclesiae utilitatem suspicio.
Vicissim vero ad me, tanquam exiguum corporis ecclesiae Christi,
domini nostri, membrum, redamandum invito, propter cuius nomen
hoc exilium atue Antichristi patior maledicta; quorum tamen me
neque poenitet neque pudet. Novi enim, cui credidi, ut ille ait.
Cogitavi hic (si modo ita visum domino fuerit) hyemare cum
propter doctorum, qui hic sunt, virorum consuetudinem, tum etiam
propter typographorum commoditatem, qua utor ad meorum, qui in
Italia sunt, fratrum utilitatem, si modo quid mea persona dignum
facere possum; nam quam exiguę sint mihi vires, sat scio. Et
tamen, quoad eius fieri potest, adnitor, ut ministerium hoc mihi
a Christo iniunctum exornem; quem ut ores, te, mi Bullingere
frater, rogo, ut, quod per me coepit, ad exitum perducat. Quod
reliquum est, de evangelii progressu bene spero. Videbis enim
huius pontificis mortem novas res easque ecclesiae utiles
allaturam. Omnes illius sensus cognitos habui; nam unus (me
miserum) ex ministris eius fui. Nihil ei gravius fuit aut
molestius quam generale liberumque concilium, id quod re ipsa
declaravit. Eo enim vivo nunquam liberum concilium sperandum
fuit, quod nunc, quicumque pontifex creetur, spero; nam iam
defessi sunt et Caesares et reges. Idcirco et ipsi concinum
istud tam diu tantopere a toto mortalium genere expetitum videre
maximopere cupiunt, ut aliqua componendorum dissidiorum
religionis via formaque inveniatur, quodsi minus propter ipsam
religionem, at saltem propter sua ipsorum propria commoda. Quo
fit, ut iterum idem dicam, ut bene sperem.
^$Vale, mi optime frater, et saluta mihi istos optimos et
doctissimos viros, d. Pellicanum, d. Gualtherum, d. Bibliandrum,
Gesnerum, medicum peritissimum, et Frisium atque alios, quos
omnes, ut in suis ad dominum precibus mei meminerint, etiam
atque etiam rogo. Idem facit Coelius, hospes meus in domino.
^$Basileae, 13. calendas ianuarii 1549.
^$Petrus Paulus Vergerius.
<lz>[Adresse ...]: Clarissimo viro d. Henrico Bullingero,
Tigurinae ecclesiae pastori vigilantissimo, fratri optimo.
Tiguri. Nur Unterschrift und Adresse sind von Vergerius selbst
geschrieben. - Bemerkung von Bull.s Hd. auf der Adr. seite:
"Petrus Paulus Vergerius, Iustinopolitanus episcopus."

