<nr>5313</nr>
<ae>Bullinger an Tobias Egli.</ae>
Zürich, 11. Juli 1572.
Zürich StA, E II 342a, 685. / Orig. (Aut.)
Graub. III, 349 R.
Salve.  Recepi et literas et picturam illam admirandam et
portentosam. Iam nunc
Froschouero tradidi, qui, ut opinor, typis excudet. Carmina
Germanica addita
plurimum mihi placent. Si non impresserit, certo remittam.
Sed audi, mi Tobia:
audio legatum regium, qui apud vos est, apud Helvetiorum
legatos Badenae omnem
Rheticarum turbarum culpam derivasse in nos Tigurinos
concionatores, cum tu
imprimis scias, quantam hac re nobis faciat iniuriam. Neque
poterimus illam
dissimulare calumniam et accusationem immeritam et
falsissimam. Tu maxime
novisti, quales ad te scripserim epistolas et quantopere
adhortatus sim ad
concordiam, quantopere doluerim tumultu Rhetiam sic
tumultuari. Existimavi
illum, sicut simulavit, nostrum esse amicum; at nunc hostem
experimur, cum nulla
unquam re, imo ne verbo quidem illum offenderimus etc.
Mercatores nostri
Argentina nondum redierunt; adportabunt illi literas,
opinor, de rebus Belgicis;
expectamus eas in horas. Si quid memoratu dignum accepero,
communicabo. Legi
acta cum d. Conr[adino] Planta. Sed Kererus mihi narrat
Brevalienses
rursus tumultuari contra ipsum. Dominum oro, ut ipse res
componat. Periculum
increscet, si secundum ruerint in arma. Nunc nihil, quod his
addam, habeo.
Vale una cum tuis omnibus.
Tiguri  11. iulii.
Ob min vetter Josue Bullinger, kürsiner, jetzund mitt siner
hußfrowen imm Bad
zuͦ Pfäffers brieff üch zuͦschicken oder ettwas embieten
wurde, lassend michs wüssen etc.
1572.
    Bullingerus tuus.
Dem wolgelerten, frommen und getruwen herren Tobia Egli,
pfarreren zuͦ S.Martin
zuͦ Chur, minem günstigen herren und lieben bruͦder.
     Chur.
Tobias Egli an Bullinger.
Chur, 14. Juli 1572.
Zürich StA, E II 376, 200ff. / Orig. (Aut.)
Graub. III, 349ff. Abdr.
S.  Gravissime me vulnerassent literae tuae, reverendissime
d. pater, nisi
innocentia nostra erecti brevi fore sperarem, ut illa
aliorum diffamet iniuriam.
Plaustra literarum in apricum, si necesse esset, proferre
possem, in quibus
absque omni felle casibus nostris condolens semper omnibus
nervis ad pacem et
concordiam, non ad rixas et seditiones nos armare paratus
fuisti, et quidem
paternae illae tuae admonitiones, quas infido nulli
concredimus, tantum apud nos
ponderis habuerunt, ut, quantum per verbum dei et nostrum
licuit officium,
quicquid tandem os impudens calumnietur, ita et linguas et
actiones nostras
omnes temperaverimus, ut neque dissidiis ullis ansam
dederimus neque cuiquam
sinistre de nobis sentiendi occasionem. Hoc testabuntur boni
omnes et quicunque
eo vecordiae nondum devenerunt, ut voces et suffragationes
suas turpiter
vendentes dulcissimae suae patriae turbarum et
dilacerationis crudelissimae
vulnera inflixerint. Miraberis ex protasi huius rei, quam
negotia propter
tardius conscribo, nostram in tam impudenti causa modestiam,
vicissim vero
adversariorum ferociam exemplo pene carentem, nec possum
praetermittere, quin
meam compositionem non[n]ullis instructionibus fratri
Victori Fabricio olim
missis praeveniam illasque,  quibus ipsi consuluimus,
inspiciendas tibi mittam,
unde coniicias, num ego caedis Plantani illius sim autor et
incentor. Simul
etiam falsissimam eiusdem accusationem mitto, quam et olim,
ni fallor, ad te
misi, una cum fortissima et vera responsione sive apologia
amplissimi senatus
nostri, quae non modo in Superius Foedus ablegata fuit, sed
in iudicio illo et
reformationis theatro aperte recitata, adeo ut omnibus de
innocentia nostra
abunde satis constaret et ipsi etiam iudicii stipatores
dicerent: 'Nuncnunc
planum est, quis sit in culpa.' Adde, quod ex intimis ipsius
Rhetiensis
familiaribus et consiliariis, cum extrema fortuna staret,
quidam vir eximius et
mihi charus secreto mihi retulerit ipsummet Rhetiensem, cum
capitalis sententia
decerneretur, nos ab omni culpa exemisse in secretis
consiliis, quae amicorum
ipsius caterva inter se habuerunt; cuius testimonii et
purgationis locupletem,
si necesse erit, habebimus testem. Eat nunc egregius ille
ambasiator et nos
huius caedis authores mentiatur, quos tamen extra culpam
esse caesus ipse
affirmavit. Penes vos autem scripturam illa et duo exempla
asservari velim,
donec et antegressa et subsecuta coniungantur omnisque vobis
dubitatio de nostra
doctrina et informationibus eximatur.   -     Quod ad
negotium vero decimarum,
quod nunc satis infeliciter (ut ex literis d.d .Ruinelli ad
me datis colligetis)
tractatur, non dubito accusationem alteram ex illo ipso
negotio derivari. Nostro
enim episcopo Curiensi, quod nos sciamus, nihil denegatur,
sed et ne Comensi
etiam earum rerum, quae ad ipsum pertinuerint. Tantum petunt
Sondrienses
liberari suis gravaminibus instar aliarum ecclesiarum Vallis
Tellinae, ne
duriori habeantur loco, qui fidem subditorum non minus quam
alii praestant,
sicuti reformationis tempore diplomate quodam cautum erat,
sicuti prudentes
quidam viri adhuc probe meminerunt. Hoc autem, quicquid est
negocii, a nobis aut
geri aut urgeri falsissimum est. Quicquid enim adulter ille
evomuerit in suos
Pagos, deum tamen et totum orbem testem voco me pro suggestu
ne unico quidem
verbulo mentionem unquam ea de re fecisse, quod tamen et
officii mei ratio cum
ipsa causa suadere poterant. Sed cum antiquum vulnus nondum
consenuerit et nos
undique ab adversariis nostris impetamur, consulto et data
opera hactenus ab ea
causa volui abstinere, ne nobis eveniret, quod olim
temerario, qui viribus suis
grandiorem lapidem elevare cupiens lucrifecit pudorem. Hoc
igitur firmum
habeatis: maius et impudentius mendacium ab orbis initio
nunquam fuisse
sparsum, quam* (*a.R.: quod!) ille non minus impudenter quam
inprudenter
disseminavit. Tota ecclesia mea testabitur, quod illam de
decimis reformandis
causam nunquam, nunquam attigerim. Ita vero privatim ab
oppressorum
conversatione abstinere nullo modo possumus, quin more
scribarum decreta
dominorum, aut quae Italice seu Latine ad nos deferuntur
transferenda afflictis
hominibus opella illa nostra suc[c]urramus. Si hoc vitio
nobis vertitur,
vertatur et publicis scribis, qui in eadem navi sunt
nobiscum et quorum
paucissimi instrumenta illa intricatissima linguae nostrae
donare possunt, in
quo genere d. Campellus noster exercitatissimus est. Hinc
accusationes illae
hauriuntur ab iis ipsis, qui miseros homines oppressos
cupiunt nobisque
vehementer indignantur, si vel alloquio nostro illos dignati
fuerimus, quos illi
palantes omni favore et auxilio destitutos vellent, modo
veritas una cum
mendaciis et artibus quorundam non emergerent. Demirari
igitur satis non possum
perfrictam obtrectatoris illius nostri frontem, qui me
tribunitio more plebem in
patres conscriptos incendere calumniatur measque conciones
ad convellendam
magistratui et nostro et extero debitam obedientiam
dirigere, quod certe
seditionis plenum esset factum, sicuti ex Christi
adversariis patet, qui
seditionis ipsum accusantes Caesari tributum eum non
persolvere calumniabantur
aut negare persolvendum esse. Miror denuo, quid impulerit
hominem, ut tam
honorificum de me tulerit testimonium apud eiusmodi hominum
genus, quorum
gratiam nos omnes iam pridem effudimus. Non memini me ipsum
ulla in re unquam
offendisse; sed haec illa est remuneratio, quae a saeculi
filiis fidis
persolvitur laboribus. Deum immortalem, quid in mediis hisce
turbis
periculissimis non feci, modo regis res sartae tectae
essent! Urserunt me
stipendiarii et inter illos praecipue, qui oratori
coniunctissimus est, ut
scripto composito (quod iam pridem inter acta alia ad te
misi) a me apud
symmystas nostros Hispanisantibus occurrerem, ne tractarum
artificium et dolus
obtinerent neve, qui sunt a proceribus stipendiati,
honoribus et gradibus suis
diicerentur cum periculo non levi amicitiae et renovati
inter regem et Rhaetos
foederis. Haec et alia quamplurima cum cum quadam religione
et quam fidelissime
semper sim executus et non tam famae meae, quae facillime
hoc nomine apud
rusticos laborat, quam publicae quieti consuluerim, nunc
illam ingratissimus
omnium mortalium gratiam mihi refert. Sed quid haec in
medium affero? Capiendum
potius consilium obligandi hoc vulnus, quod hominis perfidia
nobis inflixit.
Quomodo vos ipsos gerere velitis, cupidissime audiemus.
Nobis equidem operae
precium esse videbitur, ut primo quoque tempore, cum senatus
Trium Foederum in
unum coiverit, hominem citando evocemus; si pro arrogantia,
virtute qua est
praeditus, comparere nolit, conqueremur tamen nos patribus
nostris omnia,  licet
eandem causam non semel tractaverimus, et petemus
innocentiae nostrae
testimonium, quod una cum apologia nostra ad Helvetios
mittemus, quae iusta
acrimonia referta pudore hominem obruat, quem, si velit,
iuris actione redimat.
Nullam nobis dicam impinget, sat scio, memor se Alexandro in
servanda
respondenti altera aure imparem esse. Mirum tanto viro
eiusmodi cerebrum, si
cerebrum, superesse. Memini, quae olim praedecessori meo,
F[abricio] M[ontano]*
(*a.R.: f[elicis] m[emoriae]?), contigerint, cum Italorum
fides
et temeritas tanta esset, ut periculum fuerit, ne ipsorum
gratia, contra quos
concilii tempore stilum suum strinxerat, Pagorum impulsu e
finibus Rhetiae et
Helvetiae eiiceretur. Forsan id monstri etiam alunt, qui
sibi tam facile
persuaderi patiuntur nos esse incendiarios istos, quibus
conflagratio illa
accepta referri debeat. Hoc eo facilius impetrabunt, quo
difficiliores nobis
sunt, qui aegerrime hactenus tulerunt, quod fecem
anabaptistarum et
Svencfeldianorum una cum Arrianis scelestissimis nonnihil
despumaverimus.
Rogamus autem vos, ut consilio et opera vestra deesse nobis
nolitis, maxime
autem mihi, qui gravius senatum vestrum offenderem, si
apologia efficacissima
rumores istos non retunderemus, cum simile quiddam inter nos
exoriri, sed
prudentius sepeliri iterum ceperit, cuius nimirum occasionem
et fontem vestri
illi me esse dicerent, unde gravissime mihi irascerentur.
Sed quis omnes aquae
cursus et ductus obstrueret? Solatur me unicum bonae
conscientiae solatium, quae
recta semper vivit laeta.   -      Recte autem mones
venenatam illam
bullae causam nondum recte sopitam esse. Fremunt rustici
Valles Rheticae,
fremunt Praegallienses et multi alii eo, quod impune
Conradinus evaserit. Multi
nobis duobus testibus culpam asscribunt, quasi modestius
testati fuerimus, qui
atrociora noverimus. Deum immortalem, quid cum distorto
istoc hominum genere
versamur? Nunc mitiores aequo sumus, quos rigoris antea
Stoici condemnarunt.
Nonne tempus suadet, ut colamus tandem pacem? Potuissemus
duriuscula quaedam in
medium proferre, unde periculum non leve creari Conradino
potuisset; sed quae
fuisset consequentia alia quam sanguinarios nos esse
pfaffos, qui nihil
remittamus, nihil modestiae servemus neque quicquam
afflictis hisce temporibus
tribuamus etc.? Nunc cum modestiores fuerimus, vociferantur
rustici inconstantes
nos esse et authores, ne malum e medio tollatur. Sic omnium
hominum odia in nos
confluunt; sic seditiosis non[n]ullis nunquam satisfit a
nobis, qui ne magistrum
habeant parum pacificum, vehementer vereor, qui latere tamen
diutius vix
poterit. Sumat hinc inde periculum obtrectator noster, quod
non seditonis, sed
clementiae a rusticis accusamur. Ita vero adhuc furiunt
illi, ut superioribus
diebus coactus sit Conradinus (sicuti multi pro certo
afferunt) in portum se
recipere. Noctu enim per devia excellentissimi montis pluvio
tempore Curiam se
contulit, in qua tamen magna cum molestia et invidia
toleratur. Verentur enim
cives, ne ipsius gratia rustici denuo arma arripiant
urbemque obsidione cingant,
cuius pertaesi nunc omnium rerum precia auctiora sentiunt.
Suppliciter est
rogandus dominus, ut vulnus istud solide obligetur. Sed ut
finem tandem faciam
scribendi, non dubitabo dicere omnia, quae legatus effudit
in 5 Pagos, ex
Conradino proficisci, qui fratris sui mortem ita ulcisci in
nobis conatur, qui
tamen multis nominibus ipsi pepercimus, ne durius et
periculosius in causa sua
staret. Hanc nunc refert gratiam nobis, qui alioquin
abhorret congressus nostros
et conciones ceu aspides.        -        D. Froschouero,
viro illustri, quaeso,
meo nomine dicito, ut causam suam, quam habet adversus
Frellum nostrum, nunc re
ducem nihilque de perfidia sua remittentem, instauret.
Intermissa quidem est
illa bonitate et beneficio ipsius domini, qui exulis liberos
non urgere voluit,
maxime autem eam etiam ob causam, quod concertatio, quae
mihi cum Gantnero,
homine  praefracto, intercessit, alio me vocaverat. Nunc,
cum ipse coram sit
Frellus et uxor eius, mulier vere ethnica et bellua magis
quam homo, suis
interea artibus et dolis tantum sit foenerata, ut ex re
quavis pecuniam grandem
confecerit aliisque mutuo dando opitulari possit,
tempestivum mihi videtur, ut
iam diu intermissa causa refricetur, quod commode fiet, si
d. F[roschoverus]
brevibus literis primo exigat ab ipso Frello mihique
reliquam, quae debetur,
summam denuo significet, quam d. consuli exhibeam, si illam
cognovero,
quemadmodum propria Frelli manus satis testatur; neque denuo
necesse esset
consignare, nisi propter dominos, quibus nova illa causa
videbitur. Statim
deinceps olfaciam, quid remorae sint iniecturi, atque, quod
e re d. Froschoueri
fuerit, semper monebo, sive ut ipse transigam negocium sive
ut consulam proprio
misso nuncio finem imponere. Doluit certe mihi hactenus,
quod benemerito
servire, prout animus fuit, hominum malignitate non potui et
temporum iniuria,
quae, licet nondum satis pacata apud nos sint, nihil tamen
ad hanc illius causam
etc. Te vero, colendissime domine, suppliciter rogatum volo,
ut loquacitati meae
clementer ignoscas, tibique tuaeque paternitati com[m]issum
me semper habeas.
Cumprimis autem consilium proxime a vobis exspectabimus,
utrum consultius sit
illa via, de qua mentionem feci, aut alia ingredi. Nec enim
animo tranquillo
esse possum, cum adversarii illius nostri lingua adeo sit
virulenta, ut ne vobis
a culpa omni alienissimis parcere voluerit, sed pacis
studiosissimos animos
vestros eiusmodi criminibus gravare, quae ipsi huius saeculi
filii nulla servata
aequitate et iustitia avaritiae et voluptatibus indulgentes
com[m]ittunt. Sed et
aliud occurrit: difficulter carere nimirum Flavio et Helena,
quos nostra culpa
nimirum eiectos suspicatur, ideo vindictam nunc cogitare.
Herodes enim Baptistam
porro ferre non potuit etc. Sed divinare cesso, ne rem acu
tangam.
Superest, ut nostro omnium nomine et tuam reverentiam
totumque chorum vestrum
amplissimum quam officiosissime salutes, quod et d. consules
nostri et d.
Campellus et d. Pontisella et Carolus et Victor etc.
faciunt.
Cursim Curiae, 1572,  14. iulii.
Tuae dominationi subiectissimus servulus Thobias Iconius.
Amplissimo viro d. d. Heinrycho Bullingero, Tigurinae
ecclesiae antistiti
primario et praeclarissimo, d. suo singulari observantia
colendissimo.              Zürich.
