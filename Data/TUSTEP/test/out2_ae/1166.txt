<nr>1166</nr>
<ae>Petrus Martyr Vermigli an Bullinger</ae>
Oxford, 6. August 1551.
Zürich StA, E II 369, 95.
Zur.lett. III, S. 496ff.
Ep.Tig. III, S. 326f.
Orig. (Aut.)
S. D.  Cum hi vestrates adolescentes, vir clarissime, iam
hinc ad vos discedant, minime id committere potuissem, ut
eos absque meis litteris ad te pervenire paterer. Scito
itaque me recte valere, quod his diebus apud nos fuit
singulare dei beneficium; laboratum est enim per hoc regnum
ubique Anglico sudore, atque (quod graviter est dolendum)
iacturam fecimus aliquot insignium virorum. Inter quos dux
Suffolcię, nobilissimus iuvenis regi charissimus et
ęqualis atque cum eo una educatus, interiit, qui tantę
fuit spei, ut pro ętate parem habuisse (maiestatem regiam
exceptam volo) non existimaretur; adeo iam et litteris et
pietate profecerat, ut et omnibus admirationi fuerit et
reipublicę iuxtaque ecclesię paulo post magno
adiumento
futurus esset. Atque, ut calamitati nihil deesset, cum eo
frater ipsius minor natu obiit. Quare Anglis parum lęta
fuit hęc ęstas. Faxit deus, ut luctus iste non sit
aliarum calamitatum proęmium. Quod idcirco dico, quoniam
evangelium Christi eius ingenii esse video, ut ipsum leviter
ac perfunctorie attingere sit multo perniciosissimum; et
quando peccatis neque finis neque modus(?) imponitur,
divinarum rerum uberior cognitio gravius frequenter accersit
supplicium. Non hęc scribo, quo videam humana ratione
aliqua pericula proxime impendere; sed thesauros irę dei
ęque ac sapientię agnosco esse impervestigabiles. Ideo
nunquam securos esse oportet, nisi cum cęteris abiectis
uni Christo eique crucifixo per omnia hęremus.
Quod attinet ad civilia, inter Gallorum regem atque nostrum
maximę amicitię utrinque dantur significationes.
Legati
nostri ex primoribus consiliariis et principibus in Gallias
profecti sunt ibique a rege tam honorifice splendideque
accepti, quam ulla nunquam alia legatio fuerit; quod idem
officium et nihilo inferius Gallicis oratoribus exhibitum
est, cum huc venissent. Multo pręterea vulgo iactantur de
animo Galli adversus pontificem Romanum irritari. Utinam
Phryges vel sero sapiant! De rebus Italicis nihil scribam,
quia, cum sitis in proximo, de illis certius quam nos
potestis cognoscere, quomodo habeant. D. Hopperus in suo
episcopatu et magno studio et feliciter ministrat atque ab
omnibus piis, quod ego semper fore speravi, bene audit. Det
dominus, ut denique multos alios habeamus episcopos, qui par
studium paremque laborem ecclesię impendant.
Expecto ad has nundinas Francfordienses meum librum
impressum cuperemque maxime, si fieri posset, ut quinque vel
sex haberem exempla, prius quam sarcinę bibliopolarum huc
Francfordia veherentur, quo illa possem amicis distribuere,
antequam libri vulgo prostarent venales; nam ea vectura
multum differtur, et multi me sępe obtundunt cupidi plus,
quam oporteat, illius expositionis habendę. Fuit hic
libellus tuus de sacramentis ante quattuor menses impressus,
de quo tibi gratias ago ingentes; nam et omnibus piis
admodum placet et mihi mirifice probatur. Quintam pręterea decadam tuorum sermonum, quam mihi dono misisti, et recepi
et legi; quę adeo mihi arrisit, ut vehementer desyderem te
in hoc genere laboris quam latissime progredi; sic enim
supellectilem utilissimam concionatoribus ecclesiasticis
pręparas, quam si, ut debebunt, familiarem et ad manum
habuerint, tum copiose tum cum fructu populum docere
poterunt. De Tigurinis iuvenibus, qui apud nos degunt, hoc
unum dicam, quod recte, probe ac pie se gerunt et, ni
fallor, proficiunt in litteris non infeliciter. Valeas et me
in domino, ut facis, ama. Pervelim symmystas tuos omnes ad
unum meo nomine salutari, pręsertim Gvaltherum nostrum,
qui tot labores in meo libro recognoscendo exanclavit.
Oxonii  6. augusti 1551./1555.
Litteras Genevam destinatas, quas his coniunxi, te oro ut
illhuc fideliter perferantur.
Tę pietatis atque doctrinę studiosissimus
Petrus Martyr.
Clarissimo viro d. d. Henrico Bullingero, Tigurinę
ecclesiae ministro verbi dei fidelissimo et mihi plurimum
observando.                               Tiguri.
