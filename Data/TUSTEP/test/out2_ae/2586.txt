<nr>2586</nr>
<ae>Friederich von Salis an Bullinger</ae>
<od>Samaden, 18. April 1557</od>
<vo>Autograph: Zürich StA, E II 365, 645.
(Siegel...)</vo>
<dr> <dr>
<re>Gr. II, S. 1f.</re>
<tx>Domino Bullingero meo utique colendissimo et
observandissimo ego Fed[ericus] a Salice S. d.
^$Postquam ob Oeniponte veni ac in provinciam concessi, binas
abs te, vir ac domine undequaque commendatissime, accepi. Quae
quanto me gaudio affecerint, vix dici potest, praesertim quod
te cum tota familia et filiolo meo valere percepi. Caeterum
quod conqueri videris, quod binas iam ad me litteras dederis,
ipse vero nil hactenus responderim, mirarer sane, nisi
compertum mihi esset saepius, imo saepissime evenire, ut
tabellariorum incuria litterae intercidant, quominus tuto ad
manus horum, quibus spectant, designentur. Ego sane, mi
Bullingere, abinde quam in Vallem Tellinam, comitatus Clavenę
et Burmii perrexi, tibi tertio scripsi atque adeo diligenter,
quae te scire oportebat, significavi. Certe, prout te reddidi
cdertiorem, religionis ergo multum fuit laborandum. Sed vicit
tandem veritas, siquidem expulsi sunt advenae monachi et
passim evangelii professoribus templa designata, in quibus cum
eo, quo decet, decoro evangelium praedicetur. Adde, quod etiam
alicubi, utpote Sondrii, loco Vallis Tellinae celeberrimo,
indictum est, ut templum in monte Rovoledi, ubi ingens est
hominum evangelio adhaerentium copia, ab imis fundamentis
aedificetur, cum alioquin illic nullum aliud esset, quo
conventus hominum sacer ibi haberi posset. Insuper repertis
quorundam insidiis, qui alienis pecuniis et favoribus
evangelium oppugnare nitebantur, authores mulctavimus et ansam
omnem nocendi amovimus. In summa: sedulo enixi sunt collegae
mei, ut evangelio facilem viam struerent. Ut vero id omne
caedat ad promotionem gloriae dei, faxit idem, qui cuncta
potest, dominus deus per Christum Iesum, amen.
^$Porro, quod me admodum exhilararis, dum scripseris filium
meum tibi et honestissimae coniugi tuae charum esse, eo quod
sit bonae indolis ac tibi tuisque obsequens et in re
litteraria diligens, ago tibi ingentias gratias; nam revera,
optime mi Bullingere, scriptis tuis meam de puero
expectationem auxisti; nec enim iudicium tuum aberrare posse
arbitror, quippe qui undequaque sis sincerus nec adblandiri
scias et iudicio polleas. Tum itaque de puero praesagium
hilari admodum animo accipio et deum precor, ut aliqua ex
parte tui fiat consimilis. Tuae vero coniugi honestissimae
itidem plurimum me debere fateor, qui puerum usque adeo
benigne fovet; nam id ipsum idem filius meus (perinde ut tu
quoque) sepiuscule mihi significavit. Ipse vero, etsi non
omnino fortasse, uti debeo, tamen aliqua ex parte rependam. At
quod puer scabie divexatur, non utique admiror; id enim ut
plurimum pueris in alienas regiones proficiscentibus solet
evenire. Sed fuerit quidem mihi pergratum, ut curetur, quo
reddatur cuter purgatiori, et sane perplaceret, ut Thermas
accederet, dummodo tu [aut] aliquis e domesticis tuis ilas
accedat; nec enim curo de illis expensis, modo in pueri usum
proficuum erogetur tuo nutu.
^$Quod autem mihi, imo bonis omnibus, commendas d. Fabricium en
ecclesię Curiensis pastorem electum, erit utique omnibus
commendatissimus, quippe cum a te, tanto viro et cui optimus
quisque gratificari cupit, commendetur. Ego vero, quando
quidem non opinor me Churiam profecturum usque ad instantes
nundinas sancti corporis Christi, saltem datis ad eum litteris
me illi totum offeram atque adeo diligenter ei referam, quam
digne eius memineris quamque amice eum commendaris, et
efficiam quidem, ut sentiat (modo posim) quam mihi cordi sit
tibi connivere.
^$Novarum rerum si quid habui, nuper, cum essem Sondrii, ad te
scripsi. Turca ingenti classe Austriam est petiturus. Veneti
undequaque sunt solliciti eoque et terrestres et maritimas
copias adornant, ut ad omnem repentinum casum hisce
periculosis temporibus sint parati. De nostris militibus, qui
in Italia militant, accepi eos esse Arimini; quod vero non
usque adeo prospera aura utantur, id videtur innuere, quod
subinde e nostratibus e militia adventant suorum ducum
litteris, quas vocant paßportt, on muniti. Certe vereor, ne id
sipsum militibus nostris eveniat, quod olim, cum apud te
essem, et ipse videbaris timere. Rogandus est dominus deus, ut
omnia ad bonum finem deducat.
^$Ego, omnium iucundissime mi domine Bullingere, nil aeque
desidero, quam ut me aliquando isthuc conferam tua praesentia
summo cum gaudio fruiturus, idque si non citius fiet, certo
tamen decrevi post elapsas sancti corporis Christi nundinas
isthuc usque proficisci ibidem aliquot diebus commoraturus deo
volente. Dominus Traversus noster, senex undequaque venerandus
et incomparabilis, grato admodum animo tuas salutationes
suscepit teque vicissim resalutat. Itidem facit d. Petrus
Bergomas, nec minus vero te salutant cum tota familia tua uxor
mea ac domestici mei omnes. Vale.
<lz>[Adresse ...]: fehlt.
