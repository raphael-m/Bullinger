<nr>0753</nr>
<ae>Simprecht Vogt an Bullinger</ae>
Schaffhausen, 28. März 1550.
Zürich StA, E II 337, 459. / Orig.(Aut.)
Gratiam et pacem a domino Iesu etc. Agimus tibi gratias,
Henryche frater in
Christo dilectissime, caeterisque tuis cooperariis pro cura
vestra, opera et
sollicitudine non tam erga nos quam erga ecclesiam nostram,
imo Christi; nam
consilium vestrum tam felix praesensque fuit, ut eo
staremus, nisi quod quaedam
latius et copiosius tractare oportuit: erant enim quaedam
obiecta diluenda aut
potius in adversarios nostros retorquenda. Caeterum cum
recitassemus apologiam
senatui populoque, decernitur ab ipsis in priorem
sententiam: Mine herren
lassends blyben by irer erkandtnuß, wellend ouch, das ir
derselbigen gelebt.
Erant (sic enim postea a fidis quibusdam intelleximus), qui
vellent nobis adhuc
plura et dicenda et silenda obtrudere, homines plane
<gr>aJeoi</gr>. Nos ad haec
respondemus nos ne pilum quidem latum posse ipsis concedere;
negotium enim hoc
non nostrum, sed utrorumque domini esse; illi tam nos quam
ipsos olim tam fidei
quam perfidię rationem redituros. Ideo nos nostram
sententiam scriptis
declarasse, ut in posterum haberent, quo et sententiam
nostram et officium
nostrum coiicere possent; offerre tandem (quod consilium
etiam a vobis prodiit)
et scripturas, quae a nobis starent, et corpora nostra, quae
in ipsorum essent
potestate; considerarent, qua honestate et coram deo et
coram hominibus
violentum illud decretum purgare possent, cum nos illi
proponamus manifestas
scripturas et exempla Christi et apostolorum et
pro<gr>j</gr>etarum. Tandem ad
postulata nostra decernitur; orant tamen, ut parcatur
nominibus. Si quid in
aliquem haberemus vel in senatum ipsum, in curia aut per
consulem aut
subordinatos tractaremus: nos equidem admonere ipsos
officii, opere exequantur,
quod nos verbo docemus; inde veram pacem et concordiam in
republica conflari
posse ipsosque et a deo et a nobis laudem habituros. Et sic
dimittitur senatus.
Erant quidam in populo, qui dicebant, si vel digitum latum
cessissemus, magnam
inde materiam impiis exhibitam fuisse et maiora et
absurdiora in posterum
conandi; adhortabantur item, ut essemus constantes;
adversarios enim nostros
turpiter confusos nihil contra nos posse. Si nos eiicere
animus est, singulos in
posterum adorientur. Orato igitur pro nobis et ecclesia
nostra dominum. Salutant
te caeterosque doctos cooperarii mei. Raptim, Scaffusii anno
1550, martii 28.
Tuus ex animo Simpertus Vogtius.
Doctrina et pietate eximio viro d. Heinrycho Bullingero,
Tigurinae ecclesiae
pastori vigilantissimo.
             Zürich.
