<nr>0841</nr>
<ae>Joachim Vadian an Bullinger</ae>
St. Gallen, 10. Juli 1550.
Zürich StA, E II 351, 127ff.
St.G. Mitt. 30, S. 852ff.
S.  Remitto humanitati tuae exemplum vestrarum ad nostros et
gratiam habeo
ingentem, quod tanta nobiscum egisti fide. Rogatus a
praetore (proconsul enim ad
Thermas lavat) transtuli vulgarem in linguam, quicquid
scripsistis, quo de ipso
summo silentio cognoscere senatus posset. Iam cum
intelligam, nostros
rescripsisse, nec ignorem, quibus fuccis sese tueantur,
divinis videlicet
legibus nihil tributuri, nisi profanis fuerint confirmatae,
rem tibi de gradibus
sanguine coniunctorum omnem, ut apud nos acta est, ordine
recensebo, simpliciter
quidem, ut mea postulant negocia, sed candide tamen et vere,
ut inde vel illud
unum discas, senatus culpam nullam esse (quae ab iis tamen
illi impingitur),
quod lex de tertio gradu non est mature promulgata. Primum
omnium: cum a
commitiis illis Tigurinis urbium, quorum vestrae literae
meminerunt, domum
rediisset Franciscus Studerus, legatus noster, acta
confestim in senatu recitata
sunt; quibus auditis placuit senatui, ut lex ea de re
promulgaretur, modo ante
omnia ministri ecclesiarum nostratium (quod honori quidem
illorum tribuebatur)
legem ipsam audiissent. Qua re cognita Dominicus Zilius,
parochus noster, homo
sane nec indoctus nec impius, sed mire tamen obstinax nec
Zinglii modo (a quo
Sangalli frequenti in synodo multis de caussis palam erat
reprehensus), sed
Tigurino etiam in totum nomini infensus, usque adeo se
feroci conatu ministris
nostis reliquis, legem illam libenter accepturis, totum
quantus erat opposuit,
ut vel nolentes in suam sententiam pertraxerit, negans ulli
magistratui licere,
ut libertatem coniugii, quam deus suis permisisset, ullis
legibus coerceret.
Deinde veritus, ne senatus noster consensum illum unanimem
urbium se non audito
ratum haberet et in lege ferenda pergeret, repente e
suggesto suo more
tumultuatus, facile apud suos, quos plurimos habebat, hoc
est assecutus, ut,
negocio uni et alteri e tribunis commisso, summa caussae ad
populum referretur;
id quod sine mora factum et factione quidem obtentum est,
uti senatus cognitione
reiecta in Dominici sententiam pedibus itum et ista in verba
decretum fuerit:
quod iuris divini sit, ministros id sequi oportere, nec
legem hominum requiri,
quae legi divinae statuat modum etc. Putabat autemDominicus,
ius divinum
flagitare, ne, qui tertio gradu consaguinei forent, a iure
matrimonii
excluderentur, nec reputabat interim, quod et illud sine
omni controversia
sequebatur, eodem modo ne fratres quidem et sorores
patrueles matruelesque a
iure arceri coniugii posse, quando ne hunc quidem gradum
deus a matrimonii iure
excluserit, et sic ab unico gradu fratrum et sororum vetito
nulli deinceps
gradus utrinque descendentes legitimis coniugiis patere non
deberent; quod ipsum
tamen in patruelibus non probavit Dominicus ipse, nullo
interim alio argumento
pertinaciam sua[m] de tertio gradu coniugando tutatus, quam
cuius supra
meminimus. Sane parum aequanimiter tulere prudentes et pii
homines plurimi
Dominici insolentiam, et erant, qui palam restitissent, nisi
populi authoritati
ob ius democratiae quadamtenus cedendum et id quoque
cavendum duxissent, ne
illis tam gravibus temporum casibus plus satis alias
affliciti nostrates
dissidio ullo ecclesiarum distraherentur. Saepe et ego
perplacide cum Dominico
egi, animum ut intenderet, ne vel honestati vel verecundiae
pub- licae
deessemus; sed surdo narrabam fabulam et admonebar etiam, ne
supra id, quod
deceretm, sapere pergerem meminissemque, sapientiae dei
omnem hominum prudentiam
cedere oportere, quum ipse interim re ipsa suum sensum
divino sensui
Scripturarum anteferret. Sane quoad ille vixit et nostrae ad
divinum Laurentium
cognominatae ecclesiae pastor praefuit, regnum suum non hac
sola in doctrina
multorum favore perpetuo administravit, et eo quidem tempore
(me senatus mandato
iudicio caussarum matrimonialium praesidente) semel
iterumque accidit, ut
perobscuri aliquot homines illa sese linea attingentes
sententia suffragante
sint copulati, ne videlicet legi a populo latę satis non
fieret, clamante
interea et docente Dominico, sic requirere domini
voluntatem, ut tertius
sanguinis gradus iure matrimonii non destitueretur. Hic
vides, Bullingere, per
quos steterit, ut isthaec cognatio in foro nostro coniugii
libertate sit gavisa.
In hoc totus erat senatus noster, ut lex proscriberetur, qua
et scandala
tollerentur iuxta domini voluntatem et publicae castimoniae
honesta ratio
haberetur. Dominicus contra, illius sententiam humanam esse
sapientiam
calumniatus, hoc ipsum cum suis, ut diximus, potuit, ut et
senatus authoritas
vili loco habita sit, utcunque optime sentientis, et populi
rogatione lex illa
adusque obitum Dominici, hoc est novem perpetuos annos,
omnino coercita et
repressa fuerit. Quadragesimo enim secundo anno post
millesimum et
quingentesimum Dominicus peste correptus ex humanis ecessit.
Iesum testor,
Bullingere, me tibi verum narrare et premere interim dolorem
meum minime levem,
quem mihi animi eius tam pervicacis et intempestivi molestia
incusserat. Vorare
tamen omnia concoquereque, nimirum laicus homo et publicae
quietis studiosus et
in re illicita quidem, sed tamen quadantenus externa,
m[u]ltum, licet anxia
conscientia, sum coactus. Mortuo Dominico Ioannes Valentinus
Fortmüllerus
successit, vir, quod sacras ad literas attinet, Dominico
doctior et eloquentior,
sed qui et ipse tamen consortis sui defuncti vestigia
nuperis annis octo
observantissime est secutus; quanquam (ut verum fatear) a
proximo triennio paulo
mitior, ob temporum, arbitror, difficultatem aut certe
improbitate morum
remissior factus, ad magistratus sanctiones velut
subsidiarias respicere et in
gradibus illis coniugandis ceu tedere et fastidire mihi cum
eo interdum
commentanti visus est. Viderat enim - pro dolor! - fratrem
in sororem libidine
belluina accensum et ista matrimoniorum indulgentia, ni
fallor, animatum
infantem ex ea genuisse, qui (o scelus infandum!) illi
parenti bap[t]izatus est,
qui matris utroque ex parente legitimus frater esset. Et ab
eo quidem publici
moeroris tempore nunquam, quod sciam, accidit, ut sanguinis
illa tertii gradus
vicinitas seu, ut rectius dicam, propinquitas celebri ullo
matrimonio sit
copulata, et leges quasdam latas a magistratu, quae ad
matrimonia rite
cognoscenda pertinerent, ministri demum volentes admiserunt.
Una lex de
gradibus, ob casus, puto, raritatem, eo tempore promulgata
non est ac ne
desiderata quidem, quod sciam, a ministris est, etiamsi iam
tum Fortmüllerus
confessus est, senatum adversus illam graduum indulgentiam
iure posse sancire.
Proximo primum quadragesimo nono anno, quum rumor
increbuisset huius tam dolosi
matrimonii, quo de nobis in praesentia controversia est,
accurrit quodam die ad
me Antonius Zilius, Fortmülleri coadiutor, ac tanta cum
asseveratione caussam
egit indignabundus, ut omnium nomine agere mihi videretur,
rogans et obtestans,
ut, quoniam mihi per affinitatem non liceret, cum consule
Rhinero, gravi viro,
ut agerem, quo poenis indictis Ludewicum et Rosinam arcere a
colloquio et omni
penitiori familiaritate cohibere pergeret, clamans
eiulansque, fieri non posse,
quin, si tam coniuncti sanguine ad matrimonium peragendum
admitterentur, longe
gravissima offensione ecclesia nostras afficeretur. Me
igitur rem omnem
diligenter ex animi illius sententia procurante mox paulo
intellexi, Antonium,
nescio quo daemonio fascinatum, ita et a mea et illa priore
sua sententia
dilapsum, ut palam asserere non vereretur, Ludewicum a
vinculo matrimonii
absolvi non posse, qui ipsum verbis tam disertis cum Rosina
Zollikoferina
contraxisset. Qua re equidem vehementer commotus, haud
pugnare quidem cum
Antonio (ne quem offenderem), sed omnes semel compellare
statui, quo semel de
omnium sententia certior esse possem. His igitur ad me
venientibus et ea de re
commentantibus nobis, minime obscure mihi intelligere
videbar, non Antonio modo,
sed Kesslero etiam persuasum a Fortmüllero fuisse, quo unam
illam, hoc est suam
hac in re sententiam sequi et tueri pergerent; non decere
enim, ut non idem
sentirent et probarent, qui eandem doctrinam et una quidem
in ecclesia
profiterentur. Unde et Sertorium longe aliter sentientem
dissimulare video, quam
rixari maluisse; cui licet genuina quaedam animi vehementia
cum praestante
doctrina coniuncta non desit, tamen sic habet expertam et
plane perspectam
Fortmülleri in contendendo insolentiam, ut plane silere,
quam frustra contendere
pugnareque satius esse duxerit. Facit autem integritas
omnium, ut illa in re vel
prece vel precio corruptos esse a partibus mihi persuadere
nullo modo possim,
quamquam sunt multi, qui de actoris studiis non dubitent,
quin hac via (si modo
posset) voto suo potiturus esset. Sed et ipsum tamen
quominus credam haec aperta
caussa est, quod iam dictus Ludewicus, animadversa senatus
indignatione et quod
Rosinae tutores vehementer offensos cerneret, sponte se ad
cedendum obtulit,
modo ministri serenare conscientiam eius et ab isto utcunque
contracto putativi
coniugii vinculo absolvere et alius uxoris ducendae copiam
facere vellent. Quod
se facturos ministri in hunc usque diem constantissime
negarunt, paratos quidem
fuisse se dicentes, si lege dudum lata senatus lineam istam
sanguinis a coniugio
coercuisset, qui multis tamen annis, quominus, quod voluit,
praestare potuerit,
a solis ministris coercitus est. Hactenus tibi rem omnem, ut
gesta est, ordine
depinxi. Restat nunc, ut meam tibi sententiam de iis
gradibus (quoniam id petere
visus es) breviter aperiam, quae quidem ad hunc modum habet.
Status matrimonii universus divinis et humanis legibus
regitur, nec enim
animorum solum et corporum nexu iuxta domini legem et
voluntatem, sed rerum
etiam communicatione iuxta civilium legum praescriptam
rationem perficitur. Sunt
igitur in Scripturis praecepta dei, quę modum ei definiunt
ac statuunt, et est
in apostolorum monimentis doctrina Christi, qua eius puritas
castitasque Christi
membris necessaria determinatur. Consecravit enim ad prolem
aedendam matrimonium
in Genesi deus ipse, qui marem et foeminam in hunc usum
minime obscuro sexus
discrimine creaverat. Et quoniam insignis virtus est
pudicitia cum sanguinis
reverentia consociata, contra autem nil tam turpe et
belluinum quam eiusdem
neglectae quamlibet impudicus libidinis ardor, leges tulit
per Mosem dominus,
quibus pudori verecundiaeque consuleretur. Et ipse Christus,
quae antea erant
permissa, ita coercuit, ut palam innuerit, non licere suis,
quod Iudaeis licuit,
et disciplinam exactiorem a baptisatis requiri, quam a
circumcisis praestita
sit; quod quinto cap[itulo] Matthaeus late prosequitur. Ad
haec nullum
praeceptum suis saepius quam dilectionis et charitatis
inculcavit, et apostolus
quantumvis magnas virtutes et cum miraculo quidem coniunctas
cassas esse
decernit, si charitati destituantur. Quis autem nesciat,
dilectionem veram, hoc
est christianam, intra pudicitiae verecundiaeque metas sese
continere? Cuius rei
gratia et polygamiae frenum iniecisse creditur Matth. 19.,
diserte mandans, ut
nonnisi duo in una sint carne nec iam duo post matrimonii
copulam, sed una caro
sint. Fieri enim nequit, ut una et integra sit dilectio
mariti, cui duo sint, ne
dicam plures uxores. Proinde non minus salutaria praecepta
de nubendo
ducendoque, de cubili impolluto et multivariis coniugiorum
officiis in
apostolorum literis comprehensa legimus et observamus.
Profanae aut[em] illę
et civiles leges civilibus propemodum actionibus appositae
sunt, quanquam et in
ipsis finis est ipsa charitas, quia ad hoc esse positas
constet, ne, quos
dominus coniunxit, rerum adventiciarum litibus distracti, si
non carne, certe
animis dissentiant dissiliantque. Quare de sponsalibus, de
iure dotium, de
donationibus inter virum et uxorem, de haereditatibus et
successionibus haeredum
longi tractatus positi sunt, ut alia praetereamus. Porro et
de nuptiis licitis
et illicitis deque divortiis et repudiis pluscula
disseruntur apud legum
peritos; sed prima est earum authoritas, quę de
coniugatorum bonis mentionem
faciunt. In totum autem arbitror, leges magistratuum
christianorum, quae de
matrimoniis vel permittendis vel arcendis disserunt, tales
esse oportere, ut cum
divinis non pugnent neve quid largius indulgeant aut arctius
astringant, quam
indulsit aut astrinxit dominus. Necesse enim est, ut in
coetu per fidem Christi
sanctificato potestas civilis non minus quam hierarchica
ministerii voluntati
dei per omnia, et maxime quidem in legibus ferendis, quae ad
religionem
attinent, subiecta sit neque alio fine in id genus caussis,
quas diximus, suas
leges proponat, quam ut apud subditos adminiculo esse
possint iis, quae a domino
sunt sancita, ut, qui virtutis amore recte acturi non sint,
metu saltem poenę
ab eo, quod turpe est, coerceantur. Minime enim probo
glossarios quosdam
civilium legum, qui edicta principum improba ita excusant,
ut licita esse et
valere dicant iure fori, etiamsi iure poli non admittantur.
Sicut ille in codice
Iustiniani, ubi de nuptiis agitur, legem, celebrandis, qua
imperatores Arcadius
et Honorius fratruelibus matruelibusque connubium
permittunt, ita ratam esse
sinit, ut iure fori vigere possit, non autem iure poli etc.;
quasi vero
principis christiani lex probari possit, quae cum lege
coelesti pugnat, aut ita
sint sancti illi, ut errare in ferendis legibus et iniqua
impiaque probare non
possint et Valentinianus ille, Gratiani pater, non foede
lapsus sit, quum uxori
Saeverae viventi Iustinam superinduxit et legem tulit, ut,
qui una contentus
esse nollet, habere plures uxores possit. Ex aequo enim mihi
errare videntur,
qui putant, cognatos magistratus lege ad matrimonium
contrahendum prohibitos hac
vel una de caussa admitti non debere, quia magistratus
prohibuerit, dominus
autem ita liberum suis reliquerit, ut ipsos diserte nec
iusserit coniungi nec
vetuerit arctius. Non ausim enim magistratus legem ullam
probare quicquam
astringentem et vetantem, quod suo verbo deus liberum
reliquisset; pluris enim
fieret civilis gladii authoritas quam libertas illa, quam
dominus tacito aliquo
consensu non improbasset. At vero magistratus prudentiam
dignitatemque domini
voluntati praeferri apostolus Petrus nullo modo permittit;
dei enim sententia in
omni caussarum genere omni hominum opinioni est praeferenda.
Proinde nec illos
audirem, qui dicunt papam peccare, quod multis ius
matrimonii non admittit,
quibus admittit dominus, contra cum multis (ut aiunt)
dispensat, qui lege domini
a coniugio arcentur. Nisi enim fallor, haud paulo minus
peccaret magistratus, si
lege sua submoveret a matrimonio, quos deus nec iussisset
contrahere nec
vetuisset, quam peccat Romanum illud idolum, quum rasis suis
et oleo Mosaico
delibutis in totum interdicit coniugium. Utrinque enim, ut
opinor, aliud fieret,
quam fecit dominus. Quid aliud autem est peccare, quam
domini voluntati
contravenire? aut aliter, quam dominus statuit, in ecclesia
sancire nec voluntatem eius agnoscere?
Alia igitur mihi, Bullingere, spectatur ratio, cur recte et
pie facere
magistratum sentiam, dum lege cavet, ne, qui secundo vel
tertio sanguinis gradu
coniuncti sunt, matrimonio coalescant. Sentio enim, id
dominum doctrina sua
satis superque admonuisse, ne illa in ecclesiis admittantur,
quae tanto cum
agmine offendiculorum su[n]t connexa. Et omnino legalem
fuisse arbitror
indulgentiam illam matrimoniorum tam propinqui sanguinis,
quemadmodum multa
fuerunt legis tempore usitata, quae post Christi adventum in
coetu fidelium
penitus obsoluerunt, qualia fuere coniugia inter viduam
relictam et viri
demortui fratrem et rursum inter virum caelibem et mulierem,
quae prioris uxoris
eius soror fuisset. Per legem enim charitatis regula illa
pudicitiae
verecundiaeque potissimum est confirmata, quae non exiguam
partem sanctitatis
ecclesiasticae conversationis complectitur; id quod ignorare
non possunt, qui
Novi Testamenti scripturas perlustrarunt. Probo igitur ego
magistratus de
gradibus arcendis legem, quia eam ipsam domini doctrina
probari video, neque
sane probarem, nisi viderem ipsam probari a domino, et labi
puto nostros, quod
ad legem haerent magistratus et externae seu civilis legis
authoribus istud
deferunt, quod internae seu divinę legis authori potius
erat deferendum. Negat
enim Fortmüllerus, coniugium illud Ludewici et Rosinae
dirimi iure posse, quia
interventu legis a magistratu latae non sit coercitum.
Sentire ergo videtur,
magis hoc quidem in casu spectandum esse, quid magistratus
iubeat, quam quid
poscat dominus, cum contra vel exstimulare magistratum
deberet, ut hoc ipsum,
quod iure divino charitatis omnes edocemur, magistratus
dominicae voluntatis
respectu lege lata ratum habere dignaretur. Frivolae enim
mihi videntur
sanctiones ad publicam disciplinam attinentes, quas quidem
promulgandas esse
magistratus censeat, nisi ipsas de divinae voluntatis
consensu deductas esse
constiterit. Servator noster Iesus ad hunc modum clamavit et
docuit: Vae mundo
a scandalis, Matth. 18., palam admonens, nusquam
committendum admittendumve,
quod offendere proximum et ad casum adducere et illectare
queat. Quaero autem
illos, nilne offensionis secum trahant connubia tam
propudiosa, a quorum coitu,
non a gratia dico Christi, sed a natura nobis indita
verecundia abhorret? Plane
enim me ut capias, Bullingere, non illam modo offensionem in
illis ante a nobis
memoratis gradibus aestimo et animo revolvo, quae de
indignatione velut insuetae
et multis saeculis inauditae rei nascitur et dolore
conturbat ecclesias, sed
hanc longe pluris facio, quae rabiosae libidinis faces horum
animis, quorum vel
aetas vel natura proclivis ad incestum est, eum ad modum
adhibet, ut hac tam
insolenti libertate coniugiorum inflammati nihil sibi non
vel arctioribus de
gradibus audeant polliceri nec multum referre in animum
inducant, quacunque
demum sanguinis linea suam ad libidinem saciandam abutantur,
dum vident, solis
fratribus sororibusque exceptis proximas utrinque omnes ex
aequo descendentes
lineas, videlicet secundi et tertii gradus, in thorum
coniugalem divini iuris
assensu (ut isti putant) collocati. Nihil enim dubito, quin
eo de fonte propudii
infanda illa facinora apud nos profluxerint, quando in agro
abbatis Sangallensis
iis ipsis annis, quibus huic licentiae fenestra aperta est,
parens quidam e
filia sua legitima et rursum alius e coniugii suae viventis
sorore, horribili
sane bonorum auribus stupro, liberos genuerint, ut minime
mirum sit, divum
Augustinum a consobrinorum coniugiis tantopere abhorruisse;
nimirum enim vidit
vir tam sanctus et eruditus, eiusmodi coniugia non ex se
ipsis modo immpudica
esse, sed hac plus de caussa ad offensionem patere, quod
quasi frater sororem et
germanus germanam ducere videretur. Quid est igitur, quod
aiunt: tertium gradum
liberum reliquit Levitici 18. dominus? Certe et secundum
gradum non attigit vel
iubendo vel vetando, cui nullum tamen locum ipsi in
ecclesiis nostris permisere.
Liberum fecit esum carnium in lege vetitarum apostolus, et
paucis verbis puris,
id est in Christum baptizatis fideique doctrina praeditis,
omnia esse pura
docuit. Verum hanc vel a deo iussam libertatem ita charitate
temperat, ut omnem
inde offensionis iacturam, quae fratri damno esse posset,
longe maxime summoveat
asseratque, se potius in aeternum ab esu vetito abstenturum,
quam commissurum,
ut suo esu infirmitas ullius provocetur ad casum. Quodsi
apostolus re externa
per se indifferente adeo saevere monet, ne charitatis legem
sui violent, qui
fidei tamen scientia erant donati, quid, oro, nostri in
sanguinis verecundia et
publica illa disciplina pudicitiae custodienda non deferent
charitati, quum
homines vident id genus connubia ferre nolle aut certe
exemplum ad casum
trahere, dum tales velut ad promiscuam Venerem quandam,
nulla prorsus honesta
caussa aut ulla iusta urgente ratione, sed uno magis studio
quaerendarum opum
aut vitae in ocio luxuque degendae tanta omnium cum
offensione anhelare atque,
ut libere dicam, dolis nequitiisque suum commodum coniugio
tum humano, tum etiam
divino iuri adverso perfricta fronte quaerere? Quis, oro,
non indignaretur et
illud Persianum non iure haberet in ore, videlicet "perisse
frontem de rebus"
etc., si magistratus ullus ad ista tam dolosa coniugia
connivere pergeret? Iam
nunc, quum ministri Christi, neglectis, ut mihi quidem
videtur, charitatis
servandae et scandali avertendi legibus, ad ista non
connivere modo, sed (quod
longe deterius est) magno consensu aspirare pergant, quis
modus esse poterit cum
illis expostulandi, qui libera faciunt connubia plena
offendiculis, quae iam
ante diximus divinis legibus ab ecclesiis coerceri? Puto
enim, divinam esse
legem Christi de summovendo ab ecclesiis scandalo, praeterea
et legem charitatis
eximio in loco esse debere fidelibus, non hoc solum fine, ne
iuxta apostolum
offendamus proximum aut iuxta Augustinum amicitiae vinculum
matrimoniorum
interventu quam latissime in ecclesiis propagetur, sed illo
maxime, ut aetati
infirmae et inconsultę succur[r]atur, ne, contemptis
pudoris et castimoniae
legibus, captiosis persuasionibus aurem prebere pergat.
Praetor enim urbis
Romae, homo ethnicus, pro tribunali sedens in haec verba
edicit: Quod cum
minore 25 annis natu gestum esse dicetur, utique, quae res
erit, animadvertam.
Animadvertit homo paganus - pro dolor! -, quod homines
Christo initiati non
animadvertunt. Naturalem autem aequitatem, ut inquit
Ulpianus, praetor hoc
edicto secutus est. Cum enim inter omnes constet, fragile
esse et infirmum
huiusmodi aetatis consilium et multis captionibus suppositum
multorumque
insidiis expositum, auxilium ei praetor hoc edicto et
adversus captiones
opitulationem pollicitus est etc. Si hoc igitur iuris
civilis aequitas de
naturali iure deducta consuevit, quid non debet christiana
charitas, divini
iuris authoritate firmata, officiosa sua sollicitudine
omnibus his praestare,
quorum aetas pupillaris et incircumspecta aequique et iusti
ignara nec alia
magis caussa parentum tutorumque et curatorum gubernationi
subiecta dolo malo et
captiosis artibus ad eum consensum allicitur et persuadetur,
cuius
ratihabitationem eis nec divina nec humana iura permittunt?
Porro, ut
minorenibus ad avertendam offensionem et disciplinae formam
retinendam modis
omnibus succurrendum est charitate flagitante, ita et
maioribus, qui sui iuris
sunt, obtrudendum est repagulum, ne sanguinis necessitudine
polluta bonis
moribus exemplo pravo noceant. Quid enim morum degeneratione
et corruptela
deterius? quid vice versa verecundiae lege in coetu Christi
sanctius? quid ad
dilectionem synceram officiose colendam praestantius est?
Bonos mores colloquia
corrumpunt mala, sicut apostolus e Menandro citato versu
docuit; quanto magis
hos exempla subvertunt mala. Iam ut omnem circumstantiam,
Bullingere, matrimonii
illius tam inauspicati perspectam habere possis, scito,
matronas duas urbis
nostrae maxima suspitione premi nec levibus coniecturis
moveri, qui suspicantur,
ambarum astutia non Rosinam modo, sed Ludevicum etiam ipsum
ad hocce consilum
adductum, ut de matrimonio cum illa contrahendo experiri
fuerit ausus. Dixisse
enim aliquando Lugduni fertur, a nulla se Venere alieniorem
futurum, quam
cognatarum. Uni etiam ex fratribus Rosina confessa est,
clandestinis
persuasionibus ad hoc illectam, ut Ludewico ad coniugii
perficiendi verba
prolata consenserit. Ex matronis mire avidis et ambitiosis
altera Rosinae est
amita, quae fratrem Ludewici habet coniugem, altera Ludewici
soror, utraque
honesta alioqui et probae familiae, quarum consilia haud
admodum animadversa
legum dignitateillo fortasse spectarunt, ut fratri leviroque
quam amplissimae
dotis (quae sex milium aureorum est) fortuna commodum oblata
consulerent; id
quod muliebris astutiae, nolo dicere stultitiae, peculiare
esse nosti. Sane
dudum patre, nuper etiam matre orbata Rosina est, a quo
tempore in fratrum
patrueliumque et avunculorum cura fuit, qui sane omnes
Ludewici affines et
cognati sunt. Verum hos semel omnes tum Ludewicus ipse, tum,
quae minime
debebat, Rosina, data, ni fallor, opera illisque
suggerentibus, quas ante
memoravimus, adeo supine et impie contempserunt, ut ne
verbulo quidem ullo
(cottidianis licet conviviis commessationibusque
interessent) de gravissimo illo
et maiorum cognitione digno negocio quicquam prodiderint.
Timuerunt enim
utrinque, se voto vel una verecundia obstante potiri non
posse, si cognati
maioresque, quorum intererat, quicquam eius rei
rescivissent. Adeoque summo
silentio negocium perfici muliebri prudentiae placuit, donec
ad opes captandas
copula per verba de more solennia peracta esset; quod quidem
in postrema fabulae parte accidisse audio.
Porro negat Ludewicus, opum magis quam Rosinae amore captum
se ad coniugium
aspirasse. Sed ita habent hominum ingenia, ut ea inprimis
consilia coelent in id
genus casibus, quae maxime ipsis in animo insederunt,
praesertim si talia sint,
quae nulla cum honestate queant excusari. Formam profecto
spectare non potuit,
quae in illa nulla est; deformem enim esse omnes fatentur.
Nec certe allicere
sanguis potuit, a quo ipse abhorrere se aliquando confessus
dicitur, neque non
ab ipso, quicunque castae Veneris ingenio praediti sunt, in
totum abhorrent.
Quid igitur? Velit, nolit: spectatas esse opes oportuit,
irritamenta malorum,
ut ait Ovidius; nam harum gratia in aucupium conversa sunt
hodie prope omnia
quantumvis in speciem christiana coniugia, quae ob dei tamen
voluntatem inire
nos et concelebrare strenue nugamur. Caeterum ut haec sinam
et ad ministros
nostros revertar: fateor, me vehementer offensum hoc ipso
fuisse, quod aiunt,
legem senatus proximo primum anno aeditam adeo sibi placere,
ut in posterum
gradus illos nullo modo sint ad matrimonium admissuri; ante
autem quod gestum
sit, id ad legem non pertinere etc. Non perpendunt enim aut
certe favore
obcaecati dissimulant, quod ipsorum obstinacia factum est,
quominus lex primo
quoque tempore ab ipso commitiorum die promulgata sit, et
quod eius legis
caussae ita sunt (ceu diximus) divina aequitate
constabilitae, ut eius
potissimum rei gratia ministri charitatis in regno Christi
quoslibet ab istis
lineis arceri oportuerit, etiam si cunctari magistratus
perrexisset. Et ipse
bonae memoriae vir Dominicus, qui senatus pium studium
remoratus est, videre
debuisset, probari non posse copulam ullam, qua sanguinis
necessitudo in
discrimen vocata tantopere pollueretur et cui tot
offendicula tum morum bonorum,
tum etiam conscientiarum, quorum ante meminimus, non possent
non esse
consociata. Credi autem non potest, quantopere displiceant
plebi urbis nostrae
haec tam affectata et elumbia connubiorum studia, quae palam
cernunt omnes nulla
magis caussa peti et suscipi, quam divitiarum congerendarum
gratia, quae luxui
ocioque et voluptati profecto immodicae sufficere queant.
Accedit ad haec, quod
plusculi in gente illa haud satis vereri sanguinis
verecundiam et frigide
observari necessitudines pergunt. Amita enim Rosinae, de qua
supra admonuimus,
maritum nunc habet secundum, optimum quidem et eximio
candore morum praeditum
virum, sed qui prioris viri eius frater patruelis fuerit.
Porro et Ludewici
soror ante memorata vidua cum sit, ad nuptias cuiusdam
anhelare credita est, qui
et ipse, si coniunx fieret, tertio illi gradu sanguinis
esset coniunctus. Quid
aliud enim pariat licentia illa coniugiorum in illorum
animis, qui avaritia
inflammati ne Croesi quidem opibus saciarentur, si ampliores
ad suas illas
delicias requiri saturandas intelligerent? Praestiterit
igitur, ad legem dei
intentum esse et eam curam primum omnium ministrorum esse
oportere, deinde et
magistratuum, quo duris efferatissimam libidinem lupatis ita
coerceant et
regant, ut publicae verecundię haberi ratio possit.
Habent ministri
Scripturarum dissertissimas admonitiones et lege dei
tenentur magistratus, ne
ullo loco aut tempore tueri intermittant, quod domini
voluntati consentaneum
esse intelligunt. Equidem, Bullingere, vel Theodosii,
christianissimi principis,
legem magna admodum authoritate dignam esse ducerem,  nisi
viderem, iis caussis
commotum illum fuisse, quae in lege tuendae charitatis et
avertendi scandali
comprehenduntur; nam et Augustinus libro de Civitate Dei 15.
consensum illum dei
tacitum Levit. 18. non ad Christianos, sed ad Iudeos referre
magis videtur,
quibus per legis literam pluscula id genus connubia permissa
erant. Agnoscit
quidem suorum temporum opinionem nec sublatam antea ullis
expressis legibus hanc
indulgentiam creditam esse fatetur. Interim tamen non silet,
quantopere hac in
re in mores bonorum, reclamante charitatis lege, peccatum
fuerit. Haec enim eius
verba sunt: "Si enim iniquum est, aviditate possidendi
transgredi limites
agrorum, quanto est inquius, libidine connubendi transgredi
limitem morum?"
Hactenus Augustinus, palam innuens, charitatis legem in id
genus coniugiis ob
morum corruptelam et depravationem violari; violationis
autem istius caussam
prebet ipsa offensio, quae de indulgentia supra memorata
nascitur, ut inde satis
patere arbitremur, divini iuris reverentia compulsum fuisse
Theodosium et hodie
magistratum omnem christianum compelli, ne gradus ullos
sanguini fratrum
sororumque tam propinquos copulari permittant, sed legi se
divinae per legem
suam conformem efficiant. De legali autem indulgentia
matrimoniorum ut dicamus:
satis constat, et ipsa aliquid secum figurae et mysterii
traxisse, pro more
videlicet Scripturae veteris propheticae, umbris rerum et
figuris plenae. Nam et
apostolus in lege educatus non dubitat, copulam illam viri
et uxoris, quae ab
initio instituta est, figura mysterioque non caruisse, nempe
Christi sponsi cum
ecclesia sua ita inseparabili vinculo copulati, ut iam non
duo, sed una caro
facti sint; caro nimirum nostra sanctificata ex carne eius
et ossa nostra ex
ossibus eius, quemadmodum in epistola ad Ephesios legimus.
Praeterea cum
manifestum sit, Israeli ad terram promissam festinanti
saevere interdictum a
domino fuisse, ne exterarum gentium coniugiis sese
polluerent, et ipsa Scriptura
testetur, haud ita numerosam multitudinem fuisse ipsam, quae
primum terram illam
promissionis ingressa est, profecto minime alienum a vero
esse videtur, divinam
providentiam iam tum isti populo largiorem connubiorum
indulgentiam donare
legibus noluisse, quo longius sese ab illarum consortio
separarent, quę vero
deo reiecto deorum falsorum venerationi erant addictae, et
ea ipsa, quae non
sine caussa concessa Iudeis fuissent, in regno illo Christi,
hoc est lucis et
veritatis asylo, ut sic dicam, emendari facile posse
duxerit, quum non Iudei
modo, sed et gentes numerosissima sua sobole ad Christum
essent accessurae, et
una avertendi offendiculi lex propinquam omnem sanguinis
cognationem Christo
authore esset summotura, magistratu interea et pio et
ethnico in illos
animadversuro, quos vel ingenii libidine vel pravis morum
exemplis admissi pravi
et incesti affectus captivos tenerent. Nam et primaevam
illam necessitatem
humani generis propagandi, qua soror fratri est copulata et
sobrina sobrino
etc., legibus latis dominus palam sustulit, vel uno ipso
facto demonstrans,
necessitati tribuendum interim, quod ea summota permitti
nemini potest, sed et
ita deferendum verecundiae, ut eius violandae aut certe
elevandae nullam prorsus
occasionem, qui a domino sunt sanctificati, admittant. Magnum
enim honorem
habitam esse vel apud gentes sanguinis reverentiae, ex ipsis
ethnicorum legibus
addiscimus; quanto plus nos ei debemus, qui non naturae
solum (quae per se
infirma est), sed spiritus Christi legem colimus et
profitemur. De mysteriis
autem matrimoniorum legis indulgentia apud Iudeos celebrium
meum non est ad
longum disserere, quamquam videam, ea interpretibus
quantumvis barbasculis in
Scripturis interpretandis ad manum fuisse, nescio quam
foeliciter tractata, at
longe melius horum monimentis in lucem tradita, quorum est
in sacris literis
spectata et famigerata professio. Alterum est, quod in
ministris nostris,
Bullingere, non imperitiae modo, sed dementiae etiam aut
certe inadvertentiae
tribuo, quod ii ipsi Ludewicum Hagium, obsolvisse ab errore
et serenari doctrina
solida conscientiam suam flagitantem, praeterea et
libertatem dari sibi cum iis
contrahendi, quibuscum de iure possit, postulantem, una illa
caussa liberare
nolunt, quia se, verborum videlicet de praesenti contractu,
cum Rosina ad
coniugium obligarit et ratum fecerit suo consensu
matrimonium quantumvis
iniquum, et ista sua haesitatione non vident, se Ludewico
callidis magistris
utenti stimulos addere, quo magis urgere pergat, quorum
animos videt adeo
implicitos huius rei conscientia, ut nihil dubitet, victorem
se futurum in suo
illo quantumvis calumniose doloseque inito nugamento, quia
illis diversum
persuadere nemo vel possit vel etiam audeat. Itane solennia
et sacrosancta esse
credimus verba de praesenti (ut vocant), ut in captiosis
etiam et dolo
consarctis contractibus, praeterea in aetate minorenni,
muliebribus artibus
consiliisque circumventa, praescribere legibus non dico a
magistratu, sed a
domino ipso latis et aeditis, nulla controversia debeant?
Quaenam lex dei, quae
hominum characterem talem et notam tam ineluibilem his
verbis: "volo te habere
maritum" etc., impressit, ut prolata semel instar divini
oraculi censeri et pro
voce deo coli et rata esse existimari debeant ac non potius
divino et humano
iure admonente persuasum esse debeat, non verbis solum,
quibus nihil captiosius,
nihil fraude magis plenum est, sed animis, et quidem multa
deliberatione
confirmatis, perpetuam illam tum corporum, tum etiam rerum
et fortunarum omnium
vitaeque totius individuam consuetudinem stabiliendam et
prudentum aut certe
matura aetate et experientia praeditorum hominum
contrahendam esse, et id quidem
maxime, si in dei nomine legisque divinae praescripto
confecta videri debeat?
Illud sane satis mirari nequeo, qui fiat, ut iidem non
admittant contractus
paulo inconsideratiores, qui compotando vel propinando
peraguntur, et sua
sententia invalidos esse decernant et hunc ipsum Ludewici et
Rosinae non
damnent, sed conscientiae cum periculo ratum esse velint,
quem nosse tamen
possunt non humano solum, sed etiam divino iure
interveniente frivolum et
invalidum esse, quia ipsa minorennis ius ullius legitimi
consensus non habuerit,
qui tutorum curatorumque plano consensu non fuerit probatus.
Quid enim possit
iure homo ullus, qui sui iuris non est? Aut quid demum ratum
esse possit in illa
simplici et semifatua aetate, quod maiores (in quorum haec
potestate est) ratum
non faciunt? Sed antea quoque admissa sunt a nobis id genus
matrimonia nonnulla
vel praeteritis et nesciis maioribus contracta. Sane ita
sit; nam id quidem
inficiari non possumus. Verum non senatus nostri, sed
Dominici et sequacium
errore factum est, ut, quae inhiberi vetarique debuissent,
nulla iusta caussa
sint permissa. Quid igitur iuvat, ab errore exemplum
trahere? et agnitam rei
veritatem reiicere malle quam tueri? patronum agere iniqui
quam aequi malle?
postremo et legem dei in re coniugali non vereri, etiamsi
nihil sit a magistratu
promulgatum?  Norunt ministri legem dei: HONORA PARENTES.
Qua lege ipsimet
fatentur, minorennes a matrimonii iure, maxime si doli ulla
suspitio
intervenerit, omnino arceri; ab hoc enim iure et divino et
humano arcentur,
quicunque in maiorum potestate sunt. Verum longius fusiusque
haec sum
prosecutus, quam erat in animo, quum ordirer. Cupiebam enim,
nullum actum huius
fabulae te latere, tametsi prope omnia mihi sordidis studiis
et satis longo
tempore sic adornata concinnataque videntur, ut referri in
totum sine molestia
non possent. Testor autem dominum, me hac in caussa et
controversia nec odio
ullius nec meorum favore vel captum vel excitatum, sed una
eaque sola rei
indignatione commotum fuisse, quo me ministrorum
existimationi opponere et
publicae verecundiae quodammodo patrocinari haud quidem in
senatu aut in ulla
hominum frequentia, sed inter nos ipsos non sim veritus. Sic
enim animatum esse
bonum virum oportere putabam, ut ne proximorum quidem
favorem praeferendum esse
veritati duceret, quae cum religionis dignitate esset
co[n]sociata. Conscientiae
igitur meae feci satis, licet ipsi meam sententiam vix
dicere possum quam supine
reiecerint. Diligo tamen ipsos ex animo et colo, non
nescius, quid debeam
sacerdotii authortitati; quamquam negare non possum, in
Fortmüllero tot donis
praedito me modestiam desiderare paulo civiliorem, quam
animus eius hactenus
prae se tulerit; in Antonio vero, optimo viro, constantiam
rerumque peritiam
paulo ampliorem, quam hactenus in ipso deprehenderim; in
Sertorio et Kesslero
libertatem, quam sola tamen dissimulatione et pacis studio
intermittunt, et uti
tamen ea ipsa nonnunquam maximo cum ecclesiae nostrae
commodo possent, reliquos
enim omnes scientia superant; et fateor, interim in me
quoque plura esse, quam
vellem, quae et ipsi in me desiderent. Neque enim alienam
manticam (o
Bullingere!) sic inspecto, ut in meam non inspiciam. Deus
tamen novit, me tum
honesti, tum etiam veri et sancti amantissimum esse; quod
quidem et ipsi de me,
puto, non obscure praedicant et in hoc mecum palam sentiunt,
legem dei tueri et
sequi ministros oportere, utcunque demum magistratus
iudicium habeat,
christianum itidem magistratum candidissime adhortandum
esse, ne quid ullo
tempore coetui indulgeat, quod divina cum lege dissentiat;
hac enim una
functione se suaque consilia omnia domino probari posse. Ad
partes et fabulae
personas quod attinet, sic habeto: Ludewicum me cum Ioanne
fratre cumque
Magdalena vidua, sorore, non amare me modo, sed colere
faustaque et felicia
omnia a domino precari non ob gentis celebritatem modo (quae
 multa me
necessitudine attingit), sed morum magis bonitate, quam
optarem et hac in caussa
bonorum omnium iudicio probari et cuperem illos tantopere
divitiarum amore non
teneri, qui tanta alioqui fortunarum accessione sunt beati.
Ex hac enim
cupiditatis aegritudine sola totum illud incendium exortum
est, in quo
extinguendo tanto nunc tempore laboramus. Rosinam ipsam
valde amo, quia generi
mei soror est, et eius me miseret, quod videam, ea insonte
et simplici et plane
puerili improbos conatus tantopere abusos esse. Dicere non
possum, quam saepe
mihi in animum venerit in huius negocii disceptatione
Maronianum illud: "Quid
non mortalia pectora cogis, auri sacra fames?"  Sed sino
haec, quae cum mundi et
carnis et Satanę studiis funem longum trahunt. Illud
demum fateri habeo: boni
me consulere ministrorum nostrorum longanimitatem, quod,
dubium quo iure quave
iniuria, viros istos tam benigne fovent, nulla nobis prorsus
mensae nostrae
dominicae communicatione coniunctos neque ulla (quo equidem
sciam) purioris
religionis contestatione insignes, sed magna aetatis parte
per Hispanias
negotiationi suae deditos, quarum religionem an reiecerint
ex animis, nondum
habeo perspectum. Coeunt domi nostrae nostrum in coetum et
nostros ministros
audiunt; verum alios ut audiant diversae doctrinae aut
mensae daemoniorum
participes se ut faciant, domi quidem saevera illis et
magnam mulctam irrogante
lege interdictum est. Utcunque vero ista habeant, dico me
(una hac caussa
inverecundi matrimonii excepta) de ipsis quam candidissime
sentire et pectorum
occulta (quantum ad religionem attinet) deo relinquere,
quodque divus Hieronymus
in quadam in Hieremiam praefatione dixit, hoc et me coram
domino dicere posse:
"Non hominum, sed erroris inimicus sum" etc.; modo error
ille putandus, quem ego
foedum esse errorem pronuncio.  Vale.  Sangalli, 10 die
iulii, anno domini 1550^#'o.
Ioachimus Vadianus.
[Adresse fehlt.]
