<nr>1833</nr>
<ae>Johannes Valentin Furtmüller, Anton Zili und Johannes Kessler an Bullinger</ae>
St. Gallen, 13. Januar 1554.
Zürich StA, E II 351, 222. / Orig.(Aut.)
Gratia, misericordia et pax a deo patre per Christum dominum
nostrum.
Divertit ad nos veteres suos amicos, eximie Bullingere,
domine ac frater in Christo charissime, Ioannes Winzurnerus,
vir ob ingenuas dotes merito commendandus, nisi eas fatalis
casus misere ac infeliciter obscurarit. Cuius quidem
tragediae actionem omnem longe ac libera oratione non sine
suspiriis coram nobis recensuit, et quanquam hac in re
graviter se peccasse fateatur, attamen queritur se fictis ac
ementitis subinde novis rumoribus aggravari atque eos pro
ingenio famę mobilitate sua vigere et eundo vires acquiri<f1>Vgl. ^#/+Vergil,^#/- Aeneis, 4, 174f.<fe>,
ut traductum apud ullam ecclesiam, utcunque in pastorem
expetatur, libere residere illum liceat. Ad cohibendam
igitur belluam hanc proficisci Tigurum ait atque illic cum
adversaria parte iure caussam agere instituisse. Quod ut
commodius tuo potissimum consilio, quo plurimum vales, fieri
queat, sibi adiumento fore existimavit, si ad tuam
humanitatem paucis perscriberemus, qualiter se gesserit,
quum olim apud vicinas ecclesias symmystam egerit. Etsi
vehementer nos offendit scelus, tamen non possumus non
vehementer quoque hominis erumnosi ecclesiae etiam nomine
vicem dolere, quem scimus, quod et libere testamur, quam
intrepide et infracto animo per initia evangelii
prędicationis apud Reguscos<f1>Bewohner des Rheintales,
vgl. HBBW XII...<fe> in summa rerum trepidatione
atque inter ipsa arma vehementissimis adversariorum
insultibus ceu aheneum murum opposuerit, ut, si quas
evangelicę veritatis reliquias habent Rhegusci, magna ex
parte fortitudine et dexteritate illius in domino debere
iudicamus. Neque eandem prorsus animi pietatem exuisse
videtur. Nuper enim apud Siterodorphium Durgaviae, ubi iam
defuncto pastore pontificii summo conatu de revocanda
postliminio abominanda missa consultationem cęperunt,
hic, quoniam <gr>apo mhcanhs</gr> aderat, a piis rogatus, ut
verba ad populum faceret, orationem adversus hanc bestiam
pro publica concione sacra ea virtute ac prudentia
instituit, ut ne uno pede in pontificiorum sententiam
concessum sit. Unde non obscure appareat Christo
intercessore fieri, ut hactenus fides ipsius non defecerit.
Quocirca non difficiles adducti, charissime Bullingere, tua
humanitate confisi huius rei te submonere, ut, si qua spes
reliqua, si quod remedium extinguendae offensionis ac huius
finiendi mali ineunda ratio, praesertim in tanta ministrorum
penuria, ne hoc viro eruditione ac gratia non vulgariter
ornato, ecclesia Christi non destitueretur. Nam fortasse
seccessit ad tempus, ut aeternum eum recuperemus; cecidit
fortasse per infirmitatem, ut maiori animi fortitudine in
Christo resurgat et ne forte illum excellentia donorum
efferret. Videntes enim in ecclesia extare praeclaros, qui
leones, qui ursos ferocissimos domuerunt, qui hor[r]endum
Philistaeum expugnavit, qui tamen hanc mollissimam Venerem
domare et expugnare non potuerunt, qui quoque de ponte non
sunt (ut vocant) deiecti, eius bonitate, qui in mundum
quaesitum venerat peccatores salvumque facere quod perierat.
Praeterea videmus renatorum et ex animo resipiscentium
lapsus non solum afflictis conscientiis esse consolationi,
sed etiam quandoque reversi ad confirmandos fratres magis
idoneos et ad imminentia mala robustiores futuros. Habemus
enim Christum eum artificem, qui ex limo nostrae
infirmitatis et errorum imaginum novit fingere renovatione
sensus sibi similem. Quod in hoc negocio hanc quoque
exerceat artem, ardentissime votis orandum. Proinde,
doctissime ac humanissime vir, refocilla in domino afflicta
viscera, ne quo modo fiat, ut immodico dolore absorbeatur
eiusmodi. Quem si pro tua moderatione perutilem ecclesiae
ministrum remiseris, quem inutilem reddidit subdola carnis
impostura, non dubitamus, qui[n] rem effeceris cum angelis
tum piis omnibus, inprimis Christo, animarum archiepiscopo,
longe gratissimam. Vale in Christo; ecclesiae vetrae
doctores, viros pios et eruditos nostro nomine salvere
velimus iubeas, vestris quoque precibus nos nostramque
ecclesiam habeatis commendatam.  Sangalli  13. ianuarii
1554.
Tuae amplitudinis observantissimi
Ioannes Valentinus Fortmüller,
Antonius Cilius,
Ioannes Keßlerus.
(Der ganze Brief, auch die Unterschriften, von Kessler geschrieben.)
Clarissimo viro d. Hainricho Bullingero, Tigurinae atque
etiam totius Christi ecclesiae veritatis doctori
praestantissimo, domino ac fratri in Christo charissimo.
