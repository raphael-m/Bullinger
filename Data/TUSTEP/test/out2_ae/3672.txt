<nr>3672</nr>
<ae>Johannes Haller an Bullinger</ae>
<od>
Bern, 11. November 1561.
<vo>Zürich StA, E II 370, 293. / Orig.
(Aut.)
S. Non fuissem passus te tamdiu meis carere, nisi tabellionum copia destitutus fuissem.
Interea tuas omnes accepi et ago gratias.
Cretensis is, de quo scribis, huc non venit, sed per Solodorum transiit et inde ad me tuas literas misit.
Quod res Gallicas attinet, nihil ferme habemus aliud praeter id  quod vos quoque habetis, sicut ex tuis cognovi.
Hodie primum fertur colloquium esse finitum et d.
Petrum mox adfuturum, fidelibus publicas congregationes concessas, ita tamen ut templa suis serventur
sacrificulis; esse interea principes et nobiles, qui multis in locis de suis bonis publica construere velint auditoria et hoc a regina fuisse concessum.
Sed an sit verum, pro certo nondum affirmo, quamvis vero non absimile videatur; habebimus tamen mox de his et aliis certa.
Farellus superiore septimana Neocomo discessit et profectus est in Delphinatum, unde et oriundus est, ut illic Christum praedicet.
Ex nostris partibus omnes fere ministri Gallici discedunt; praetendunt, quod disciplinam,
qualem vellent, obtinere non possint; sed ego puto eos amore patrię et spe meliorum proventuum magis duci.
Novit dominus, quid quisque quaerat.
Puto Diesbachium de his tecum locutum.
Consulueramus senatui, ut tolerabilem aliquam disciplinae formam ipsis concederet; sed et ipsis et nobis hoc fuit negatum; sunt enim plaerique persuasi omnes, quotquot huius rei faciunt mentionem, dominia et nescio quas claves iterum quaerere.
Sunt tamen e diverso multi etiam, qui negotio non male fervent quique
vident ecclesiae necessitatem severiorem aliquam correctionem requirere.
Faxit dominus, ut talis disciplina instituatur, quę non maioris destructionis quam aedificationis sit occasio.
Sed de his alias plura.
Haec vix ex mediis turbis nundinarum et accedentium me frequentia impediente, ut nunc plura non possim.
Remitto tibi Fabricii literas et ago gratias.
Salutem tibi dicunt Diesbachius, Steigerus, Musculus, Hallerus quaestor, Zehenderi et multi alii.
Bernae in die Martini 1561.
Salutem dic uxori, familię et fratribus omnibus.
                                                     I[oannes] Hallerus, perpetuo tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
