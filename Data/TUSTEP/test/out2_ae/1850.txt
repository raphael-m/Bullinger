<nr>1850</nr>
<ae>Ambrosius Blarer an Bullinger</ae>
(Biel), 2. Februar 1554.
Zürich StA, E II 357, 396. / Orig.(Aut.)
Bl. III,  235.
Tuas, mi venerande charissimeque Bullingere, 15. ianuarii
accepi, pro quibus hoc  maiores tibi gratias ago, quo minus
tibi extra amicicię officium causae fuit, ut scriberes;
hinc certe, quam me ames amanterque mei memineris, facile
colligo. Servator noster Iesus te tuosque perpetuo et amet
et curet.
Sic sunt rerum Germanię nostrę horribiles turbines et
pressurę, sic alię ex aliis quotidie subnascuntur
gravissimorum malorum occasiones, ut nec modum ne[c] finem
ullum sperari posse videam, donec totam excindat ac deleat
ira ista divinę ultionis magis atque magis quotidie
ingravescens, praesertim cum ne tantillum quidem
resipiscentiae studium usquam apud quemquam invenias, sed
omnis caro viam suam corruperit et in tanta tamque
clarissima evangelii luce homines magis tenebras diligant
quam lucem.
A perpetuando concilio non puto nobis metuendum. Alius erit
gladius, qui ingratissimos Germanos conficiet. Imploremus
vero nos, quotquot adhuc in domino stamus, illius
praesentissimum praesidium, ut in pace ad patres colligamur
cum pauculis istis reliquiis, quas sibi ac Christo suo
fidentes inter nostros adhuc habet, quarum nomina sunt in
libro vitę. Obtrudimus seriam resipiscentiam etiam
invitis, qui evangeliorum titulo se vendicant, cum nihil
sint minus, ut sciant se domini prophetas habuisse, nec sit,
quod deploratę ingratitudini suę prętexant, nosque
animas nostras liberemus ministerium nostrum domino, qui nos
vocavit, quoad eius fieri potest, approbantes. Bene vale cum
domino et doctissimis pientissimisque administris tuis cum
reliquis fratribus et amicis, quorum sacris precationibus
iuvari apud Christum vehementer etiam atque etiam cupio.
Datę  2. februarii 1554.
T[uus] Ambr[osius] Blaurer[us].
Clarissimo viro d. H. Bullingero, fratri et amico
incomparabili.
