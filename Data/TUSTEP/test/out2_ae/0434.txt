<nr>0434</nr>
<ae>Wolfgang Musculus an Bullinger</ae>
<od>Bern, 4. Mai 1549</od>
<vo>Autograph: Zürich StA, E II 360, 113</vo>
<dr> </dr>
<re> </re>
<tx>
S.D. Accepi tuas, Bullingere in domino charissime. Etiamsi literis non
significares, clam me tamen non est esse te cum tuis de rebus meis admodum
sollicitum; etenim ex ea benevolentia, quam reipsa isthic experti sumus, non
vulgarem, sed vere christianam et fraternam, facile iudicare possum, quam post
discessum nostrum scire cupias, ut valeant mei, quos febricitantes isthinc
abduxi. Sperabam futurum, ut mutatio loci et aeris etiam in febricitantibus,
quod saepenumero fieri videmus, mutationis aliquid efficeret; verum in Iudith,
Salome et Elia spe hac frustratus sum; nam in illis durat etiamnum febrilis
calor. Uxor per gratiam dei convaluit; sed in huius sortem successit Abraham,
qui iam aliquot dies graviter febricitavit. Verum quicquid huius est, quamvis
satis molestum, praesertim propterea, quod uxor hoc plus sustinet incommodi in
cura domestica, quo diutius opera filię Iudith destituitur, commendamus
divinae voluntati et gratię, quae etiam huic incommodo modum aliquem
adhibebit, id quod precibus vestris impetrare cupimus.
^$Caetera satis commode habent. Quaestor aerarius magna me humanitate accepit
sicut et multi alii, quorum nomina nondum teneo. Hallero compatri meo charissimo
sum usque adeo vicinus, ut unico tantum domicilio intermedio disiungamur, quę
res etiam multum adfert solatii. Domus, in qua sumus, non inelegans est, nisi
quod angustior est, quam quae tantę multitudini sufficiat; sed id incommodi
sublatum est usu domunculę, quae a latere vacua et sine habitatore iam
aliquandiu extitit. Sic commode iam habeant res nostrę, nisi stipendium impar
esset sumptibus, quos facere cogor; verum et huic incommodo poterit forsan
occurri, praesertim si amici dominos hac de re admoneant subinde. Non bene
decoro meo convenit, ut ego apud eos hanc ob causam sollicitem. Vicesima quinta
Aprilis legere cępi Psalmum 104. hoc consilio, ut Psalterium meum, quod tot
annos parturio, tandem aliquando pariam. Concedat dominus, ut id bona cum pace
gentis huius fieri queat. De ervasio nostro, quem cum suis optime valere cupio,
obsecro, scribe, quid spei habeas.
Scripsit ad me Barptolomeus Metzlerus Constaniensis petens, ut rebus suis
succurram; facerem hoc ex animo, si qua ratione commode possem. Verum quoniam
per me nihil hic praestare possum utpote advena et ecclesiarum adhuc ignarus et
locorum, contuli cum D. Hallero. Ille aiebat se Metzlero scripsisse, ut huc
veniat; esse occasiones aliquot, quibus ipsi possit consuli, modo adsit.
Obsecro, ne graveris hoc bono viro significare, quamprimum poteris. Optime vale,
virorum charissime. Salutem meo ac meorum nomine omnibus tuis, uxori, liberis et
muter Klunglerin et dominis ac fratribus ist[hic] omnibus, D. pellicano, D.
Theodoro, D. Gualthero. Conservet vos dominus ecclesię suę incolumes et in
pace.
^$Bernę 4. Maii 1549.
</tx>
<un>W[olfgangus] Musculus tuus in domino.</tx>
<lz>[Adresse:] Praestantissimo theologo M. Heinrycho Bullingero, Tigurinae
ecclesię antistiti fidelissimo, domino ac fratri in Christo charissimo.
Tiguri.
