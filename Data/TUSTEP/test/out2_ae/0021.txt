<nr>0021</nr>
<ae>Celio Secondo Curione an Bullinger</ae>
<od>Basel, 31. Januar 1548</od>
<vo>Autograph: ZÃ¼rich StA, E II 366, 77 (Siegel....)
<dr>Ungedruckt</dr>
<re>Regest
</re>
<tx>Superioribus diebus accepi literas tuas, Bullingere
doctissime simul et humanissime, quibus mihi de libello
nostro, hoc est de nihilo gratias agebas, mihi inquam, qui
omnia tibi tuisque omnibus et debeo et volo. Sed ea es morum
suavitate et benignitate animi, ut ex omni parte velis
vincere, non modo beneficiis dandis, sed etiam
dissimulandis. Nunquam tamen ista tua praeclara
dissimulatione assequeris, ut ego me tuum esse mancipio et
nexu obliviscar. Sed mea tenuita[s] facit, ut tuis in nos
meritis respondere non possim. In iisdem autem literis mihi
studiosum quendam vestratem commendas diligenter. Is venit
ad me una cum Zvinglio, quos libenter vidi et cum aliis
omnibus tum ei, quem mihi commendabas, ne meaque obtuli
fecique potestatem, quoties et quando cunque liberet, me
adeundi et me meisque omnibus utendi. Sum praeterea illos ad
bonas literas et mores, tum etiam ad dei sincerum purumque
cultum et honorem adhortatus. Reliquum est, ut tu ad illos
scribas, uti libere me quasi patre et meis, ac si sua
essent, utantur; nam rariores ad me sunt, quam vellem. Sed
quid est, mi Bullingere, quod ad me de concilio Tridentino
scribis? Etiamne eo Coelius advocabitur? Atqui sunt
cardinalium et episcoporum ista concilia, non mei similium.
Verum, si mihi eo veniendum est, ego Bullingerum meum sequar
atque cum eo libenter omnia pericula adire non dubitabo.
Quodsi nec Bullingerus eo, nec Coelius. Sed extra iocum: ego
concilium Tridentinum non procedere audio, quod ipse
Tridentinus pontifex, Caesaris ad papam legatus, id nec a
papa ipso nec ab iis, qui sunt Bononiae concilii specie
congregati, obtinere nequiverit; consensum enim omnium
principum christianorum praetexunt, sine quo se quicquam
immutaturos negant. Verum Caesar, ut accepi, status
Germaniae adhortatus est, ut, quando concilium generale
Tridenti, ut cupiebat, haberi non potest, pauco[s] quosdam
eliquant et sortiantur, qui controversias religionis
componere moliantur, se illorum conatibus ad pacem
respicientibus [scilicet] nunquam defuturum. Habes, quae ego
acceperim; tu vicissim, mi optime frater, si quid habes,
quod non dubito, nobiscum communicabis.
^$Vale per Iesum Christum, unicum servatorem. Saluta domum
tuam totam et sanctos istos atque doctissimos fratres.
^$Basileae pridie calendas februarii 1548.
<lz>[Adresse] Clarissimo theologo D. Heinricho Bullingero,
Tigurinae ecclesiae pastori sanctissimo et vigilantissimo,
amico et fratri imprimis observando. Tiguri.
