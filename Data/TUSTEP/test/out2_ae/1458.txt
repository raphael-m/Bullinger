<nr>1458</nr>
<ae>Konrad Lycosthenes an Bullinger</ae>
Basel, 17. August 1552.
Zürich StA, E II 366, 19. / Orig.(Aut.)
S. D.  Quod nihil adhuc literarum acceperis, vir omnium
clarissime, Petrus Mechlingensis in culpa est, qui iam dudum
accepit ea, de quibus nuper ad te scripsi, confessionem
scilicet Wirtenbergensem, libellum de neutralibus atque
Germanice scriptos libellos contra eos, qui syncerioris
doctrinę ministros ex ecclesiis suis eiecerunt,
collationem papatus cum caeteris haeresibus, quae unquam in
Christi ecclesiam irrepserunt, quae omnia dubio procul
proxima vectura Froschoverus accipiet cum reliquis ad
Theodorum, Pellicanum et Frisium spectantibus. Inscripsi
autem singulis fasciculis nomina, ut videat Froschoverus, ad
quos spectent.  Novarum rerum nihil certi habemus, cum
rumoribus vanis plena sint omnia. Magistratui tamen nostro
relatum est Moritium, virum illum bonum, post pacem cum
imperatore factam incendisse castra sua prope Francfordiam,
in quibus et plus quam 300 milites aegritudine atque variis
morbis affectos reliquit, ut incendio perirent, atque
tormenta etiam bell  , quae in Francfordiensium manus
venerunt. Unde nova obsidione a marchione Brandeburgensi
premi dicuntur, quem et a Gallo Schertlinum cum selectissimo
milite petere ferunt, quo coniunctis viribus imperatoreos
tuto aggrediatur atque bello Germanico finem demum imponat.
Moritius autem desertor recta via movere in Ungariam, quae a
Turcis infestatur, exercitum suum dicitur. Vienna Germanorum
praesidio munitur contra Turcarum incursionem, de quibus
tamen iam aliquot menses a Wolffgango Lazio nihil audivimus,
quem tamen in aula regis Ferdinandi esse non dubitamus.
Vale.
Raptim datae Basileae  17. augusti anno 1552.
T[uus] Conra[dus] Lycosthenes.
Ornatissimo atque vigilantissimo ecclesiae Tigurinae pastori
d. Henrichi Bullingero, domino suo colendissimo.
                      Tigurum.
