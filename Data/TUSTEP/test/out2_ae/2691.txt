<nr>2691</nr>
<ae>Bullinger an Johannes Calvin</ae>
(Zürich), 13. August 1557.
<vo>Zürich StA, E II 346, 387.Orig.
(Entw.)
Ep.Calv. 2682 (XVI, 567f)
Ad Calvinum 13. augusti 1557.
Nunquam ego putassem Bezam nostrum huiusmodi confessionem in principum manibus relicturum, qualem reliquisse iam nihil dubito.
Ursit is una cum d.
Farello, vehementer instaremus apud nostros, ut colloquium instituatur; tacuerunt autem se confessionem obtulisse insciis nobis et talem quidem, quae contra nos cum adversariis faciat.
Non enim agnoscimus in ecclesiis nostris de coena sic hactenus docuisse vel nos vel antecessores nostros, sicuti illi confitentur; confitemur autem in Consensione
nostra et nostrorum et nostram contineri sententiam.
Si voluerant nostram principibus offerre confessionem, quare Consensionem non obtulerunt? etc.
Non putamus huiusmodi loquutionibus utendum, in causa tanto tempore controversa, quibus simpliciores offendi possunt.
Mea quidem sententia oportet nos simpliciter confiteri veritatem, et verbis uti planis et sententiis disertis, ne vel adversariis imponere, vel nobis in causa nostra metuere videamur.
Ac vide nunc, mi Calvine frater et domine colende, si veniendum sit ad colloquium, quo nexu nos isti involverint.
Nam agnoscere ego coram deo et ecclesia huiusmodi confessionem non possum.
Si ergo
(non) ego tantum, sed alii quoque plures, contradixerimus, clamabit Westphalus: Annon dixeram illos inter se dissentire? etc.
Quid vero necesse fuit talem in principum manibus confessionem relinquere, et quidem sine nobis, et insciis aut inconsultis nobis: interim non sine nobis et nostro nomine, quasi nos quoque ita doceamus.
Si de se ipsis hoc professi fuissent, tollerabiliora essent omnia.
Torquet ergo me illa confessio, praesertim cum sciam quomodo excepta sit ab adversariis et quomodo
usurpanda contra nos, et si aliquando in lucem venerit quam pios sit offensura, quam causae communi veritatis sit incommodatura.
Mihi quidem non videtur congruere cum iis quae sunt in Consensione et in libris aeditis contra Westphalum.
etc.
Haec libere apud te profiteor, et dominum oro ut omnia ad gloriam nominis sui vertat.
Vale cum symmystis et fratribus omnibus.
Si haec communicaveris cum d.
Beza non ingratum erit.
