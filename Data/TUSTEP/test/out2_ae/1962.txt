<nr>1962</nr>
Thomas Lever an Bullinger.
<ae>Genf, 28. Juni (1554)</ae>
ZÃ¼rich StA, E II 343, 399.
Zur.lett. III,  S. 156f.
Ep.Tig. III,  S. 102f.
Orig. (Aut.)
Salutem plurimam in Christo Iesu! Paterna illa tua
benevolentia et benignitas, quam mihi praestetisti, ex quo e
nativo solo in has regiones religionis causa exul veni,
dolorem relictae patriae lenivit et alacritatem ad
tollerantiam crucis Christi mihi dedit. Aliis quoque Anglis
plurimis plurimum profuit, et de tua erga nos perseverantia
non possum dubitare, quia non nostra merita, sed tuam
pietatem in perpetuis tuis erga nos beneficiis videor mihi
videre. Quando sane ego nuper libellum et literas abs te
recepi, in quibus verba et vocem patris mei in Christo
colendissimi quotidie legendo audire liceat, tunc probe me
admonitum et incitatum iudicavi, ut in paterna illa tua
pietate et doctrina ego filius sedulo insisterem et
proficerem. Et certe libellus ille non mihi soli, sed aliis
plurimis piis et doctis dignus videtur, ut in plures linguas
transferatur, atque in Gallicam linguam iste tabellarius
Petrus Tonvillanus eum transtulit et typis excudendum hic
reliquit vocatus hinc in Poloniam ad promovendum ibi
evangelicum negotium. Et quoniam in familiari consuetudine
illum esse doctum, pium et honestum inveni, libenter has
meas literas illi ad te dedi, quibus etiam sperat se
notiorem et gratiorem tibi futurum; que spes ne illum
fallat, tu pro tua pietate in omnes tales curabis. Si
Spenserus noster non redierit, spero d. Ioannem ab Ulmis
curaturum, ut memoralia tua in minores prophetas, aut si
quae alia pro me illi commiseris, excribantur; nam nihil
magis desiderans quam talia tua scripta per literas sedulo
aegi cum d. Ioanne ab Ulmis, ut operam suam in hoc negocio
mihi accommodaret, et spero illum fideliter facturum.  Ex
Anglia nihil nuper accepimus nisi crudelem persecutionem
perseverare vel potius augeri. Deus miseriatur nostri et
missa virtute spiritus supernis extrudat operarios tales in
messam suam, qui extrudant vulpes e vinea sua Anglia!
Saluta, quaeso, nomine meo uxorem tuam et reliquam familiam,
quibus semper opto optima in Christo. Dominus te diu nobis
et ecclesiae Christi conservet. Vale. Genevae  28. iunii.
Tuus tui ut patris sui in Christo studio-
sissimus filius Thomas Leverus.
Colendissimo in Christo patri d. Henrico Bullingero,
fidelissimo ecclesiae pastori.
Tiguri.
