<nr>4820</nr>
<ae>Bullinger an Theodor Beza.</ae>
Zürich, 24. August 1568.
Zürich StA, E II 342a, 554. / Aut. Kopie (Entw.)
S. Post longam et anxiam meam expectationem, mi frater,
venit ex istis unus adferens schedam Germanice scriptam ac
petit a me, ut ego, quando hactenus hoc negotium apud te
egerim, pergam Latine, quid in charta contineatur, exponere.
Ego cum requirerem subscriptionem, respondit ille
periculosissimum esse nominibus subscriptis mittere literas;
si enim hae, ut aliquando fit, non bene curarentur aut
interciperentur, iam actum esse de ipsorum vita et fortunis,
cumque aliud ab hoc impetrare non possem, quod ab aliis suis
illis aliud in mandatis non haberet, ne diutius suspensi
teneremini et ut responsum tandem haberetis certum, accepi
oblatam chartam et ex hac sententiam responsionis vel
consilii ipsorum sic expono:      Quod in praesentiarum
neminem mittimus ad colloquium, in causa est, quod, dum
peteremus nobis diem et locum designari, in quo conveniamus,
res eiusmodi fuerunt, ut tunc absque suspitione potuissemus
convenire, nunc vero rebus in Gallia ad novas turbas non
tantum spectantibus, sed etiam conversis, cum omnium animi
erecti sint ad id, quod quique dicunt vel agunt, non
possemus absque gravi suspitione tantum ingredi et perficere
iter, praesertim cum multos habeamus in nos respicientes.
Deinde cum Genevę pestis serpat et itinera iam extra
Genevam in Gallia non sint tuta, intercipi possent nostri
illuc missi et ita nos coniici in summum discrimen, interim
nihil neque consilii neque auxilii rebus afflictis afferri.
Ut tamen p.i.* cernat nos in ipsius p. i.* (* a.R.:
praestantia tua ? / princeps illustris?) optime esse
affectos, hoc ei damus consilii, quod praesentes daturi
eramus: si intellexerit novum ab Helvetiis militem petendum
a rege, mittat leg[atum]ad 13 Helvetiorum cantones, qui
tamen singulariter cum Tigurinis, B[asiliensibus], C[onst?,
B]ernensibus[ S]caffusianis[et Appt[cellanis] etc. agat, his
exponat causam et innocentiam suam petatque, ne miles
concedatur, et addat per oratorem illa reliqua, quae
videntur e re eius fore, tunc velle illos operam impendere
omnem, ut t. p. videat se bonos habere amicos atque
fautores, et consilium daturos adiuturosque pro rei
qualitate. Hae summa est illius scripti in charta
praememorata pluribus quidem verbis sparsa, sed nihil tamen
aliud neque plus continens. Oro autem te, mi domine et
frater, ut me habeas excusatum; maluissem illos nec
scripsisse et sigilla sua apposuisse; sed ita se excusarunt,
ut est expositum.
Et quidem ab initio, quemadmodum per Bernaudum ad te
scripsi, existimavi rebus nostris ut nunc stantibus illos
longius non posse progredi; illi tamen subinde maiora
spirantes expectatione me onerarunt et tandem hoc responsi
dederunt et quidem per me. Qui, quae hactenus potui, feci
obsecrans ut benigne a me accipiatur, qui causae ex animo
faveo et ei optime consultum cupio ex toto pectore<f1>Adagia, 1, 4, 26 (LB II 160f).<fe> deum
orans, ut ipse eam suscipiat et tueatur.
Vale.
Sub vesperam eius diei, quo binas ante scripseram, 24.
augusti 1568.
Bullingerus tuus.
Quoniam vero scripto meo, quos dedi Bernaudo, quaedam
istorum nomina posui expresse, te oro, ut expungas aut ipsum
scriptum discindas ne forte immensum malum illis conciliet.
[Adresse fehlt.]
