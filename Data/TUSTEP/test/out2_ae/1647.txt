<nr>1647</nr>
<ae>Gervasius Schuler an Bullinger</ae>
Lenzburg, 18. Juli 1553.
Zürich StA, E II 345, 386. / Orig.(Aut.)
S.  Beatius est, mi Bullingere, frater in Christo venerande
et incomparabilis amice, alieno malo, quę sibi ipsi
accidere possunt, metiri. Raptam quasi filiam hactenus
vehementer dolui ut michi charam unice idque duplici (ut tu
scribis) nomine, nedum quadruplici. Multa interciderunt,
quę causam doloris animi mei mirabili epithasi
amplificarunt, quę tamen tibi hactenus incognita fuerunt.
Nolui te hisce turbare; audies tamen aliquando vel ex me vel
uxore mea totius actionis summam,
non que sanctum tuum hoc consilium mutare cogerent (firmum
enim et immobile est, quia domini est), sed quod me graviter
et non sine offensa magna commotum fuisse oculatissime
cerneres. Ego semper integro animo (deus testis est), animo
inquam nullius fuci conscio deceptus tandem magno animi mei
męrore filiam amittere coactus sum. Sed quid multis; puto
te tuo adfectu in tibi chara pignora et hunc Gervasii tui
dolorem posse metiri. Sed hęc tua sympathia non parum
animum meum reconciliavit et tranquillum fecit. Placet
consilium tuum, crede michi, quia plane divinum, neque post
filie abitum ullis execrationibus usus sum aut devotionibus,
quicquid dicat mundus. Immensus animi mei dolor et pristina
charitas erga filiam semper sibi mutuo obviaverunt, ut
neuter adfectus vincere potuerit. Sed tuum consilium hoc
effecit, ut in filiam charitas in corde meo principem
obtinuerit locum modo pro mea, qua decet, paternitate.
Veniam petant et erratum ignoscant, quod tamen hactenus in
ambobus desidero; quod ubi factum fuerit, senties re ipsa,
senties, mi frater, quantum possit apud me domini per te
acceptum consilium.
Porro, quod rem novam et inauditam miraris Campidunensium
vocationem, desine, frater, hanc esse adfectum meorum
foeturam existimare, quę initium sumpsit, antequam abiret
filia. Scio Lutheranorum insolentiam, ne dicam insaniam,
quanta temeritate et apricata fronte tumultuentur pro sua,
vere sua, non dei sententia; scio etiam, qua constantia
Campoduni per Iacobum Heystung, tunc illic ecclesiasten,
postea per m. Paulum Rasdorfferum pie publica contione
semper sit praedicata et defensa nostra sententia in re
eucharistię, cuius ego in mea responsione Kampidonenses
diligentissime admonui et hac in re illis animum meum
exposui abunde. Ad hęc adieci me Bernensium senatui
iuramento adstrictum esse, unde opus esse, ut illic apud
senatum causam agant. Quid illi, sero tamen, responderint,
habes hic, ubi videre licet, quam vafre causam
sacramentariam declinarint in hoc suo scripto, ne cogerentur
inconstantiam suam fateri. Sed domino gratias ago, qui michi
hac in parte non defuit sua gratia; habeo alias, ut verum
fatear, quę meum animum exulcerent Lentzburgi, ita quod de
profectu evangelicę praedicationis fere desperarim. Sed
michi pergendum esse per dominum statui, maxime cum sciam
dominum, quos docet, misericordia docere, quos vero non
docet, iuditio non docere. Literas Campidunensium gener meus
Leonardus accepit, quod oblivioni tradideram. Summa haec est:
"Diewyl wir in uwerem schryben vernämen, das ir mitt der
statt Bern verpunden, truwen wir uch jetzmaal, diewyl die
guͦten prediger thuwr sind, by uweren herren nitt zu
erhalten; wellen alß erwarten, wo unß gott in ander wäg
versähe" etc. Tantum ad priores; nunc ad posteriores
literas, quas per edituum miseras. Gaudeo ecclesię
vestrę statum esse in deo grato flore; dominus ad
ulteriora provehat. Utinam de ecclesię statu michi
commissę talia auderem libere dicere. De bellorum
tumultibus egre audio tam atrociter manus conseri; ego
nondum video, utri partium victoria sit optanda; deus novit.
Germania in periculo est, utinam vincat. Sed nostra hęc
peccata męruerunt, qui visitationem celestis patris tam
irreverenter vel recipimus vel recusamus.       Der
Fuchßperger von Mellingen houbtman, der frevel bluͦthund,
ist in Piemund umbkommen; die Eydgnossen sind uff 4 myl
hinder sich gewichen. Ich sorg, wir werden zuͦletst ouch
in
die suppen kommen. Das haben wir von den pluͦthunden, die
das vatterland umb gelt verkouffend. Literas Bernam
mittendas mox illuc misi; nam sese tum nunctius offerebat,
cui tu[t]o crederem. Ago tibi gratias tibi de libello, quem
misisti; dominus faxit, ut quam diutissime ecclesię suę
prosis. Saluta tuam nomine meo totam familiam, dominum
Pellicanum, Theodorum et vale in Christo, mi charissime
Bullingere. Date Lentzburgi  18. iulii 1553.
Gervasius tuus.
Praestantissimo viro Heinricho Bullingero, Tigurinę
ecclesię antistiti vigilantissimo, domino fratri et
veteri amico in Christo charissimo etc.
