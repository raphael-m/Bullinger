<nr>0404</nr>
<ae>Baldassare Altieri an Bullinger</ae>
<od>[...], 24. März 1549</od>
<vo>Autograph: Zürich StA, E II 365a, 465</vo>
<dr> </dr>
<re> </re>
<tx>
Pręstantissime Bulingere.
^$Domini sumus invicem membra propter eum, qui ita dilexit nos, ut semetipsum
daret in redemptionem nostri; non possumus non solliciti esse de rebus vestris
eoque magis, cum diu nihil literarum a vobis acceperimus, que nos erudirent, quo
in statu essent. Videmus unius libidine interturbari omnia nec ullibi quippiam
fere tutum aut liberum sive prophanum sive religiosum id mavis. Dominus dedit
illi potestatem non tam in suos quam in alienos; vigilandum itaque est non solum
opibus humanis quam ardentissimis precibus ad deum pro vestra omniumque
ecclesiarum salute. Quodsi vobis pericula instare videntur, a nobis non longe
absunt, quin in eadem simus navi; nam persecutio apud nos quotidie fit
insolentior. Plurimi capiuntur, ex quibus alqiui ad triremes, aliqui ad
perpetuum carcerem damnantur, nonnulli proh dolor ad palinodiam metu pęnę
adiguntur; usque adeo imbecillus ac pene infans in omnibus est Christus. Multi
etiam proscribuntur cum uxoribus ac liberis, plerique fuga sibi prospiciunt, ex
iis episcopus quidam cognomento Vergerius, vir sane pius ac doctus; qui si ad
vos confugerit, suscipite illum, amabo, ea, qua pręditi estis humanitate. Ita
ut mihi quoque timeam, qui, licet aliis sępe in hac re suppetias tulerim,
verendum tamen est, ne eadem mihi conditio proponatur; vult enim deus fidem
suorum his calamitatibus explorari et ad sui cognitionem magis perduci.
Verum illud tam vos quam nos mirum in modum consolari debet, quod sumus curę
illi, cui subiecta sunt omnia, et quęque nobis cadere in salutem, et[iam]
mors ipsa vita est. Interim tamen literis colloquamur communicantes libere
mutuas rerum vicissitudines, ex quibus facile licebit coniici, quę futura sit
domini voluntas, tametsi semper bona est ac benevola erga nos. Deinde ut aliquam
consolatiunculam mutuo capaere possimus. Id quod mihi accidit antea, quam
eiusmodi literas obsignassem. Redditę enim sunt Gisneri, viri doctissimi,
literę, quę nos omnes mirifice recrearunt, cum ex his perspexerimus res
vestras approbante Christo satis recte sese habere, idque etiam scribit Lelius
noster, qui apud vos est. Unum tamen arbitror vos minime ignorare, quam versuti
sint Cęsaris ministri; nolite eorum verbis facile credere; tantum id agunt,
ut, quoquo modo possint, vincula ac fędera vestra dissolvant. Habetis ante
oculos Germaniam, quę cum arctior esse non possit, suis tamen artibus et
technis penitus distraxerunt. State inter vos unanimes et concordes ac causam
religionis, si fieri poterit, in aliud tempus reiicite, ne detur Sathanę ulla
occasio summi aucupandi. Hic pene nullus est pręter Cesarianos, qui non
exoptet concordiam in rebus vestris fore diuturnam ac vobiscum fęliciter agi,
pręsertim ab his dominis vehementer diligi vos certo sciatis; vellent enim
cęteras respublicas diu stare. Dominus tueatur vos et nos spiritu suo in
laudem glorię sue.
^$Cęterum commendo tibi hunc nobilem adolescentem pio ortum parente, ut ipsum
ita tractetis ac me ipsum. Qui cum ad suos sese receperit, omnibus affirmare
possit Anglos a vobis diligi ac magni fieri studio pietatis simulque intelligat
commendationem meam apud te alicuius ponderis extitisse. Vale in domino meque
ames ac reliquam ecclesiam meo nomine salutabis.
^$Datum 24. Martii 1549.
</tx>
<un>Tui studiosissimus Balthasar Alterius.</tx>
<lz>[Adresse:] (Adr. vor 461)[Doc]trina, pietate ac moribus ornatissimo [D.]
Henryco Bullingero, domino meo semper observando. Tygurum.
