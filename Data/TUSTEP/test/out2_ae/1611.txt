<nr>1611</nr>
<ae>Bullinger an Gervasius Schuler</ae>
Zürich, 3. Juni 1553.
Zürich ZB, Ms F 37, 554. / Orig.(Aut.)
S. D.  Tuas legi, chare mi frater, ac facile ex meo erga
meas filias affectu iudico de tuo, quam feras inique raptum
illum, fere dixissem. Scio quoque et agnosco quaedam te non
ut patrem modo, sed ut pastorem indignius ferre. Verum quid
facias in re ista? An cumulabis malum malo et addes dolori
dolorem? Prima felicitas est nuspiam impingere, proxima, si
impegeris, vulnus acceptum mature et minimo cum dolore,
quantum scilicet fieri potest, curare. De prima felicitate
deperdita non est quod sis solicitus; frustra enim de rebus
amissis nec unqam recuperandis animos nostros fatigamus. De
posteriore felicitate et consequenda et servanda nisi
cogitaveris diligenter, iacturam facies, metuo, graviorem.
Mihi ergo hic videretur: principio cogitares factum per se
quidem non esse damnandum; coniugium enim sanctum est.
Modus, quo coiit, illegitimus est, ubi et peccatum est, ac
peccavit quidem gener,  tu non peccasti. Vide autem, ne qua
fiat, si pergas esse irreconciliabilis, ut et tu pecces.
Deinde cogitares, quam inde vel tu vel filia fructum
percipiat, si perges esse irreconciliabilis. Tibi ipsi
molestus es dolorem et vulnus exasperans atque conduplicans;
filia marito erit ingratior sive, ut purius loquar, ingrata
magis. "At ita" ais "vindicabor." Sed vide, mi frater, an
eam tu debeas expetere vindictam, quae simul amorem minuit
coniugialem adeo praeceptum adeoque et ordinem divinum
perturbat? Tandem redeundum erit in gratiam aut patiendum,
ut numereris in foedo illo catalogo Romano, qui extat Rom.
1, ubi commemorantur et irreconciliabiles. Agnosce tamen
ingenue non quamvis iniuriam protinus esse condonandam,
praesertim si levitatis crimen ex eo incurras. Est tamen
modus in rebus, sunt certi denique fines, quos ultra
citraque nequit consistere rectum. Agnoscis ethnicam
sententiam, sed christiane consulentem et pronunciantem. Ego
itaque moderate iniuriam illatam ferrem, nihil dicerem
gravius, non uterer execrationibus et devotionibus: Si
unquam in gratiam illos recepero, perdat me magnus Iuppiter,
aut simile quidpiam. Interea, si post aliquantulum temporis
isti postularent se recipi in gratiam, non omnino illis
negarem, sed cum conditione aliqua benignius dicerem: "Si
videro vos ex animo agnoscere errorem in re bona commissum
et dolere de iniuria luculenta mihi illata, agnoscam vos pro
meis. Sed et post aliquantulum temporis denuo exorantes
veniam exciperem et paterne erudirem, posthac ne verbo
quidem amplius ullo ipsis ullam exhiberem molestiam. Habes
in illa tua causa tibi non immerito gravi meum consilium.
Faxit dominus, ut, quod optimum fuerit, facias.
Porro rem novam et hactenus non auditam refers commemorans
Campodunensem vocationem. Vereor, ne in consilium admiseris
affectum; quia enim ea tibi irrogata est ibi iniuria veluti
vindicaturus te adornas discessum. At vulgare est animo
dolenti nihil esse credendum; vulgare et illud: Ne feceris
animo perturbato victus, cuius postea te poeniteat et quod
non possis efficere citra tuum maximum incommodum. Ac re
vera non poteris nisi magnis sumptibus redire in Sveviam;
vix illic te collocaveris, cogeris sarcinas colligere. Valde
miror te eo venisse, ut statueris illuc redire, ubi prius
vidisti quomodo viri boni sint tractati. Sed ut non
commemorem corporalia incommoda, an putas, mi Gervasi chare
frater, Campodunenses non adhaesuros Augustanae confessioni?
Adhęrebunt et mordicus quidem, nisi enim hoc fecerint,
deserentur pariter ab omnibus aliis ordinibus aut ipsi
saltem se deserendos timebunt. Nunc autem scis in eius
Apologia corporalem in coena statui praesentiam et talem
quidem, qualem tenet Romana ecclesia. Non commemoro, quam
acres modo sint Lutherani et quam ubique in negotio coenae
tumultuentur. Si nuper audisses optimos ex Svevia viros huc
advectos, quam sint doctores Lutheranici insolentes, malles
certe in casa vili hic quam ibi in aula regia versari. Multa
alia hic tibi commemorare possem; sed sit his finis
garriendi. Opto tibi mentem prudentem et ut recte cum tuis
valeas. Salutant te et tuos nostri omnes. Tiguri  3. iunii
1553.
Bullingerus tuus.
[Adresse fehlt.]
