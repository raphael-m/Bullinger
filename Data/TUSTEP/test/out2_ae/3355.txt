<nr>3355</nr>
<ae>Simon Sulzer an Bullinger</ae>
<od>
Basel, 18. Juni 1560.
<vo>ZÃ¼rich StA,  E II 336a, 466 (neu: ...) / Orig.
(Aut.)
S. Librum tuum de anabaptistis, mi Bullingere, dudum accepi et gratias eo nomine egisse tibi arbitratus sum; quod quum factum non sit, cupio oblivioni, non ingratitudini adscribas; agnosco enim, munus, idque valde gratum, obvenit tuo beneficio; rependam si quo potuero officio.
De filio tuo Pfortzheimii ipse statim a festo paschatis egi in aula; iterum confici tamen nihil potui, eo quod abesset oeconomus, der hofmeister, penes quem officiorum dispensatio est in aula; sed recepit eam rem se
curaturum d. Rissenzan, aulicus concionator, vir pius et eruditus, a quo in horas expecto responsum et miror hactenus nihil accepisse me, qui scio terminum consuetum festi S.Ioannis instare.
Polonicarum ecclesiarum legato idem respondimus nos, quod vos isthic.
Stancari dogma uno ore valde detestamur scripturi his diebus sententiam nostram.
Philippi mors valde luctuosa est ecclesiis, ut accipio, neque id iniuria tot virtutibus unius peremptis obitu.
Dominus restituat in vicem alios et superstites
misericorditer conservet.
Cum Hospiniano nostro tentata multa sunt; verum cum ille sua per omnia tueatur, transigi cum illo nihil potuit; dabit tempus forsitan, ut sapiat rectius.
Obtulimus rationes et media, quibus in plenam redire gratiam facile potuisset.
Contra criminationes coram ecclesia nostrum ministerium purgavimus, sed moderate et tacito ipsius nomine; ad magistratum vero nihil retulimus, quod et ipsi et Oporino velimus parsum; libellum esse ephemerem arbitramur et tanto minus daturum
dispendii.
Novi ex Germania nihil accipimus, sed neque ex Gallia certi quicquam; tu si quid habes, quaeso, significa et...
Vale cum tuis omnibus.
Basileae 18. iunii anno 1560.
                                                   Tuus Sulcerus.
Viro clarissimo d.
Heinricho Bullingero, ecclesiae Tigurinae antistiti vigilantissimo, domino et fratri colendissimo et charissimo suo.
