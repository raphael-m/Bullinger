<nr>2358</nr>
<ae>Lorenz Meyer an Bullinger</ae>
<od>Lauingen, 20. März 1556</od>
<vo>Autograph: Zürich StA, E II 356, 147.
(Siegel...)</vo>
<dr> <dr>
<re> </re>
<tx>S. Lieber h[err] gfatter und bruͦder imm herren, zeiger diß
brieffs wirtt üch woll muntlichen berichten, wie es umb uns
stande. Min hußmuͦtter ist ein monat lang krank gsin, ist ettwas
beßer, gott sy lob. Unser landsfürst ist 12. martii by uns
durchzogen uff Heidelberg, die chur inzenemmen. Gott gebe imm
vil gnad; denn er bedarff deren woll. M. Michel Dillinger zucht
mitt imm und d. Vitus, ein frommer man etc. Der hertzog von
Wirtenberg bleitet in mitt 300 pfaerd. Das landvolk in der
Pfaltz fröuwt sich siner zuͦkunfft woll, aber die pfaffen und
münchen nitt. Der margraff ligtt zuͦ Choburg, handlett mitt
sinen verwandten; die Nuͤrenberger stond inn grossen gfaaren.
Der dux Wirtenbergensis will denen von Ulm kein holtz lassen
zuͦfuͤren uß sinem lande, derhalben by inen grosser mangel an
holtz etc. Zuͦ Dillingen nächst by uns wartet man alle tag des
cardinals, wirtt ettwas mitt imm bringen von Rom den Tütschen
zuͦ einem kram. Die Ougspurger habend iren burgeren widerum
gebotten zwer und harnasch und wie von alter här die houbttlütt
inn den 4 teylen widerum verordnett, habend ouch knächt inn die
statt angnommen etc. Der Schärttlin ist zuͦ Burtenbach und gibtt
den landsknechten warttgelt biß uff osteren. Die sachen stand
sältzam. Gott richte es zum besten. Ab dem richstag hörtt man
nütt. Es gadt ein rede, der rex Ferdinandus guffete gern hinder
sich. Inn der Stürmark hatt der Thurgg grossen schaden thon.
Wien, Ungern, Stürmark schryget umb hilff; aber es ist noch
keine vorhanden. Vę Germanię, cum duo cornua regnabunt in ea
sagtt abbas Joachim. Mich wundertt, ob es was sy mitt denen von
Zug, das sy söllind die Biblia verbrentt haben etc. Witer weiß
ich nichtz, dann das ich hoffen, welle nach osteren by üch sin
und alle sachen zum ende richten. Der herr mitt üch. Gruͤtzend
mir üwer gsind, min her gfatter, h. Lavatern und unsere lieben
bruͦder Gualtherum, Frisium etc.
^$In yl zuͦ Louwingen den 20. martij imm 56.
^$T[uus] semper Laurentius.
^$H[err] Gregorius ist ankhommen nitt wit von mir uff ein dorff,
heißt Duͤmingen. Min g[nädiger] h[err] hatt inn wol und g[nädig]
betracht, imm 10 gulden gschänktt, 20 glihen etc. Ich fürcht, er
welle inn den alten orden trätten etc. Nüwe zitung von Wien: Der
künig hatt ghalten zuͦ Preßburg mitt den Hungeren einen
landstag; was ghandlett, ist noch nitt lutbrächt. Gwüß ist es,
das der Thurgg stark immerzuͦ zücht uff Ofen, Best und zuͦ
Stuͦlwisenburg lägertt er sin volk, ist inn kurtzen tagen by 30
tusent ankhommen, zücht täglich immer mitt grosserem volk
härzuͦ, hatt mitt dem künig uß Persien und anderen
orientalischen friden angstossen, das zuͦ besorgen, werd nitt
fyren und uns mitt grossem ernst heimsuͦchen. Zuͦ Wien ist noch
kein volk noch andere rüstung. Wie wil man thuͦn? Diewil wir uns
rüstend und reichstag haltend, wirtt er sine sachen woll machen,
handlett grülich mitt den armen christen, die er täglich
hinfürtt, mitt erwürgen und ertödten der kinderen in muͦtterlyb,
wie man es täglich erhörtt von den Hungeren, so gen Wien kommend
und ansagend grusamen handlungen, die er by tag und nacht
verricht. Man halt, er habe inn kurtzer zit bi 30 tusent
christen erwürgtt, hintriben und gfangen inn einem streiff etc.
Mitt dißem volk bekrieget er uns, muͦssend dafornan dran,
wellend sy nitt, tribtt er sy darzuͦ mitt benglen und seublen
etc. Diß hab ich uß eines frommen, redlichen mans brieff
ußgschriben etc., der von Wien in unser statt ist gschriben.
<lz>[Adresse ...]:Dem frommen, wißen und hochgelerten h. m.
Heinrichen Bullingern, predicanten zuͦ Zürich, minem geliebten
und vertruwten h. und früntlichsten gfatter, zuͦ handen. Zürich.
