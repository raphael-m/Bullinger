<nr>0770</nr>
<ae>Wolfgang Musculus an Bullinger</ae>
Bern, 25. April 1550.
Zürich StA, E II 359, 2863. / Orig.(Aut.)
S. D.  Accepi tuas, compater in domino charissime, una cum
illis, quas d.
Montius ad te scripsit, quas hic remitto. Quod d.
Schertlinus et alii proscripti
spe sua frustrantur, licet illa parum apud me fidei
consequuta sit, utinam nihil
adferat maioris incommodi. Piorum quidem est suspirare ad
liberationem
laborantis ecclesiae et caussae Christi tantopere
periclitantis; verum id simul
illis incumbit, ut hanc manui dei committant et ex illa
redemptionem petant.
Interim tamen facile colligitur, sicut et ipse scribis, quod
non sine caussa
impediuntur huiusmodi consilia, quae si procederent forsan
plus ferocię carni
quam pietatis et fidei spiritibus nostris adferrent. Quae
Caesaris sint
consilia, non est obscurum; sicuti Christum quęrit, sic
vicissim a Christo,
quae illius sunt, quaerantur. Nondum elanguit, qui cum
perversis pervertitur et
consilia principum dissipat terribilis regibus terrę et
auferens spiritus
principum. Augustanis meis vehmenter metuo et condoleo, si
instituta comitia
processerint. Commendanda est illa ecclesia Christo domino,
quę si ulla alia
ardentibus votis veritatis Christi libertatem retinere
cupit.
Caeterum scripsit ad me d. Buttlerus conterraneum suum d.
Hopperum electum esse
in concionatorem regium. Det dominus, ut ei vocationi
fideliter et pro gloria
Christi utiliter inserviat; posset ille in aula constitutus
facile rescire, an
ecclesiasticarum historiarum codex, quem regi nuncupavi et
anno praeterito mense
augusto additis literis ad Bernardinum Italum regi
exhibendum misi, in manus
regis venerit. In hunc usque diem nihil ea de re a quoquam
rescire potui.
Obsecro, si aliquando ad Hopperum scripseris, hoc officii ab
eo impetres, ut de
causa hac percontetur et ad te rescribat. Domi meę per
gratiam domini sunt
adhuc omnia satis tranquilla. Salutamus et te et tuos omnes
ex animo. Salutem
dominis, fratribus et amicis. Bernę 1550.  25. aprilis.
W[olfgangus] Musc[ulus], compater tuus in domino.
Clarissimo theologo m. Heinrycho Bullingero, Tigurinae
ecclesiae pastori
vigilantissimo, domino ac compatri in Christo charissimo.
