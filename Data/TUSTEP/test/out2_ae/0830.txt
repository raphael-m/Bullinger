<nr>0830</nr>
<ae>Johannes Utenhove an Bullinger</ae>
London, 29. Juni 1550.
Zürich StA, E II 338, 1487. / Orig.(Aut.)
Maschinenschrift: Esther Hildebrandt: A Study of the English Protestant Exiles
... (1982) [Gd VII 1000], 285-287 (Appendix D 6)
S. P.  Superiori hyeme misi ad te literas sic satis
prolixas, quibus nostrarum,
quę hic agerentur rerum, certior reddebaris. Verum prorsus
metuo eas
intercidisse, eo quod ne gry quidem earum meministi in
literis tuis, quas ante
triduum d. Hoperus abs te accepit. (Dazu a.R.: Hic sum
falsus, uti tuas
perlegendo literas comperi; tu vero ignosce errorem; non
enim licuit
rescribere). Quodsi ita est, doleo supramodum. Quod vero
tuę ad me per d.
Halesium transmissę naufragio perierint, magis doleo, cum
literis tuis nihil
mihi gratius possit obtingere. Quia tamen ita visum fuit
domino deo, ferendum est ęquanimiter.
Intra hebdomadas aliquot favente domino proficiscor
Glocestriam cum d. Hopero;
quandoquidem enim ipse me rogavit, ut me sibi adiungerem,
non potui non ei in
hor m morem gerere. Faxit dominus, ut possim ei vel potius
ecclesię dei mea
presentia operave utilis esse.             Porro d. Ioannes
a Lasco nominis
Tigurinorum multo studiosissimus iam est hic apud
Cantuariensem. Is vero vir
decrevit hic vivere, ut proinde uxorem cum liberis et
familia ad se ex Phrysia
mandavit. Quam vero ipse sit gratus regi ac proceribus regni
(de piis loquor),
vix queam dicere, ac inprimis regi ipsi, qui quanti hominem
faciat, vel annua
pensione, quam ex suo ęrario ei assignavit, satis
declaravit. Quo nomine est
certo, quod summo afficiamur gaudio; nihil enim dubitandum
est, quin ipse hic
maximopere regnum Christi sit propagaturus; studium vero
suum totus ponit sub
hęc principia in impetranda aliqua Germanica ecclesia
recte instituta Londini,
ubi Germanorum multa sunt milia. Proceres ac conciliarii
aliquot fecerunt hic
nobis spem aliquam; nos iam in hoc aliquantulum sudavimus;
incertum tamen est,
quonam res sit evasura, quamquam verosimilius est rem tandem
ex animi nostri
sententia successuram esse, quod faxit deus ad nominis sui
gloriam. Martinus
noster Mycronius, maximus studiorum d. Hoperi adiutor, prima
iulii ducturus est
uxorem puellam castam, ac plane piam, quę evangelii nomine
patriam ac parentes
reliquit. Ego certe ex animo gratulor ei hunc thesaurum in
domino. Is vero ab
ipsa quadragesima Flandris inter privatos parietes est
concionatus et etiamnum
adhuc concionatur non infęliciter.
Cęterum commendo tibi
causam Valentini cuiusdam Wernemutler, quem nos hic pietatis
ergo ex vinculis
liberavimus, alioqui indubitato moriturum ob rem plane
exiguam. Ipse ait se ex
Wernemulerorum esse familia; quod an verum sit, nescio.
Verum si ita res habet,
vide queso ac operam da, ut pecunia, quam ipsi inter nos hic
corrasimus ad eum
liberandum, remittatur, ut inde reliquos pauperes peregrinos
(quorum maxima huc
magis magisque posthac confluxura est copia) sublevetur. Si
spes alicuius
restitutionis affulgeat, poteris d. Bricmanno pecuniam
committere, cuius fides
tibi ęque atque mihi est multo spectatissima.
Saluta queso mihi d.
Bibliandrum, d. Gvalterum, d. Ghesnerum, d. Pellicanum, d.
Butlerum, d. Lelium,
d. Wolfium, d. Sebastianum, d. Zwinglium ac d. Othonem.
Interim vale, vir
honoratissime ac pręceptor observande in domino, cui ego
ex animo et quanto
possum studio tuum ministerium commendo.
Reliqua ex eo, qui has defert, poteris cognoscere.
De Valentino autem, cuius meminisse te in literis d. Hoperi
iam iam didici,
poteris diligentius perscrutari. Nunc ait verti decimum
annum, ex quo patriam
reliquerit, vitricum vero suum vocari Fęlicem ait. D.
Hoperus ex iussu
magistratus cras proficiscitur in Essexiam, quę est regio
Ang[lię] plena
periculi, ut ubi superiori ęstate maximę subortę
sunt tragedię, distans
hinc itinere unius diei. Illis autem est concionaturus ad
dies decem aut eo
amplius, quo verbo dei audito ad se redeant ac in officium
retineantur. Ubi vero
ipse Hoperus redierit, existimo eum extemplo episcopatum
suum aditurum esse.
Dominus deus faciat, ut eum fęliciter et ad sui nominis
gloriam administret.
Circa Michaelis redituri sumus ad parlamentum favente
domino, quod indubitato
non parum boni ecclesię est allaturus, quantum possumus
coniicere ex certis
argumentis; faxit deus optimus maximus, ne per nostram
ingratitudinem nostra
expectatione frustremur. Habes scriptum d. a Lasco, quod
haud dubie gratum tibi
fuerit; is vero nimietate negotiorum obrutus nihil potuit ad
te literarum dare,
alias compensaturus, quod nunc non potuit. Iterum vale in
domino, qui te cum
chara castaque coniuge totaque familia suo spiritu
prosequatur ad nominis sui
sanctificationem ecclesięque sue ędificationem. Amen.
Londini penultima iunii 1550.
Tuus vere et ex animo Ioannes Utenhovius.
Et pietate et eruditione multo spectatissimo viro d.
Heinricho Bulingero,
ecclesiastae Tigurinorum longe vigilantissimo.
