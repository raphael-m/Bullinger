<nr>0318</nr>
<ae>Joachim Vadian an Bullinger</ae>
<od>St. Gallen, 21. Dezember 1548</od>
<vo>Autograph: Zürich StA, E II 351, 90</vo>
<dr>St.G.Mitt. 30, S. 773ff.</dr>
<re> </re>
<tx>S.P.D. Nihil accipimus aut audimus, quod nosse tua admodum intersit, nisi
quod coniectamus ver proximum rumorem satis superque allaturum nobis ob mira
studia eorum, qui ad suam tyrannidem constabiliendam religionis praetexunt
nomen, ne non omnia eius gratia agere molirique videantur, qui nihil tamen minus
amant et quaerunt quam sanam et sarcam tectam religionem. Sed fata viam
invenient. Interim quibusdam ex nostris scribitur e Mediolano, Caesaris filium
Philippum ad Genuam instructissima classe appulisse. Verum sunt multi, qui hanc
fabulam narrari vulgo autumant, ne quid patri Carolo ex absentia filii
consiliorum variatio incommodet; non credunt enim, per mare tam insanum et
tempestuosum hoc tempore illi viam patere posse, quo non alia magis unquam
periculosior esse navigatio potest. Me sane parum isthaec movent. Hoc ardentius
desidero, ut unanimibus consiliis urbes illae nostrae, quę nuper Tiguri,
proxime autem Basileae commitia habuerunt, quam sanctissime cohaereant. Pridie
apud Antronium hospitatus nescio quid egit Albertus ille Rosinus<f1>Albrecht Rosin, s. HBLS; vgl. u.a. ZBZ, Ms S 49, 8f; ein von ihm 1562 testiertes Breve Pauls III., an Bullinger adressiert: ZBZ, Ms A 84, 373 (als Brief aufnehmen??). Duri Blumenthal, Die drei Bünde 1535 bis 1565, S. 158f.<fe>, pontificis Romani ad Helvetios legatus.
Sunt qui aurum allatum arbitrentur, sed quos in usus, dominus novit. Duxi tamen
obiter dignam rem, quam tu non ignorares. E monasterio nunquam ad nostros est
egressus; excubias enim egimus, si qua eius factio posset deprehendi; sed mire
constans nostra est ecclesia per domini gratiam neque puto, ullos esse nostra in
urbe, quibus venter ille facile vel multi auri congerie imponere posset. Cum uno
igitur et solo Antronio pactum esse quicquam, tanquam cum charissimo filio
Antichristi, nihil omnino dubitarim. Pumilem illum meum affinem, quo de mihi
scripsisti, [valde dole]o tam frigide fidem nostram probare, per omnia alioqui
probum et candoris plenum, quanquam olfecerim, perpaucos e tribu illa Lyciscana
vestrate admodum candide de sana Christi tum doctrina, tum disciplina sentire,
quos vinci tamen bonorum suffragiis non ambigimus. longe venenatiore animo est
illius coniunx, venenatissimo autem et verbi ministris infensissimo famula, quae
dira omnia nobis imprecatur. Quae soli tibi summa fide significo, tantum ut
condoleas; mutare enim corda hoc quidem in foro solus potest dominus. Confido
autem, illum meum nihil in universum acturum esse, quod maiestati senatus nostri
ulla parte sit incommodaturum, eamque in rem ut animo sollicito incumbat, ego
ipsi si non author, certe socius et adiutor ero, qui hominem propter ingenuam
animi eius simplicitatem integritatemque vehementer amo. Et haec quidem de illo.
Id nunc te oro, ut propediem laeto me nuncio aliquo urbicarum rerum exhilares.
Spero enim, illis egregie convenire omnia in servatore domino. Vale cum
d[ominis] collegis et nostris omnibus.
Consulibus me perpetuo commendabis, et his tuis inclusas literas e Bononia
recens allatas ut Basileam quam diligentissime perferendas cures, vehementer
oro; sunt enim claris et piis viris scriptae, dignae sane, quae bona fide
perferantur. Vale rursum et Musculo nostro salutem meo nomine dicito.
^$S. Galli XXI. die Decembris anno MDXLVIIIo.
<un>Ioachimus Vadianus.
<lz>[Adresse:] fehlt 
