<nr>5422</nr>
<ae>Bullinger an Tobias Egli.</ae>
(Zürich), 2. Januar 1573.
Zürich StA, E II 342, 7.. / Orig.(Aut.)
Graub. III, 392ff. R.
Der allmächtig gott verlyche üch vil guͦter jar, uwer
lieben hußfrowen und allem
üwerm huß, herr Campellen und andern vertruwten, lieben
herren und fründen. Ich
hab empfangen von Koblern die eerlich stüwr der statt Chur,
122 fl., und hab
dorumb früntlich gedanckt mitt einem brieff, an h.
burgermeister und radt zuͦ
Chur geschriben. Loben und dancken gott umb die guͦtthat.
Gott wirt ouch üch
beiden sinen sägen verlihen. Mögend ir neißwas me ußbringen,
doch nun by rychen,
wolhabenden lüthen, so thuͦnt's; alioqui nollem inopes
onerari.       Mitt
Ganthners handel, das ich üch ettwas ungedultigers
geantwortet, lassend üch nitt
irren. Ich hatt nitt gern, das er solt so richtig fürgäben
haben, alls ob ich siner
parth were und das ich imm in siner sach solt gelugget
haben, da ich doch allwäg
gesagt, ich laß es daby blyben, das ein ersamme oberkeit
gemacht; sye er unser
confession warlich, sölle er sich mitt üch vertragen und sin
guͦte meynung
anzeygen etc. Thuͦnd rächt mitt Otthmaren Casparn das best
und lassend uns, so
bald müglich, ein antwort wüssen.    Mich wil duncken, das
es fast mitt dem
brieff der 13 Orten gangen, wie ir selbs schribend. Es ist
sunst gewüß, das
weder min herren Zürych noch Bern in der vereynigung nitt
sind und sich bißhar
deren nüt angenommen etc. So hab ich hievor geschriben, das
ich nitt gedäncken
könne, das Basel und Schaffhusen (die doch diser zyt die
knächt dem Franzosen
abgeschlagen) die vereynigung werdint ußhin gäben; dorum
söllind ir ouch imm
selben handel fürsichtig faren etc.     -       Der
Bellievre ist hie nitt
gesin, das man imm neißwan groß eer oder uneer angethan.
Zuͦ Baden aber ist er
gesin und hat ein langen fürtrag vor den Eydgnossen than;
der hallt wol inn 8
bletter. Das ist wunder, wie er schwetzt und den könig
entschuldiget und alle
schuld uff den h[erren] admiral selig tricht, den anklagt
alls den grösten
bößwicht uff erden. Züget hoch, das er die ding gesähen und
gehört, die er
fürtrag, und man sölle imm glouben, alls der den Eydgnossen
bißhar allwäg die
warheit fürgäben. In summa: er hat die Ort verbitteret, und
sind aber todt lüth
guͦt anzuͦklagen, könnend sich nitt verantworten.
Darzuͦ ist es alles ein
geschwind geschwätz und gar der warheit zuͦwider. Wenn
schon der admiral schuld
hätte, das aber och nitt ist, und gwüß frid unf gleit an imm
gebrochen, gwallt
und nitt rächt mitt imm gebrucht, was habend durch alles
Franckrych so vil
tusend unschuldig kind, wyb und man verdient, das sy so
jämerlich ermört? Do
aber Cain anzogen ward des mords sins bruͦders und er's
zuͦ verantworten
understuͦnd und stoltzen bescheid gab, hort er: 'Vox
sanguinis fratris tui
clamat de terra in coelum.' Das ist kurtz der bescheid uff
die betrugliche
rhetorica. Es hat sunst ouch einer geschriben ein gifftig
buͤchli, d. Petrus
Carpenterius, darinn aller unglimpff uff den admiral und
glöubige gelegt wirt.
Und ist die sag, Bellievre werde harkummen und von dannen
uff Chur, an denen
enden sine blawen änten ouch lassen ußfliegen. So er mich
beruͤfft, als er mir
ein verwornen thannt von Baden geschriben, wirt ich kurtz
antworten: Der könig
und die sinen haben gehandlet, darab alle erbern ein grewel,
alle posteritas ein
grusen haben und gott sin raach zuͦ siner zyt werde gan
lassen, und sölle er
sich huͤten, das er sich mitt den fromen nitt ouch in
grosse schuld vor gott
ynfuͤrre etc. Wirt inn daruff hocken lassen. Diewyl dann
so vil Hispanier in
Italia und Meyland ligend, ist es nodtwendig, das üwer
herren dahin guͦte
kundtschafft und späch machind. Das tröwen ist der lüthen
gemein; hätte aber nüt
geschadet, wenn man den pfaffen gevraget, worumb er geredt,
man sölle die ostern
lassen harkummen. Min radt were, das man sich, so vil yenen
müglich, mitt
Retzüntz nitt hätte findtlich wider Ferdinandum yngelassen;
man hätte bald me
verloren dann gewunnen. Und diewyl der unruͦwig groß
pundtstag vorhanden, so
schrygend ir stäts uff einikeit und friden. Man hat sunst
gnuͦg uff der
schufflen. Lassend mich wüssen, wie es uff dem pundtstag
gange. Zuͦ anderer zyt
schrib ich üch me; jetzund kan ich nitt me.
Saluta d. Campellum, d. Pontisellam, d. Carolum, d.
Victorem, Bonetum, d.
Casparem a Salicibus et imprimis meum illum filium Ioannem a
Salicibus et
Bartholmaeum Hertnerum, omnes denique amicos.
Datae  2. ianuarii anno 1573.
Bullingerus tuus.
[Adresse fehlt.]
