<nr>2050</nr>
<ae>Wolfgang Musculus an Bullinger</ae>
Bern, 11. November 1554.
Zürich StA, E II 360, 199. / Orig.(Aut.)
S. D.  Tertia mensis huius, compater in domino charissime,
tuas accepi, ex quibus intelligo redditos esse tibi
Commentarios meos in Genesim, quemadmodum Abrahae, filio
meo, cum Basileę essem, constitueram. Non est, ut pro
illis tantopere gratias agas; scio me tibi  multo debere
maiora. Admodum autem placet, quod Genesim es ecclesiae
vestrae dominicis diebus explicaturus; spero fore, ut
subinde, quae me vel fugerunt vel torserunt, per te
attingantur et explicentur, de quibus oro per occasionem ad
me scribas, praesertim si quid depraehenderis, quod
emendandum esse putaveris; fieri non potest, ut in eiusmodi
prolixis operibus non obrepat quantumvis diligenter intento
somnolentia et lapsus, etiamsi animus integer sit et ab
omnis generis erroribus abhorrens. Nemo sua ipsius cogitata
et dicta satis vigilanter observat; in ea, quae sunt
aliorum, fere omnes plus satis habemus acuminis. Et est hic
liber alias sic comparatus, ut amplissimas habeat ostendendi
ingenii materias, in quibus scio me hominibus illis, qui
delicato palato aliorum scripta superficietenus degustant,
haudquaquam satisfacere. Bonorum virorum iudicia non metuo,
quae errantibus quoque non solum innoxia sunt, sed et
plurimum conducunt.
Caeterum obsecro, ne sit molestum, quas hic inclusas
reperis, prima commoda occasione mittere Sangallum, ut
illinc opera ministri alicuius Augustam per mercatores
deferantur. Vivo cum meis satis commode, gratia sit domino,
qui te ac totam domum tuam ex animo salutant. Tu vive in
domino felicissime et saluta meo nomine d. Pellicanum, d.
Bibliandrum, d. Gvaltherum, Phrysium et reliquos.
Bernę 1554.  11. novembris.
W[olfgangus] Musculus compater in domino.
[D]octissimo viro m. Heinrycho Bullingero, compatri suo in
domino charissimo.
Tiguri.
