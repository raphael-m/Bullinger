<nr>4825</nr>
Schulthess-Abschrift, am 17.6.92 von Urs Leu aus dem
Zw.Ver.Archiv an HBBW zruück.
<ae>Gabriel Schlüsselberger an Bullinger.</ae>
Nürnberg, 6. September 1568.
Zürich StA, E II 356, 296f/ Orig. (Aut.)
Salut durch unsern herrn Jhesum Christum. Amen. Eernwirdiger
und gonstiger herr, wann es e. e. sambt eurn toechtern und
gantzem haussgesindt wol gienge, und alle frisch und gesonth
weret, hoert ich es hertzlich gerne. Wir alhie fur unsern
thail sagen got dem herrn lob und danck, der woel zu baiden
thailln sein genadt weiter mit thaillen nach seinem willen.
Ich habe euch vor disem den 19 iullio geschrieben, hab sider
her nit wol gelegenhait gehabt, (aus ursach, dass wir alle
jhar zu diser zeit pflegen unser jhar rechnung zu thon,) hab
aber sider von eur herlikait 2 brief empfangen, datum 7
iunij und 4 jullij, darin eur und der eurn wolfart gerne
vernomen. Sieder ist mir auch kain schreiben von euch
worden; bitte mich zuverstendigen, ob ir das geldt umb die
buecher empfangen, auch war mein begern 2 exemplar dz
Fundamentum genanth; so fehrr irs nit verschickt hete, bit
ich nochmals mir dieselben zu schicken, aber ich begerr sie
nit vergebens, sondern umb das gelt, sonst will ichs nit
annemen. Gehoert ain exemplar dem h. Mauritio Helling, der
lest e. e., desgleichen h. Durnhofer und herr doctor
Christopf Hartusionsis, gantz freuntlich gruessen. Bin die
zeit her nit viel bei inen gewest, dann ich wie vorgmelt mit
meinen sachen zu thon gehabt.
Verner hab ich laider vernomen, was sich in den grauen
Pundtenn mit dem frommen herrn F. Cellario zu getragen,
dessen ich mich nit gnug verwundern khan, dass sich der
bapst oder Philippus solches so frevenlich untersteen darff.
Etlich erachten, es sey ain anfanng die aidtgnossen unter
ain ander zu spalten, und feintschaft unter inen anrichten.
Dass sindt auf heutigen tag die Spanischen und Römischen
praticken, wie sie dann zum thail bei uns heraussen auch im
werck sindt. Traue aber got, er werde ire falsche anschleg
an tag bringen und zu nichtig machen. Alhie wil man fur
gewiess sagen, dass der kaiser Maximilianus hab etliche
gelerthe zu ime gen Wien berufen lassen, wie etlich wollen,
iren rath zu pflegen, wie dises angetzundets feur der
relligion zu stillen were, und ain neues Interim schmiden.
Also hat er auch begert an churfursten von Saxen, ime den
herrn Joachimum Camerarium, den eltern, zu senden; der ist
schon allberait uf dem weg. Wass sie fur nutz schaffen
werden, gibt die zeit zu erkennen. Wass ich mit der zeit
davon weiters vernimb, wil ich euch nach gelegenhait
antzaigen. Auch ist die sag, das auf 4 ditz ertzhertzog Carl
von Osterreich in Hispaniam soll postirn, unnd von dem konig
ain obrister in seinen Niderlanden deputirt und verordnet
werden, weil hertzog von Alba gantz und gar verhasst ist.
Von des printzen von Uranien antzug sagt man statlich,
sollen schon uber Rhein bei Coblentz sein, 70 fenlin zu fues
und bei 8000 pferdt. Auch sol graf Ludwig von Nassaw mit
ainem besondern starcken haufen zu ime stossen, und teglichs
wurdt man erfaren, wohin er sein weg nimbt. Der hertzog von
Alba sol auch starck von Spaniern, Italianern, Frantzhosen
und Teutschen; insonderhait hat er 2000 pferd, so ime
hertzog Erig von Braunschweig vor lengst zu gefuhrt, wol zu
erachten, wo baide hauffen zu sammen khomen, es werde ain
grausam blutbadt geben. Got woel sich seiner armen
christenhait erbarmen und sein zorn von uns wenden, den
hochmut dess tirannen, der soviel unschuldigs bluet
vergiesst, sturtzen und wehren.
Hiemit etliche zeitongen aus dem Niderlandt, auch wass sich
laider in Friessland zu tragen. Es ist ain grosse plag von
gott, dass wir Teutschen die augen nit uf thon, und uns die
gotlosen Spanier alsso zwingen lassen.
In Franckreich wil der friedt nit volgen; zu besorgen, es
werde disen herbst wider an ghan. Weil der cardinal am hof
und die konigin bei leben, wurdt es in Franckreich nit wol
stan. Mein bit, so ir was neues aus Franckreich oder vom
herrn Beza, mir dasselb nach gelegenhait mit thaillen.
Man sagt hie von ainer Bundtnus von den herrn von Bern,
Zurich, Basel und Schafhausen mit denen von Straßburg und
dem churfursten am Rhein, und hertzog von Wirtenberg, dessen
ir one zweifel guten bericht werdt haben. Sonst nichts auf
diss [mal], allain mich eurer lieb und gunst bevelhende,
auch mir eure tugentsame tochtere sambt dem gantzen
hausgesindt und allen guten herrn und freunden gantz
unterthenig freuntlich gruessen, und thue euch hiemit in
schutz und schirm dess hochsten bevelhen.
Datum Nürnberg, den 6. septembris anno 1568.
Dienstwilliger Gabriel Schlüsselberger.
[Ohne Adresse.]
