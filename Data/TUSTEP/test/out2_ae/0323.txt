<nr>0323</nr>
<ae>Ambrosius Blarer an Bullinger</ae>
<od>(Griessenberg), 27. Dezember 1548</od>
<vo>Autograph: Zürich StA, E II 357a, 761f.</vo>
<dr>Bl. II, 765ff.</dr>
<re> </re>
<tx>
Lieber herr und bruͦder, ich hab, diewyl ich hie zuͦ Griessenberg gewesen
zwey mal minem l[ieben] v[etter] Walther aut Waltharten brieff auffgeben an
frouw Eva von Schönouw, darinn ander brieff verwart gewesen etc., das er mir die
von Zurich uff Basel verschaffen wellte. So schribt mir aber myn brieffbaß
yetzund in dem brieff, den ir mir yetzund geschriben habend, das ir kaine brieff
worden seyen dann die nechsten, so ir die tag by ewerem botten gen Basel uff myn
bitt verfertiget haben, welchs mich gar ubel bekümeret und mehr dann hoch
beschwärt; dann ich allerlay darinn geschriben an myn bese von Schönouw, daran
mir nitt wenig gelegen will sin, und wellt nitt vyl nemmen, das der brieff sollt
in froͤmbd hend kommen und gelesen werden.
^$Nun sagt mir aber min l[ieber] vetter Walthart, das er baid brieff allweg euch
zuͦgestellt hab, und ir habinds angenommen gen Basel zuͦ fertigen. Ist
derhalb myn hertzfruntlich gantz trungelich bitt an euch, wellt ain
nachgedencken haben, wem ir die brieff uffgeben habind, ob irs widerum zuͦ
hand möchtind bringen; dann mir warlich vyl daran gelegen ist, solltend sy
verloren sin. Die ersten hab ich geschriben 7. Octobris; da hab ich euch by
mynem Walthart geschriben, - die anderen 28. Octobris, hab ich euch ouch by
Walthern geschriben, hat er euch baidemal (wie er sagt) die brieff an die von
Schönow zuͦ Basel ouch zuͦgestellt; wellt euch um gottes willen erinneren.
Ich hab nun nie anderst gedacht, dann die brieff seyen überantwurt, byß syy mir
yetz schribt, das ir gar kaine brieff von mir zuͦ kommen seyen. Es sind ander
brieff darin verschlossen gewesen, habend gen Rynfelden gehort; da hab ich zwo
basen.
^$Min lieber bruͦder, min husfrow, myn schwöster sampt mir wunschen euch, ewer
e[rsamen] l[ieben] husfrouwen und kinden vyl vyl guͦter, gnadricher,
gloubricher, liebricher, dultricher und fridricher gantz gluckhaffter jar und
darnach das ewig leben. Begerend alle ewer getruw furpitt.
^$Des Walthers halben ist min l[iebe] schwöster wol zuͦfriden, diewyl er doch
in der ler nichts versummen muͤsse; empeut euch vyl vyl libes und guͦtz.
^$Es ist doctor Niclauß Mayer kurtzverruckter tag zuͦ Wynterthur uber nacht
gewesen, hat sich vernemen lassen, das er willens gen Zuͤrich ze reyten; nympt
mich sehr wunder, was sin handlung seye, usß allerlay ursach. Ist min fruntlich
beger, mich des, so ir wissen hetten, zuͦ berichten; ists aber ain gehaim, der
nitt zuͦ offnen, so wellt ich doch allain gern wissen, ob er noch am
wirtempergischen hoff were oder nitt etc. Hett ich inn zuͦ Wynterthur gewisst,
hett ich mich allerdings zuͦ ime verfuͤgt; er ist ain wunderbarlicher
geschickter, gantz und gar welltlöffiger, erfarner man, alls man kum ainen findt
in vyl landen. Ich hab allerlay zuͦfell sinen halb, wellt gern ab dem wunder,
ob er zuͦ Zuͤrich gewesen oder nitt und ob er noch by hertzog Ulrichen sey.
^$Yetz ist mir mitten zuͦ ain aigner bott von Balingen kommen, der will fruͤ
fruͤ ouch uff sin, wie euch myn v[etter] Walthert wol anzögen kan; den muͦß
ich ouch fertigen; dann myn schwager Peter Schär schribt mir, das ain brieff und
verschribung under den brieffen in das closter Alpirspach, darinn ich gewesen,
gehoͤrig funden seye worden, da sich min muͦtter selig verschriben hat, das
nach irem tod vierhundert in das closter fallen soͤllind etc., und haben wir
sorg gehapt, der neuw yetz ingesetzt abbt werde sölich gellt forderen, wie er
dann schon zuͦ Augspurg desshalb minen bruͦder hat anforderen lassen alls
ainen erben. Zögt mir der l[iebe] schwager weg an, wie mir dis verschribung
heruß möcht geben werden; dann die brieff all dem closter gehoͤrig ligend
noch zuͦ Stuͦgart und sind dem abbt noch nitt ingehendiget. Er hat aber nun
etwas gehoͤrt von andern diser verschribung halber und allso gegen mynem
bruͦder uff den busch schlagen wellen. Hab ich warlich myner notturfft halber
vyl ze schriben ettlichen der räth, das sy mir beholffen seyen und den hertzogen
erinneren, das er mir bewilliget, als ich im land gewesen, das mir der allt abt
den brieff heruß gebe. Der aber sagt, er koͤndt in nienen finden; liesß ichs
ain guͦt sach sin, dann ich wenig gedacht, das er ymmermehr darzuͦ kommen
sölte, wie es kommen ist; sonst wellt ich wol ain quittung vom alten abbt
gefordert haben. Nach sinem tod aber hat man all das closters brieff gen
Stuͦtgart gefuͤrt, und yetzund ist diß verschribung darunder ouch funden
des ich yetz bericht wurd, und sy gern heruß haben wellte, darmitt ich und min
l[ieber] bruͦder nitt erst uber all andern unfal erst die 400 fl. ouch
hinußgeben muͤssen. Gott woll unß gnedigklich bedecken, derhalb ich ouch
hertzlich bitt, mir nichts zuͦ verargen. Wolt euch noch vyl geschriben haben.
^$Ausß Wirtemperg schribt man nichts neuwes, dann das allen pfarrern und
predigern das predigampt nidergelegt seye; doch lasse man sy toufen, das
nachtmal geben und die krancken besuͦchen und lasse man sy widerum allso
höcklen und ir besoldung verfolgen. Es sind wunderbarliche, seltzame ding, uß
denen ich mich nitt verrichten kan, diewyl das Interim vermag, das man ouch nach
päpstischer wiß touffen soll etc.
^$Bigelegt brieff bitt ich uffs höchst mir
möglich, ir wellt uff Basel frauw Evan von Schönauw zuͦschicken, aber nun,
wann ir gewisse bottschafft haben; dann es mir uss dem schympff were, sollten sy
verloren werden. Es ist minem lieben bruͦder und mir etwas daran gelegen.
Es gruͤtzt euch hie alle menschen mitt wunschung vyl tausender guͦter jar
und ewig himmlischer fröd. Ach haltend mirs alles zuͦ guͦt, min liebster
bruͦder und hertzguldiner man.
^$Ich schick euch die ainen schrifft wider, hab sy in yl abgeschriben, damitt ich
mich darinn ersechen und euch zum nechsten etwa wyter davon schriben könne. Den
andern brieff hab ich nitt abschriben konnen, ist mir zuͦ kurtz worden, will
inn by nechster bottschafft gewisslich schicken.
^$So euch nun obgemeldte mainung, denen von Bern ze schriben, mitt angehenckter
ursach, die dann meines erachtends wychtig ist, gefiele oder ir ouch ander
zuͦfäl hetten, wie inen zuͦ schriben were, lasst mich wissen by nechster
bottschafft, will ich inen schriben. Achten, der verzug moge in dem schriben wol
verantwortet werden und flust selbs usß der ursach, namlich das ich ymer
gemaint, die sachen solltend sich mitt uns den usgetrettnen zuͦ end geschickt
haben. So mögt ir ouch selb, so ir bottschafft hetten, sölichs etwarn zuͦ Bern
als fuͤr euch selbs anzögen etc. Ich muͦß uffhören; behuͤt und bewar euch
und die ewern der lieb gott ewigklich. Amen.
^$Datum Joannis apostoli 1548.
^$Verbrennt dise brieff all.
^$Zeytung: Der legat, namlich Hans Muntprot ist kommen vom könig, bringt vyl
guͦter, gnediger wort, sonst nichts sonders, dann das das kriegsvolck zuͦ
Costentz geurlobt werden oder fuͤrohin usß des königs kamer erhalten sol
werden. Yetzige zalung muͤssend die von Costentz erlegen, und uff ir grosse
klag ist geantwurt, es seye vom könig bevelch gen Ynsbruck kommen, aber noch
nitt eroffnet. Der könig hat ain gar grossen landtstag in Hungarn yetzund
gehalten.
^$Der jung printz soll gewisslich uff Thome verschinen zuͦ Mayland ankommen
sein und wartet man sin mitt grosser rüstung zuͦ Ynspruck. Man achtet, wan er
heruß kom, werde man nuw, frisch Spanyer gen Costentz legen; darfuͤr hat mans
gäntzlich.
^$Es ist ouch yetz ain edelman gen Costentz kommen, hat die absolution bracht
usß kaiserlicher acht; dem hat ain rath usß angeben der konigklichen
comissarien dryssig taler geschenkt; aber die comissari habend by den
verordneten ains raths fuͤrgewendt, es seche sy uss ursachen fuͤr guͦt an,
das diß absolution noch in etwavyl tagen nitt publiciert werde; habend sy ouch
die absolution nitt sechen lassen noch ursachen anzögt, warum die absolution
sölle verhalten werden. Dargegen hat man kurtzverruckter tag die von Costentz
von neuwem zuͦ Wangen, Ysne und ettlich anderen orten als in die acht erkendt
uffgeschlagen, und wie man yetz sölichs den konigklichen commissarien zuͦ
Costentz anzögt, habends sy es nitt glouben wellen. Aber man kompt in erfarung,
das es gantz abenteurisch zuͦgaht mitt diser letzten acht; namlich sollend uff
den tag, als die von Costentz erstlich 5. Augusti zuͦ Augspurg in die acht
erklert sind, der abbt von Wyngarten und ettlich ander grosß practicanten,
denen der kaiser großgratias hat bewysen wellen, 20000 fl. uff dero von
Costentz guͤter usgebetten haben; die habends sy noch nitt inzogen und sind
übel zuͦfriden, das der könig die statt ingenommen und absolution uss der acht
impetriert hat, arrestierend und hefftend allenthalb durch hilff ettlicher
kaiserlicher räth, damitt sy möchten zuͦ disem gellt kommen; es ist ymerdaren
dieberlis über dieberlis etc.
^$Es sind die newen regimentspersonen zuͦ Costentz schon verordnet, aber noch
nitt eroffnet. Es hat ein comissarius zuͦm yetzigen burgermaister gesagt, er
muͤsse noch ain klains zytle das best thain. Wie gar das ęrarium erschöpfft
und sonst ouch kain bar gellt mehr vorhanden ist, noch habend die comissarii
nitt gewellt, das man ain schatzung ufflege oder die usstenden zyns bezale; man
hat allerlay wunderbarlich rechnung, warum es bescheche. Die von Ulm haind denen
von Costentz geschriben und begert, ir anlag ouch zuͦ erlegen dem von
Brunschwyg um sin ansprach. Daruff habend sy uss bevelch der comissarien
geantwurt, sy wellinds an iren allergnedigsten herren den könig langen lassen;
der werds verantwurten etc.
^$Die ustrettnen habend den comissarien suppliciert etc., damitt inen das ir
verfolgen möchte etc. mitt warhaffter entschuldigung, das sy nichts fuͤr ander
leut dann allain, was inen bevolchen gewesen, gehandelt haben etc. Haben ettlich
gesagt, die supplicationen seyen guͦt, aber mangelhafft, doch nitt anzögt
warinn oder wie; aber nach aller vermuͦtung achtet man, es seye die mainung,
sy sollen begeren, das man sy widerum in die statt kommen liesse etc. welchs
aber ir glegenhait gar nitt ist. Nitt waist man, was inen zuͦ antwurt geben
wirt; achten wol, sy mögen nichts erlangen, sy wellen dann thain, das inen nitt
wol anstand, welchs sy aber, hoff ich, nit thain werden. Gott bestäte sy!
<un>
<lz>[Adresse:] fehlt
