<nr>5601</nr>
<ae>Bullinger an Tobias Egli.</ae>
Zürich, 23. April 1574.
Zürich StA, E II 342a, 750. / Orig. (Aut.)
Graub. III, 471f. R.
S.  Ternas, dilecte frater, literas a te accepi, quibus non
respondi propter
immensos meos labores, qui me impedierunt. Ubi enim
frequentes paschales
sermones me defatigassent, excepit me molestia inspectionis
scholarum, examinis
et censurae. Haec nondum plene absoluta post se trahunt
synodum, ut multa alia
non commemorem. Ruinellae, viri ornatissimi et fidelis,
literas remitto et
hortor, ut apud magistratum pro solita fide tua agas caussam
fidelium in Valle
Tellina hortando, ut se opponant impurissimis et
truculentissimis monachorum
conatibus, idque in tempore, ne illa intolleranda tyrannis
novos motus excitet
et rusticorum vexilla maximo incommodo in campum educat.
Iustius in vincula
coniici posset grassans in aliena terra monachus et sumi per
iudicium de ipso
supplicium quam a Francisco Cellario indicta caussa et
educto ex propria terra
tyrannice non commeritum sumptum est supplicium. Gällt, wo
dann die münch me
wurdint in frömbder herrlikeit sömlichen fräfel bestan.
Valde doleo vicem nostri
Lentuli. Dominus consoletur ipsum et restituat eum sanitati
pristinae! Saluta
ipsum meo nomine. Badam nova comitia conscripta sunt ad
maii, si bene memini, 9.
Agetur caussa Schaffhusianorum, deinde de eo, quod quidam
Hispanisantes
conantur in Belgium militem Helveticum educere Gallizantibus
diversum
statuentibus. Munera principum et degeneratio a maioribus
nostris deperdunt nos;
fuimus Troes etc.  Berna ad me scribitur Lutetiae bellum in
Gallia publice esse
proclamatum et turbas in Gallia in diem oriri multo maximas,
regem destitui
pecuniis, quippe diutinis bellis et expilatorum avaritia
exhaustum. Palatinus
infecta re dicitur rediisse a Mastrycho: Uranium nihilominus
feliciter progredi
in Selandia et Hollandia. Susurri sunt nescio qui de novo
exercitu in Galliam
traducendo ex Germania pro malecontentis. Qui enim hactenus
dicti sunt
Hugonothi, nunc malecontenti nuncupantur ab illis, qui se
adiungunt Hugonothis
ex catholicis et male contenti sunt, quod tot Itali in
Gallia dominantur et quod
rex exactibus ipsos attenuavit etc. Anglia tota est pacata;
sed caritas in ea
hactenus inaudita etc. Ernestus Vögili Lipsiae impressit
Silesio cuidam librum
de coena domini sub alieno titulo; ideo ab electore
coniectus est in vincula.
Quidam docti excellentiores Wittemberga sibi fuga
consuluere. Nondum plene
negotium omne intelligo, literas expecto. Heydelbergenses
confessionem ediderunt
contra calumnias Schmidelini. Breviter: mira est exacerbatio
et confusio ex
contentione infelici eucharistica. Poena peccati, quod
aperta veritas tam
impudenter oppugnatur.   -   Quid in Italia fiat et quae de
Turcica classe iam adferuntur, a te audire percupio.
Vale cum omnibus nostris dominis et amicis.
Festinantissime Tiguri die Georgii 1574.
Bullingerus.
Dem wolgelerten, frommen und getruwen herren Thobia Eglin,
pfarreren zuͦ by
S.Martin, minem lieben herren und bruͦder.
              Chur.
