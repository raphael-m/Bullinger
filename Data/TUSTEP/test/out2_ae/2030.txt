<nr>2030</nr>
<ae>Georg Frölich an Bullinger</ae>
.........,  12. Oktober 1554.
Zürich StA, E II 346, 290. / Orig.(Aut.)
S. D.  Literę tę mense iunio scriptę paucos ante
dies tandem mihi redditę sunt, ex quibus colligo suspitionem
simultatis alicuius tibi de me ortam esse, quamvis et culpam
diuturni silentii partim etiam in negocia nostra reiicias.
Ne autem diutius te in hoc ambigere sinam, deus ipse mihi
testis sit animum meum erga te syncerum et candidum in
minimo non mutatum esse, sed in fide et observatione tui
illibate in hanc horam perstitisse et deo volente in
ęternum perstiturum; tantum abest, ut ullus ranchor aut
distractio initę semel amicitię mihi insederit. Quod
cum
Iona factum est, paulo mitius et tempestivius fieri potuerat
ad evitendas cogitationes repentinę eiectionis, quę
crudeliora vel scelestiora prę se tulerunt, quam res ipsa
edocuit. Sed ea omnia sepulta nec tanti sunt, ut in memoriam
revocentur. Ego in te atque universos viros pios is sum
atque ero, qui semper fui. De Iona porro meo nihil tale,
antequam Tigurum venit, mihi compertum fuit. Sultzerus eum
Basileę per annum fere in aedibus suis fovit et literis
suis nihil nisi magnifica de eo pollicitus est, quę quidem
literę adhuc hodie extant. Quodsi se sinistre gessit, et
mihi et illi imposuisse Sultzerus censebitur. In fine maii
dedi ad te literas in Ionę negotio inclusique illis
coronatum, ut satisfieret illi, qui chelim sibi subtractam
esse aiebat. Verum quia in proximis tuis nulla de hoc fiat
mentio, coniectura mihi certa occurrit, literas meas
suppressas nec tibi exhibitas esse. Quare alterum hic
impactum coronatum transmitto, quo hominis quiritantis
animum tranquilles, si modo ante non factum est. Mirabilem
audio illum, quisquis est, vehementiam erga Ionam
instituisse, nempe ipsius famam toti terrarum orbi voluisse
patefacere et perpetua inurere ignominia, quasi vero nullus
responsionis vel recompensę locus nobis relictus fuerit.
Iura nobis in mordaces et calumniantes nimium etiam aliquid
reliquerunt, quod fortassis iracundiam insolentem compescere
possint. At transeant et istae nebulę. Cęterum,
quantum
negotia, quibus iam ad senium vergens distringor, attinet,
sunt eo profecto grandia. Accedit egritudo corporis,
calculus nimirum, qui me nunc tertium tanto impetu invadit
atque adhuc discruciat, ut non credam dolores humanę
carni
intensiores incuti posse. Dominus pater cęlestis per
Christum ferat in me, quod humanę patientię
impossibile
est; scio enim me ita a deo fideli patre exercitari, ut eius
omnipotentię nunquam obliviscar, sed melior fiam. Verum
enim vero quid de te? Ho ho, vir ornatissime, si tu aut
parvam aut nullam gratiam merueris tanto temporis tractu,
nihil est, quod ego amplius conquerar, qui in republica
prophana versatus plures non tamen nisi malos homines
offendere coactus sum non solum verbo, sed etiam facto. Hinc
fortassis tot annis periclitor, hincinde iactor neque adhuc
tutus sum ab insidiis impiorum. Tu autem, qui pabulum
animarum tanto tempore fideliter tuis porrexisti,
invigilasti, sedulo et lupos a caulis viriliter pepulisti,
concordiam christianam plantasti et conservasti, non solum
duplici, verum centuplici honore dignus calumnias pateris
vel ab his quidem in quos nullum non officii genus
contulisti? Certum immo certo certius augurium hoc esse
existimaveris grande aliquid vestratibus imminere malum,
quod tamen deus optimus maximus avertat. Tu securus esto tua
fretus et dexteritate et innocentia. Si quid gravius in te
delictum fuerit, quod ferre nequeas, patebunt tibi mille
fores; me precipue fratrem esse tuum perpetuo senties. Scio
enim, qualis sit sors exulantium quantumque per Christum
illis debeam.
Postremo nolo te diutius spe transferendi sermones tuos
inlactare; tanta est mihi negotiorum moles imposita, ut vix
dimidiam partem portare possim. Quanto etiam plus nitor ex
labyrintho hoc emergere, tanto immergor, quamquam omnem
lapidem moveam ultimum vitę tempus hoc tranquillitati
sacrare.            Lutherani
ut videntur ex luto nati esse, ita omnia turbant et de die
in diem effrenatiores fiunt. Debachantur in omnem religionem
neque in sua sibi ipsis constant. Wittembergenses scribunt
contra Illiricum Mathiam, clamant contra nos pręsertim
Zvinglianos, dicunt publice e sugestu in cęna domini
nihil
esse spirituale, sed esse esum carnalem; quisquis non sic
sentit, cum Iuda perpetuos ignes passurum. Dux Saxo Augustus
effęminatum agit hominem neque religionem neque patriam
curans. Non diu est, quando concionatorem suum, qui dixerat
se electoratum et iniuste retinere, incarceravit et misere
tractarit. Landgravius ab Hessen totus addictus est
venationi; relicti filii Ioannis Friderichi ducis
Lutheraniores sunt Luthero ipso, qui facie tenus mihi non
noti sunt, sed perpetui esse pueri dicuntur. De duce
Christophoro Wirtembergensi aliquid boni licet secrete
audio, quod nostrarum sit partium eumque non parum
pęniteat in fędus foedissimum consensisse, foedus
quippe
hoc, quod vocatur Renense, tantum ad conservationem regni
Satanę est institutum. Quod cum Wirtembergensis iam
subolfacere incipiat, lubens se avelleret. Ego in occasum
omnia spectare video, gratiam autem domini in ęternum
permanere. Vale et symmistas cum d. consulibus, prothoscriba
et tota eruditorum corona a meo nomine diligentissime
salutabis.  12. octobris anno etc. 54.
Tuus ex animo Georgius Lętus a L"mnicz etc.
Dem hochgelerten unnd frumen herrn Henrichen Bullinger,
trewen vorgeer<f1>Antistes.<fe> der christenlichen gemeind Zurch, minem
geliebten herren unnd brudern, zu hannden.
Zu[rc]h.
