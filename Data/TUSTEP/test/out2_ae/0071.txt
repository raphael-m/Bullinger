<nr>0071</nr>
<ae>Georg Frölich an Bullinger</ae>
<od>[Augsburg], 10. April 1548</od>
<vo>Autograph: Zürich StA, E II 346, 241 (Siegel....)
<dr>Ungedruckt</dr>
<re>Regest
</re>
<tx>S.P.D. Quod accusas silentium, idem merito accuso, m
desyderabilissime Bullingere; excusabit tamen utrumque
temporum difficultas. Que scriberem, haberem fere infinita;
audatiam autem scribendi non habeo, licet eiusmodi sint,
quę neminem bonum iure offendere possint. Cedamus igitur
horribilibus exemplis, quę docent, quam facile vel optimi
plecantur. De Germanię libertate iamiam actum est, quam
nemo facile recuperabit, nisi tempus, cuius offitium est
mutare, non tamen nisi ita deo concedente et ordinante.
Principes imperii hic retinentur invitissimi; consumunt enim
multa et profundunt, imo consumuntur et ipsi. De pace
publica, quam pacem provincialem vocant, de iudicio
camerę imperialis et de contributionibus multa hincinde
tractata sunt; tractatum etiam est de foedere, sed nihildum
conclusum neque publicatum. Video miseris civitatibus multa
misere imponi, quę ut sunt omnino pessundatę vix
unquam reflorescent. Interim dum hic omnia diu et severiter
quidem aguntur, multa fiunt ubique fere latrocinia, multę
cędes et nos ipsissimam Sodoniam et Sorbonam scelerum in
nostra urbe plantavimus. Multi boni et sperant et precantur,
ut ignis de cęlo labatur et finem tantorum tandem faciat
malorum. Pręterea diu multumque nunc tractatum est super
religione; quomodo videlicet et qualiter interim, donec
concilium cogatur, in ecclesiis vivendum sit. Cęsar, ut
constanter audio, matrimonium sacerdotale, utramque speciem
sacramenti, articulum iustificationis, ut Ratisbonę
iamdudum in formam redactus est, concederet, templa ab
imaginibus vacua non oneraret idolis et liberam evangelii
predicationem, ita tamen, ne pars una alteram calumnietur
aut carpat, admitteret, item consecrationem salis, aqueę
et eiusmodi liberam relinqueret. Sed papistę semper sui
similes ne pilum quidem cedere volunt, verum aiunt se
laturos, ut Lutherani eo ordine vivant, se autem ritus suos
integre servaturos, id quod imperatorem pessime, ut dicitur,
habet, ut qui sibi multum pietatis et obedientię de suis
pollicitus sit, iam nihil minus re ipsa experiatur. Utinam
sic tractatus isti, quos Interim vocant, in spongiam
recidant<f1>Vgl. Sueton, Augustus, 85, 2.<fe> et consilio Gamalielis saluberrimo omnia agantur;
hinc brevi futurum sperarim, ut doctrina diaboli in se ipsa
evanesceret.
^$Pro exemplari dono dato tibi gratias immortales ago, quod,
ut titulus prę se fert, non nisi magnam utilitatem
allaturum est. Vidi saltem dedicatoriam, cuius mutua
vicissitudo et reciproca dedicatio mihi valde arridet; ex
animo enim lętor inter verbi doctores tam bene convenire
et amicitię suavitatem ita exerceri. Musculo exemplar
unum dedi, qui respondit se ab Hallero nostro antea unum
accepisse; tertium tuo nomine doctori Nicolao Maier exhibui.
Dux Saxonię non tuto aditur neque Latina lectione valde
delectatur; de ipsius liberatione nihil adhuc intelligo,
propter constantiam egregiam, tum fortassis eam ob causam,
quod virtus sua quibusdam formidabilis sit. Rumor est
landgravium brevi liberandu; sed certi nihil scio.
^$Consul Welserus, cui Mathęum tuum inscripsisti, me in
extrema coniicit pericula impi et falso de me effutiendo, ac
si ego dicerem atque pronunciarem Cęsarem nullis stare
promissis neque ulli fidem servare. Ecce, mi frater
Bullingere, in quibus verser erumnis. Hi siquidem, quibus
animam meam subieci, quibus per XII annos tot sudoribus tam
fideliter famulatus sum, quorum patrocini ego meique tuti et
salvi esse deberemus, ab iisdem foede premimur. Ego per deum
immortalem verba mea ita moderatus sum et os meum ita rexi,
ut tale quippiam ex ore meo nunquam egressum sit; scio
equidem regi non esse maledicendum, quemadmodum profecto in
hoc non solum innocens, sed Cęsarem debite semper
veneratus sim. Quid ergo Laetus in hoc sęculo nisi vitam
tristitia summa transiget reliquam aut per calumniatorum
invidiam et calumnias una dierum misere occidetur? O mi vir,
quam acerba patior. Dominus autem rerum omnium babit his
quoque finem; ego consolationem ex libro tuo transmisso
accepturus sum.
^$Quod Froschouerus scriptum in Pedioneum imprimere veretur
et recusat, nihil illi imputo; sunt res satis indignę et
periculosę odiosęque.
^$Ego accepi VI ni fallor exempla Cronicorum ab Froschouero,
quę adhuc in aedibus meis habeo nec potui hactenus eo
communicare illis, quibus volebam. Oro igitur te, ut
Froschouerum, virum optimum, preceris, ne moram numerandi
pecunię egre ferat, sed paulum adhuc pacienter expectet.
Ego me debitorem feci illi solvamque debitum bona fide;
scripsi quoque ipsi, fere in eum, qui prelibatur, modum.
^$Vestrę gratulor fortunę quam possum maxime. Utinam
dominus me tandem a mea functione amplius intolerabili
liberet et me vel in exilium vel alteram servitutem
transferat; ego profecto importabilia porto. Deus nimium
pondus sustineat. Amen.
^$Rumor hic est S(ebastianum) Schertlerum in Gallias
concessisse. Quod si ita est, ego novis retibus allaqueor;
nam cum Schertlerus fratris loco me habuerit, nunc autem
aliquid qualecumque contra Cesarem designaverit, primus ero
inter suspiciosos, non consyderato me magno cum periculo
corporis bis apud ipsum fuisse et nihil aliud egisse, quam
quomodo virum dehortarer, ne se Gallico mari committeret.
Ter igitur infelix sum.
^$Quantum coniicere possum, imperator paci et clęmentię
studet nec multum timerem suam maiestatem hoc anno de
Helvetiis vindictam quęrere, quin potius communi paci et
tranquillitati consulat.
^$Iuvate nostram imbecillitatem orationibus vestris. Musculum
spero mansurum erectum, item et Lepusculum; de reliquis
nihil mihi polliceor, quia neque docti neque bone vitę
sunt. Dominum Gvalterum, Hallerum et totam Musarum coronam
salvam esse ex animo cupio. Reipublicę vestrę omnia
felicia a domino ręrum comprecor.
^$Vale.
^$10. aprilis 1548. Tuę mihi hodie exhibitę sunt.
<un>Tuus G(eorgius) L(aetus).
<lz>[Adresse] Ornatissimo viro domino Henricho Bullingero,
antistiti Tigurino, amico incomparabili. Zürich.
