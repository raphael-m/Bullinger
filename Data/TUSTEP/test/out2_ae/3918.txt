<nr>3918</nr>
<ae>Bullinger an Johannes Calvin</ae>
Zürich, 8. März 1563.
Zürich StA, E II 342a, 452. / Orig.
(Aut.)
Ep.Calv. 3913 (XIX, 664ff.)
S. D. Ago tibi gratias quas possum maximas, reverende vir et
domine colendissime fraterque charissime, pro illi felicissimo
evangelio.
Multa enim in unis literis coniunxisti leta de
liberata obsidione (quae propter exemplum Rothomagi mirum in
modum nos torsit) Aurelia per reditum inopinatum Admiraldi, de
iuvene rege Navarrae et de ipsa regina matre.
Dominum oramus ut
hos confirmet, et Aureliam, si nondum est liberata, mature
liberet pacemque concedat stabilem.
Si lupus ille in hoc Christi
stabulum irrumperet, quantis nos, deus bone, malis afficeret.
Redierunt ex castris Guysianis aliquot milites, et inter hos dux
unus et alter.
Petunt ab illis pagis, vel pagis et duobus
oppidis, militem recentem, illi vocant supplementum vexillorum in
Gallia.
Audimus illos mentiri prodigiose, ac inter alia in pugna
forte 300 esse desideratos, alios peste extinctos.
Unde iam
petunt sibi concedi 1500 vel 2000. Et quidem arbitrantur alii 14
signa nova submittenda, ne si pauculi illi mittantur
intercipiantur in itinere.
Sciunt enim novum militem vel
equitatum Germanicum recentem Lugdunum venturum.
Sunt alii qui
nullum mittendum suadent.
Omnes tamen quotquot audivi mittenda
saltem 2000 existimant.
Quod si Admiraldus obsidione Aureliam
solvit, frustra de supplemento mittendo consultant.
Si rediit ex
Normandia, facile prohibebit ne exercitus possint coniungere.
Te
valde rogo ut, si quid certi acceperis de Aurelia et copiis
Admiraldi ac Anglorum, per Ionvilleum scribi ad nos cures.
Bezae in Angliam traiecturo benedictionem a domino precamur,
oramusque ut, si quando ad ipsum scripseris, ipsum nostro nomine
salutes humanissime.
Mitto hic Historiam sacramentariam a genero meo Lavatero
consignatam, et Orationem alterius mei generi Iosiae Simleri in
obitum Martyris.
Alterum tibi servabis, alterum (quod volueris)
Ionvilleo nostro dabis, una cum 10 illis batzonibus.
Ago illi
maximas gratias et meum ei vicissim offero obsequium.
Quam primum
excusa fuerit responsio mea data Brentio et responsio Iosiae data
Stancaro, per primum quemque nuncium ad vos mittam.
Germanica mea
iam excusa est etc.
Ex Italia alii scribunt, Lotharingium a principibus Italiae
petiisse auxilia contra Hugonothos.
Alii aiunt promissam illi
esse certam pecuniam.
Alii negant, quod metuant Turcicam classem.
Alii scribunt ictum foedus Brusillae non procul a Bononia, ubi
convenerint, et foederis imperatorem esse Sabaudiae principem,
qui communi nomine iussus sit iusto exercitu aggredi, dubium an
Genevam primum an Lugdunum.
Et haec omnia fieri auspitiis
Lotharingii.
Certa tamen non refero tibi, frater, sed ea tantum
quae ex amicorum literis ex Rhetia missis intellexi.
Haec itaque
tibi ut rumoribus sparsa scribo.
Vale aeternum, una cum symmystis omnibus.
Omnes symmystae te
salutant humanissime cum omnibus tuis.
Dominus servet vos
incolumes ab omni malo.
Tiguri  8. martii 1563.
                                                    Bullingerus
tuus.
Oro vos quam maxime curetis ne haec duo exempla a Froschouero in
ullius manus perveniant qui typis recudat atque ita damnum det.
Iam nunc prodiere recentia ex typographia.
Mea vobis exempla
mitto: nulli dedisset alii.
Festinavi, non relegi.
Clarissimo viro d.
Ioanni Calvino fidelissimo Genevensis
ecclesiae ministro domino meo honorando et fratri charissimo.
