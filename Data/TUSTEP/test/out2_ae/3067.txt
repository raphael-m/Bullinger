<nr>3067</nr>
<ae>Johannes Haller an Bullinger</ae>
<od>
Bern, 24. Februar 1559.
<vo>Zürich StA, E II 371, 734. / Orig.
Ep.Calv.3015 (XVII, 448ff.)
S. Accepi tuas, honorande domine compater, una cum libello tuo utilissimo, certe et doctissimo, pro quo merito ingentes tibi ago gratias et oro dominum, ut tibi vires in multam adhuc aetatem proroget, quo perpetuo tuis laboribus laboranti ecclesię Christi succurrere possis.
Apud nos omnia sic habent: Heri et hodie, hoc est, 23 et 24 huius mensis coram frequenti senatu singuli classis Lausannensis ministri sunt examinati (quamvis hodie quoque non omnes potuerint absolvi ideoque pauci aliquot in
diem crastinum reiecti sint). Primum vero a reliquis, qui omnes Galli sunt, separarunt se indigenae, octo numero, qui in reformationem praesentem, donec cum aedificatione et bona voluntate magistratus plura obtineri possint, consensere.
Post eos Aquilegiensis minister, qui prae caeteris hanc Camerinam movit, cum duobus aliis noluit consentire, sed exsilium potius elegit, quod et illi decretum est.
Reliqui videntes quo res tenderet mitius coeperunt respondere omnes.
Itaque nullus eorum hodie
exsulare iussus est.
Duo tantum petierunt sibi respondendi spatium dari in diem crastinum.
Id quod eis concessum est.
Spero ergo paucos futuros qui cum aliis exsulare velint.
Senatus humanissime cum illis egit, sic ut ipsi quoque tantam mansuetudinem in re tali mirentur.
Honesto quoque viatico omnes manere nolentes dimisit.
Promisit etiam et concessit illis plura quam antehac unquam.
Itaque praeter spem nostram multi admodum laeti discedunt.
Nec desunt qui ex animo gaudeant se exoneratos illis
coryphaeis, quorum autoritatem potius quam rationes se sequutos esse profitentur.
Speramus ergo deinceps pacatiora, et senatus quoque discet posthac maiore cura occurrere offendiculis quam hactenus, ne cogatur deinceps graviores motus sustinere quam nunc.
Proderit, inquam, censura haec ministris et senatui nostro, nam diligenter in utramque partem excussa sunt quae ad ecclesiae disciplinam et aedificationem pertinent.
De professoribus nihildum certi scribere possum.
Cum ministris enim hactenus
tantum actum est.
Discedent fortassis aliqui ex illis.
Sed cum bona gratia senatus.
Quae deinceps fient cognosces proxime.
Nunc plura non possum.
Ex Gallia nihil habemus.
Quę de pace feruntur, nihil adhuc certi habent.
Pro literis tuis Polonicis magnas tibi habeo gratias; remisi eas his diebus ad fratrem meum.
Miramur, quid in Anglia fiat; habebis aliquid ex nundinis Franckfordianis, quę ut nobiscum communices, oramus, et simul ut pro nobis et ecclesiis nostris frequenter dominum depreceris.
Salvi sint omnes tui.
Salutant te nostri praesertim d.
Musculus, socer meus et mater mea.
Bernae 24. februarii 1559.
                                                    Hall[erus] tuus.
