<nr>0457</nr>
<ae>Johannes Haller an Bullinger</ae>
<od>Bern, 26. Mai 1549</od>
<vo>Autograph: Zürich StA, E II 370, 98f.</vo>
<dr> </dr>
<re> </re>
<tx>
S. 24. Maii hora 9. antemeridiana huc appulit Melchior Schloßer, cursor ille
publicus, tuas mihi afferens literas una cum iis, quae ad Calvinum diriguntur.
Promittebat se, antequam discederet, ad me rediturum, ut interea, si quid
scribere vellem, adornarem; sed neque ego scripsi, neque ille ad me rediit. Mox
enim a prandio, postquam a consule intellexisset sibi amplius manendum non esse,
discessit me insalutato. Haec est ratio, propter quam per ipsum nihil,
sicutipetebas, rescripsi. Quod a[d] me non sit reversus, facile suspicor, quae
sit causa; nam nec in prandio mecum manere volebat; praeterita siquidem hyeme
testudinem, quae ei ad me perferenda commissa erat, in itinere petulanter
confregit; hinc a me abstinet, quantum potest. Caeterum incidi nunc in illum
Ritterum iuniorem, qui huc appulit, si forte sibi aliqua ratione de victu apud
nos prospici possit. Existimavi ego illum esse alumnum ecclesiae Tigurinae et
habuisse illic aliquid stipendii, quod ille pernegat; se egestate tantum
compulsum huc accessisse, quia videat illic se locum habere non posse. Quibus
ego parum fido, licet incertus sim de rebus suis; nam illius petulantia diu mihi
fuit nota, et, nisi fallor, unus est ex iis, qui praeterito anno publico omnium
nostrum decreto virgis caesus est propter fornicationem quandam commissam;
cuperem abs te certior fieri de rebus suis.
Nunc mihil impetravit neque impetrabit sine vestro testimonio, ad quos eum
relegavimus. Caeterum, quae ad tuas respondeam, haec sunt:
^$D. Bartolomaeus Metzlerus ad nos venit 21. Martii. Commendavi illum ex te
reliquis quoque fratribus, et res foeliciter admodum pro voto successit;
conditio cum iam nulla vacaret, qua posset suae suorumque liberorum necessitate
consuli, ipse ultro sese obtulit se libentius Steinae aliquot adhuc mansurum
mensibus quam concessurum ad
aliquam conditionem tenuem, a qua denuo non sine gravibus sumptibus sit
transferendus ad aliam; modo hoc impetrare possit, ut recipiatur tanquam
expectans, ut vocant, donec dominus aliquam commodam nobis obtulerit
conditionem. Impetravimus hoc a senatu et insuper hoc, ut, si contigerit, ut
vocetur ad aliquam ecclesiam, non necesse sit illi denuo huc reverti, sed recta
ad constitutum locum cum suis impedimentis proficiscatur. Addiderunt ei duos
coronatos domini nobisque commiserunt, ut honeste illi prospiciamus. Voluit
discedens, ut gratias tibi suo nomine agere, cum statuisset non per Tigurum, sed
per Badenam redire ad suos. Haec de illo.
^$Iacobo Zorn, postquam ex te intellexi, quomodo habeat illius causa, rescribo
paucis non esse nunc conditiones praesentes, quibus illi provideri posse putem
(sicuti nec sunt) excepta una, cuius collatura est penes abbatem S. Urbani;
illius est praesentare et statuere aliquem, qui doctrinae nostrae conformis sit,
senatui nostro. Ab illo si recipiatur abbate, non arbitror ipsum reiiciendum a
dominis, modo habeat etiam honestae conversationis a dominis Tigurinis
testimonium. Metuit examen, ut ex literis illius colligo; cupit publice audiri,
non privatim examinari. Hic nihil respondeo pro omnibus nobis; nescio, quid
placeat senatui; solemus alioqui a Tigurina ecclesia venientes hic examinare.
^$Das die lantschafft allthalb so dapfer mitt sampt der statt, fröwet mich und
all guͦt fründ von hertzen. Gott sye glopt; der geb uns bstand! Hie stat es
auch wol von gotts gnaden. Allein sind die von Jenff jetz hie, begerend inn den
punnt, dörffends nitt on forwüßen miner herren, deren burger si sind. Was
gehandlet werde, wil ich üch jeder zyt wüßen laßen.
^$Literas ad Calvinum destinatas mittam illi primo quoque tempore. Nihil interea
neque ab ipso neque a typographo Genevensi accepi; si quid accepero, mittam.
Quod meam responsionem ad Calvinum non remittis, miror; non retinui aliud
exemplar. Dogmatum ecclesiasticorum 15 exemplaria tibi mitto, ut aliqua etiam
ipsi authori mittas; misi ego illi hisce diebus 5, plura non potui obtrudere
mercatori Campidonensi (ubi nunc ille concionatur), qui ad ipsum
proficiscebatur; vellem ergo plura ei mitti. Reliqua tibi servato communicanda
fratribus, quibus voles; si plura velis, mittam. Apiarius tibi et authori
maximas agit gratias.
^$De filio Erasmi proxime scripsi; non is laetaliter decumbit, ut audio a matre
fuisse ipsius intellectum. Admonuisti tu inter caetera fideliter, ne pro ipso
exponerem tanta, quanta matris suae et tenuitas et tenacitas ferre non possent.
Porro venit is ad me hisce diebus petens a me pecunias, ut ad thermas quasdam
proficisci queat; sic enim existimare ex consilio quorundam a febribus se
liberari posse. Ego vero hoc illi negare, cum non intellexerim matrem aliud abs
me flagitare, quam ut, si extrema illum urgeat necessitas, ego curem, ne
decumbenti quicquam desit, quod ego me facturum in proximis recepi, non autem ut
tantum ei administrem pecuniarum, ut apud thermas illas per mensem integrum
vivere possit. Proinde matri velim haec prius significes; si voluerit illa,
curabo, ut habeat; sed illa negante, periculosum erit mihi tantam summam
exponere.
^$Apud nos rerum novarum nihil geritur, quod vos scire necessarium sit, nisi quod
Vannius, ille celebris musicus, Interlaci obiit ipso die dominicae
resurrectionis et Abel Mülhoferus, iuvenis ille, qui praeterito anno cum
Schnevlio Tiguri literis operam dabat, alter senio, alter peste confectus. Tuum
contra Interim scriptum transtuli interea, dum lavarem calida, amanuensem
habens, qui, quae dictarem, scriberet. Descriptum exemplar mittam Augustam.
^$Bälerum admonui per literas de chirographo ad te mittendo; an miserit necne,
nescio; raro alias contingit ipsum huc venire. Quod res meas attinet, eae adhuc
pendent. Domini non sunt in urbe plaerique. Illis redeuntibus proponam meum
negotium; dominus dirigat omnia ad gloriam suam, amen.
^$Vale. Salutem ex me dicas dominis et fratribus colendissimis Pellicano,
Bibliandro, Gualthero etc. Salutat vos Musculus, jodocus, Weberus, Eberhardus et
Nicolaus. Familia mea omnis te tuamque offitiosissime salutat.
^$Bernae 26. Maii 1549.
</tx>
<un>Tui studiosissimus Ioan[nes] Hallerus.</tx>
<lz>[Adresse:] Fidelissimo Christi et ecclesiae ministro D. Heinrycho Bullingero,
domino suo et compatri venerando. Zürich.
