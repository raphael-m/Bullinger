<nr>5348</nr>
<ae>Johann Baptist Müller an Bullinger.</ae>
Haldenstein, 15. September 1572.
Zürich ZB, Ms F 58, 630. / Kopie.
S. D.   Literas tuas, mi domine et pater colendissime,
quinta septembris
scriptas duodecima demum eiusdem mensis accepi, quo factum
est, ut superiori
septimana per frumentarios, consuetos nostros tabellarios,
nihil ad te
scripserim. Tristitia quidem et luctuosissima illa mala,
quemdamodum a rege ad
nos fuerant perscripta, ad clarissimum dominum meum dominum
Simlerum misi. Si
vera sunt, nulla penes regem noxa est; at illud nostratibus
non potest
persuaderi, qui, nisi in seditionis faces animadvertatur a
rege, si ipso inscio
haec acciderunt, foedus rumpent, quod prius laesum fuerat.
Argumento enim a
maiori ad minus ducto aiunt, si fidem subditis non praestat,
eandem ne nobis
quidem servabit. Et certe, quid cum iis hominibus suscipias,
cur eorum expetatur
amicitia, de quibus verissime dici potest, quod de eiusdem
farinae hominibus
scribitur primi Machab. cap. 7: Nulla est in eis fides nec
iustitia; pactum
enim et iusiurandum, quod dederant, violarunt. Quemdamodum
nuper scripsi ad
herum meum d. Simlerum, rex vult horum omnium innocens
haberi. Quod si sic se
habet, inquiunt nostri, nec solus possit nocentes mulctare,
cur nostram fidem et
opem non implorat? Quid consecuturum sit, novit dominus;
illud firmiter credo,
sicuti piissime ad me scribis, deum ecclesiam suam
servaturum, sicut hactenus
servavit. Literas tuas cum domino Thobia communicare non
potui; iam enim
discesserat et, ut arbitror, isthic vobiscum est.  Novi ex
Italia neque ex
Belgis nihil habemus. Meo nomine salutem dicas, cupio,
filiabus Veritati et
Dorotheae, filio Iohanni Rodolpho totique familiae necnon
domino Lavatero. D.
Simlero et compatri meo longe charissimo paucula quaedam
scribo, donec coram
praesenti cum illis pluribus agere detur, quod propediem
fore spero. Omnipotens
deus te ecclesiae suae diu incolumem servet. Vale, mi domine
et pater colendissime.
Ex Haldenstein  15. septembris 1572.
Tibi tuisque addictissimus Iohannes Baptista Myllerus.
Amplissimo viro eximioque Christi servo d. Henrico
Bullingero, ecclesiae
Tigurinae antistiti dignissimo, domino suo fide perpetua
colendo.      Tigurum.
