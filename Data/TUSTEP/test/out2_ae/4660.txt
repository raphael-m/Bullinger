<nr>4660</nr>
<ae>Christopher Mont an Bullinger</ae>
Stra√üburg, 2. Oktober 1567.
Ep. Tig. II, S. 100f.
Vicesima septima septembris d. Zanccus hinc mane abiit. In
vespera eiusdem diei allata sunt ad me literae ex Anglia a
reverendo episcopo Londinensi ad magnitudinem tuam
transmittendae, quas nolui sine meis ad magnitudinem tuam
ablegare. Puto episcopum parricidium reginae Scotiae ad
dominationem tuam scribere et meritissimam eiusdem poenam,
nempe quod capta sit, tum quod se regno abdicare coacta sit
confessa sua ope et consilio maritum sublatum esse, moechum
quoque sceleratissimum aufugisse in quandam arcem maritimam
in rupe sitam. Laudabile est huius ignobilis gentis in
vindicandis sceleribus exemplum et studium, quod docta
Italia cupidinis impetu et furore excusasset. Mirabilis apud
Belgas laniena vobis ignorata esse non potest; nescio, si
ii, quibus ius gladii a domino commissum est, in tanta
innoxii sanguinis profusione otiosi spectatores et
dissimulatores excusati sint; si bellum gerere contra Turcas
omnibus seculis et ab omnibus pontificibus, cardinalibus,
monachis, clericis, scholasticis scriptoribus permissum et
comprobatum est, quia in veram religionem arma inferant, et
in eo bello mortuis gloria et immortalis honos attributus
sit, an seditiosus et perduellis habendus sit, qui
necessaria et iusta arma induat pro focis et aris tuendis ad
iniustam vim repellendam, ad veram religionem conservandam
et ad posteros transmittendam. Quid, si legitimus rex in
tyrannum degeneret, an iis dei minister dici possit? Pax
colenda, obedientia praestanda, simul quoque naturalia iura,
leges et consuetudines regnorum, dominiorum et ditionum
servanda sunt et imprimis deo, quae dei sunt, danda.
Praeclara constitutio est imperatorum Theodosii et
Valentiniani, digna vox maiestate regnantis, legibus
alligatum se principem profiteri. Adeo de auctoritate iuris
nostra pendet auctoritas, nec principes ideo soluti sunt
legibus, ut omnia pro libidine eis liceant, sed auctore
Aristotele tanta virtutis exuperantia ceteris praestare
debet, ut universorum virtus cum hoc non sit comparabilis,
et qui ipsa iustitia et aequitate tam ceteris praestet quam
sol elementis informibus et rudibus, in talem nulla prorsus
legislatio est, quippe qui ipse lex viva et animata sit.
Laude digni sunt Helvetii, qui ex impotenti dominatu et
tyrannide se in libertatem asseruerunt. Non velim classicum
cani contra legitimos et iuste imperantes principes, sed
contra Veioves, qui ex libidine, avaritia, crudelitate,
fastu, quoquo se verterunt, omnia corrumpunt, commiscent,
conturbant, contaminant omnia solo nutu circumagentes et
quatientes dignissimi, qui censoribus Helvetiis et Scotis in
ordinem cogantur.    Ut genero tuo R[odolpho] G[valthero] ex
me salutem dicas, rogo. Equidem vobis omnia mea officia
defero.
Argentinae  11. octobris 1567.
Quem nosti.
Reverendo et doctissimo domino Henrico Bullingero, meo
faventi domino.
Turici.^&x Adresse im Original deutsch!(?)^&x{
