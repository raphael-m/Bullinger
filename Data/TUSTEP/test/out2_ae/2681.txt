<nr>2681</nr>
<ae>Bullinger an Johannes Fabricius</ae>
Zürich, 6. August 1557.
Zürich StA, E II 373, 31.
<vo>Orig.
(Aut.)
Gr.
II, 17f.
Exc.
S. D. Franckforti solutus est conventus principum, in quo transactione pacificati sunt inter se dux Cattorum et princeps Nassoviensis; scis gravi eos dissidio flagravisse propter comitatum Melibocensem.
Deinde deliberatum est de concordi ratione capitum doctrinae christianae, quae erga papistas in Wormaciacensi colloquio urgeri debent.
Tum et deliberatio proposita de censura ecclesiastica (metuo, ne forte plus tentent, quam possint preficere) in omnes ordines constituenda.
Egerunt nonnihil et de
ritibus ecclesiarum.
Eos ego mallem liberos esse pro ecclesiarum utilitate quam omnes ecclesias suo etiam incommodo ad unius alicuius ecclesiae ritus astringi.
Scio in expressis plane concordes esse oportere; sed multa interim sunt libera, ut ea non sine detrimento vincias.
Actum est insuper et de reprimendis libellis famosis acerbioribusque scriptis hincinde provolantibus.
Utinam hoc praetextu non proscribantur etiam libri boni, salutares, utiles! Alioqui quis non optaret sublatos esse e medio
amaros et famosos libellos? Saxones huic conventui non interfuerunt.
Missa sunt itaque haec ad ipsos, quo et illi, si libet (fortasse non admodum libebit), subscribant.
Indicarunt item principes doctis et ministris suis, ut res suas sic componant, quo prima augusti compareant Wormatiae et primum quidem inter se colloquantur et consultent, deinde cum adversariis colloquio congrediantur.
Haec certa sunt.
Audio interim regem Romanum pro pactis non interfuturum colloquio, sed suas vices demandasse
episcopo Spirensi.
Dicitur itaque et elector Saxo augustus et princeps Wirtembergensis, qui assessores colloquio dati erant, etiam non affuturos, sed missuros autem legatos, qui vicem gerant.
Ego, quid boni sperem ex hoc colloquio, praesertim animis colloquio deputatorum sic disiectis, nondum video.
 -   Regina Angliae per heraldum regi Gallorum 9. iunii bellum indixit, Remis opinor.
Certum est feciale misso bellum denunciasse et regem suscepisse magnanimiter.
Interea scribitur ex Antverpia
reginam turbari non mediocriter a quibusdam seditiosis, ita ut nondum possit eum in regem G allorum in Philippi regis gratiam exercitum educere, quem alioqui cuperet.
Scribitur item ad me bellum Livoniense recruduisse et Borussos atque Polonos copiis iunctis fortiter invadere Livones.
Dicitur et exercitus conscribi in Germania, qui ducatur in Hungariam.
Ita cernis bello et bellorum rumoribus ardere omnia.
-  Badae a Gallo-Helvetiis id est Gallicis celebrantur comitia.
Fama est autem dissidere
illos suffragiis, dum aliqui militem regi cedunt vel permittunt, alii negant etc.
necdum finita sunt comitia, ut habeamus aliquid certi etc.
Ego iam a te audire cupio, quid in vestris actum sit comitiis, quid fiat in Italia ab exercitibus in Pedemonte et in confinio Neapolis agentibus.
Hactenus, quae ego accepi ab amicis communicavi.
Tu haec communia habebis cum consulibus vestris cum d.
Gallicio, quos salutabis et Pontasellam, deinde mittes ad d.
Friderychum a Salice Samadam vel ad socerum
eius d.
Ioannem Traversum Zuzium, quos diligenter salutabis.
Per negotia privatim his scribere non licuit; valet filius eius Ioannes Traversus a Salice.
Vive et vale tu quoque cum familia et bonis omnibus.
Tiguri 6. augusti anno domini 1557.
Mei omnes vos salutant.
Bullingerus tuus.
Praestantissimo viro d.
Ioanni Fabritio, Curiensis ecclesiae ministro fideli,
domino compatri et fratri colendissimo et charissimo suo.
^$Chur.
