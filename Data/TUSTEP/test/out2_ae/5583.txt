<nr>5583</nr>
<ae>Bullinger an Edmund Grindal.</ae>
Zürich, 10. März 1574.
Zürich StA, E II 369, 182.
Ep.Tig. II, S. 150ff.
Kopie v.a. Hd.
S.   Reverende et summa mihi observantia colende domine:
Literas tuas ultima
iulii superioris anni a te datas mense octobri accepi. Quo
autem plus me
oblectarunt, cupide diu expectatae, eo gravius contristarunt
quod ex iis
intelligerem, certamina apud vos restaurari a quibusdam
turbulentis hominibus,
et quidem iunioribus, qui totam ecclesiae faciem, non sine
magnis laboribus ab
optimis viris comparatam, expungere, et novam ad ipsorum
placitum compositam
inducere conantur. Habentur ubique terrarum huiusmodi male
feriati homines, qui
cum in effectum producere non possunt quod instituunt,
conatibus interim illis
suis perturbant et vexant multos bonos, simpliciores
offendunt, papistas in spem
erigunt, sed et cursum evangelii vehementer impediunt.
Conquestus est hac ipsa
de re anno superiore reverendus dominus Eliensis et apud
Gvaltherum nostrum, et
apud me reverendus d. Londoniensis. Idcirco respondit ille
ad quaestiones eius
aliquot et ego paucula quaedam nunc ad proposita huius
respondi. Vexamur etiam
per Germaniam ab huiusmodi ingeniis. Nec video hac in re
consilium salubrius,
quam si ad dominum conversi sedulo precemur, ut turbulenta
et ad novationes
prompta huiusmodi ingenia gratia sua coherceat, et ecclesias
in pace conservet:
deinde, ut amicis collationibus vel colloquiis reducantur in
viam; qui vero
pertinaces insolentesque non sustinent reduci, ita suis
depingantur coloribus,
quo minus authoritatem habeant apud cordatos, et ita noceant
minus. Sed non est
quod ego vos in hac re instituam, cum ex diutino usu, et
foelici hactenus
ecclesiarum gubernatione, quae hic facienda aut omittenda
sint, dudum didiceritis.
Sunt in Germania, qui se Lutheranos esse gloriantur, at
revera rixatores,
conviciatores, ac calumniatores sunt impudentissimi. Hi non
desinunt oppugnare
ecclesias nostras, nos, et nostram doctrinam de coena
domini, quam praegravant
odiose apud ipsos Zvingliano nomine. Et nunc de novo
evulgarunt in nos et
Heydelbergenses libros, quos si dissimulavissemus, videri
piis poteramus
proditores et doctrinae sanae ac sanctarum nostrarum
ecclesiarum. Partiti itaque
sumus laborem vel molestiam respondendi, dilectus meus gener
d. Iosias Simlerus,
theologiae in schola nostra professor, et ego; ut ille
Latine et paulo copiosius
adversariorum argumentis responderet, ego Germanice et
breviter et populariter
pro captu vulgi. Utriusque libri exempla mitto, et rogo ut
benigne a me tui
amantissimo accipias, er per occasionem legas. Scis ardore
et studio vincendi et
altercandi Brentium (cum quo, dum viveret, multa et longa
mihi fuit disputatio,
id quod libelli editi testantur) immiscuisse negotio coenae
multos fidei
articulos, de quibus iam discipuli eius altercari, eosque
obscurare et in dubium
vertere plaeraque non desinunt: ut, de una persona et duabus
Christi naturis,
de omnipotentia et omnipraesentia (ut aiunt) humanitatis
Christi, de ascensione
ad coelos et coelo, etc. Coacti ergo sumus ad ea respondere
capita. At tuum
aliorumque virorum piorum erit de his nostris responsionibus
iudicare. Dominum
oro ut multo cum fructu ecclesiae de his disseruerimus.
Respondimus potissimum
ad res, non ad personas, abstinentes a convitiis, ne illis
redderemur similes.
Alioquin in nostris ecclesiis parcata sunt per dei gratiam
omnia. Vident
adversarii potiorem partem populi passim nostrae (quae
Christi est) doctrinae et
ecclesiae se adiungere; furiunt ergo, etc. Dominus coherceat
eos! Caeterum a
sociis et vicinis papae adhaerentibus indesinenter vexamur,
instinctu
pontificis, cui vehementer dolet doctrinam Christi in
vicinia Italiae
praedicari, et hanc plus quam velit serpere. Studet ergo nos
inter nos ipsos
committere bello. Dominus servet nos a malo!
Qui ex Italia veniunt dicunt Venetos incertos esse de pace
cum Turcarum principe
facta, ideoque classem misisse in Cretam, et armari de novo
naves et militem
conscribi. Legatum interim habent apud Turcam, qui ultimo
nunciavit se non
omnino desperare; prodesse vero reipublicae Venetae, si
nihilominus rebus suis
consulant, ne imparati, siquidem spes pacis diffluat,
opprimantur. Praeterea
certum est nullum unquam Turcarum principem terra marique
instructiorem fuisse
quam hunc Selymum, ac certum esse quod verno hoc tempore
omnes copias sit
producturus in Hispaniam et socios. Ideo Melitenses ex tota
Germania Meliten vel
Maltam festinanter contrudunt. Ita se instruunt in Apulia,
Calabria et Sicilia,
etc. Quid futurum sit, novit dominus, quem ex animo oro ut
nostri misereatur.
Sed et in Germania sub Moguntia et supra Coloniam
conscribitur equestris et
pedestris exercitus, qui sub ducibus Christophoro Palatino
et Ludovico Nassovio
dicitur ducendus in Lotharingiam, alii arbitrantur in
Belgium, sunt qui dicant
in Galliam. Id tamen incertum est adhuc.
Dux Andium per Germaniam transivit in Poloniam. In itinere
ubique ei exprobratum
d. admiralii et fidelium parricidium. A Polonis exceptus est
magnifice. Praeter
haec nihil ea de re habemus. Et nunc rumor increbrescit,
regem Galliae petiturum
a suis foederatis Helvetiis duas legiones. Nihil tamen hic
certi adfirmavero.
Rogo excellentiam tuam ut haec digneris habere communia, si
ita placet, cum d.
Pilchinthono Dunelmensi, et me excusare quod privatim
singulares ad ipsum
literas non scribo. Cupio illum salvere et valere in domino.
Certe nisi scirem
summam inter vos esse coniunctionem, utcunque plurimis
oppressus sim negotiis,
aliquid ad ipsum dedissem literarum. Habet is etiam his
adiectum exemplum
responsionis d. Iosiae Simleri de praesentia, etc. Duo enim
exempla iussi
Froschouerum nostrum ad te mittere, ut alterum des
Dunelmensi. Germanicum
exemplum solum tibi misi, nullum Dunelmensi, quod sciam
ipsum Germanica scripta legere non posse.
Sub finem literarum tuarum mentionem facis mnemosini
mittendi. Ego vero rogo ne
ullos propter me sumptus facias. Quae hactenus in te contuli
et confero, sponte
confero, non propter ulla munera. Interim non ingrata sunt
fratrum amicorumque
mnemosina, amicitiae mutuae testimonia, sicuti ego hactenus
apud te deposui
labores nostros, in testimonium quod plane tuus sum, et in
omnibus quibus possum
tibi inservire gratificarique cupio, et quod syncere te
diligo. Satis mihi est
mutua tua amicitia, et si aliquando per ocium scripseris,
quod soles. Scio item
amicos missis muneribus invicem contendere, et eiusmodi
recipi posse a bonis:
verum vidi literas novatorum vestrorum, quibus significant
episcopos Angliae
doctis munera mittere, ut eos in suas partes reflectant. Hi
videlicet pro sua
virulentia possent et nos et ministerium nostrum infamare.
Unde cum apostolo
dico, Omnia mihi licent, sed non omnia conducunt. Potuisset
ipse stipendium
accipere, sed non accepit propter adversarios. Nihilominus
gratias tibi pro illa
beneficentia ago quam possum maximas. Sed et pro carmine
mihi misso, de liberata
per reginam Angliae serenissimam a civili bello Scotia, ago
humanitati tuae
gratias. Perplacuit illud. Dominum oro ut reginam confirmet
atque conservet.
Tibi quoque benedicat et omnibus tuis, et servet a malo.
Tiguri,  10 martii, anno domini 1574.
Iulium nostrum tibi commendo.
Reverentiae tuae addictissimus,
Heinr. Bullingerus.
Domino Edmundo Gryndallo, archiepiscopo Eboracensi.
