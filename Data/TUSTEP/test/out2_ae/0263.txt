<nr>0263</nr>
<ae>Johannes Haller an Bullinger</ae>
<od>Bern, 17. Oktober 1548</od>
<vo>Autograph: Zürich StA, E II 370, 85</vo>
<dr> </dr>
<re> </re>
<tx>
S.P. Quandoquidem brevi volente deo ad vos veniam, colendissime domine, ideo
minus prolixe et rarius scribo nunc. Hoc per praesentem nuntium tibi proponere
volo, ut tuo responso maxima me leves sollicitudine. Retulit mihi dominus Imm Hag hisce diebus convenisse Lucernae adversarios nostros Helvetiorum Pagos
constituisseque inter alia se, nisi iusiurandum praestemus in confirmandis
foederibus iuxta formam hactenus usurpatam, velle ipsum etiam nobiscum
dissolutum esse foedus. Atque inter alia addidit sibi relatum esse Tigurinos
etiam in hoc consensisse consilium. Ego vero illud neutiquam credere, neque ipse
omnino pro certo confirmare; iussit, ut tibi scribam utriusque nomine, ut, si
quid hac in re certi habeas, nobis significes. Crescit dolor meus in dies, de
quo proxime scripsi, cum indies magis magisque intelligam, quam exitiosa alatur
inter nostras urbes simultas, quam delectentur sua invicem ignominia. Quid per
hunc nuncium domini mei Tigurini scripserint, nondum compertum habeo. Monui
Hagium et alios, ut rescribant frequenter, quo magis alatur concordia. Nescio,
quid perficiam; arbitror eos nec nunc rescribere. Quaestori Hallero ut scribas,
denuo flagito; is enim ut multum valet, ita apparet etiam candidus esse. D.
Musculum et tuam familiam omnem et fratres singulos diligenter ex me saluta.
^$Vale.
^$Raptim, Bernae 17. Octobris 1548.
<un>Ioannes Hallerus ex animo tuus.
<lz>[Adresse:] Praestantissimo clarissimoque viro D. Heinrycho Bullingero, suo
charissimo domino et compatri. M. Heinrych Bullinger zuͦ Zürich.
