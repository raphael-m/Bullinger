<nr>4559</nr>
<ae>Bullinger an Tobias Egli</ae>
Zürich, 6. Januar 1567.
Zürich StA, E II 342a, 488. / Orig. (Aut.)
Graub. III, 5 R.
Dominus Iesus benedicat tibi et servet te a malo, chare
frater. Libenter legi amicissime acceptum te esse a senatu
Curiensi amplissimo et fratribus dilectis. Non libenter vero
legi, quod post tot documenta iustae vocationis tuae tu
nihilominus nescio quid dicas de digniore te tibi
surrogando. Frustra hoc petis; memento Ionae, ne quid tibi
contingat deterius. Talentum, quod accepisti, ponito in
mensam, successum et lucrum domino, qui tibi dedit et te
vocavit, permitte; an oblitus es, quid ei evenerit servo,
qui talentum suum involutum sudario defodit? Nihil praeterea
turpius tibi evenire et irrogari posset, quam si nunc
manumissus alium haberes successorem. Ergo manus praebeto
domino et dic cum propheta: "Loquatur dominus meus, et
audiet servus." Quam imprudenter vero quereris interim, dum
tu Curiae haeres per mensem aut sesquimensem, domi fame
perituram uxorem cum liberis! Itane habitat inter barbaros,
ut nemo sit, si omnibus destituatur, qui sarciat eius
inopiam, an vero tu oeconomiam ita instituisti, ut domus tua
non habeat in sesquimensem, unde vivat? Vide, vide, mi
frater, ne nimium querulando dominum offendas et te bonis
viris et amicis tuis parum commendes. Caeterum tribuo haec
animo tuo nunc quidem anxio et utcunque habeo excusatum.
Vide tamen pro tua pietate, ut haec aliquando omnia sarcias
et vita moribusque te dignis rectius instituas. Habes
dominum clementem et potentem, qui invocatus tibi non
deerit. Vale iterum et me semper utere ut tuo.
Tiguri festinantissime  6. ianuarii anno domini 1567.
Bullingerus tuus.
D. d. d. consules ex me salutabis amicissime.
Ornatissimo viro d. Thobiae Eglio, fideli Curiensis
ecclesiae ministro, domino meo colendo et fratri charissimo.
Chur.
