<nr>2811</nr>
<ae>Bullinger an Martin Borrhaus</ae>
<od>Zürich, 15. November 1557</od>
<vo>Zürich StA, E II 346, 344ff.
/ Aut.Kopie (Entwurf).
E II 346, f.344 Anfang./E II 346a, f.350-51 Fortsetzung./E II 346a, f. 388 Schluss.
Fragment (ca. 2/3, ohne Schluss u.Adr.) des autogr.
Originals:
Basel UB, F. Gr.
Ms.
II 9, Nr. 83.(vgl.
MB an HB, 1. und 27. Sept. 1557, 1. Jan. 1558)
</vo>
<dr>Ungedruckt</dr>
<re>...</re>
<tx>D.d.
Martino Borrhao S. D.
^$Serius sane respondeo literis tuis, vir clarissime, domine colendissime fraterque charissime; sed aliquandiu nihil scribere statueram, quod non admodum necessaria videbatur futura responsio.
Ne tamen male gratus aut tua non magni facere viderer, paucula haec ad te dare volui et imprimis tibi gratias agere pro tuis illis laboribus et humanitate ea, qua et diligenter et copiose meis dignatus es literis respondere.
^$Duo in tuis capita ex(p)licas, nempe qua ratione sacramenta praesentium, non
absentium signa nuncuparis, deinde ostendis coelum, in quo Christus habitat, non materiatum, sed spirituale esse solium.
Quantum ad prius illud attinet, diserte exponis te sentire Christum spirituali carnis et sanguinis sui alimento adesse carnemque et sanguinem per spiritum nobis ad omnem salutem conficiendam prodesse, absque illa nihil prodesse etc.
Non arbitror autem te intelligere corpus Christi adesse spiritualiter, quasi vere in propria substantia sua inter nos versetur et adsit.
Est enim
sententia iccirco domini corpus fide apprehensum spiritualiter nobis adesse, quod spiritu gratiaque sua nos vivificet ac coelestibus ac spiritualibus donis cumulet.
Unde colligo te nihil dissentire a virorum sanctissimorum doctrina, qui hactenus docuerunt Christum corporaliter in coelesti residentem gloria spiritualiter suis praesentem esse fidelibus, quos vero suo corpore et sanguine spiritualiter alat ac saciat, qui et vera sua fide in Christum ipso participent ac fruantur.
Nam subiicis te non
docere impios vel fide destitutos vere Christo vesci nisi ritu sacramentali, id quod sanctus Augustinus libro de civitate dei 21. cap. 25. sacramentotenus manducare appellavit, symbolum his sine re ipsa relinquens.
Addis praeterea te concordiae sarciendae inservire voluisse.
Quae utinam tanta facilitate posset sarciri in Christo, quantopere exoptatur a bonis omnibus.
^$De posteriore capite, de coelo disseris paulo fusius.
Solium dei sicut et dexteram patris omni loco eximis ac per omnia extendis, eo quod imperii Massiae in omnia pertinentis solium sit ipso imperatore Christo hoc affirmante et dicente: "Data est mihi omnis potestas in coelo et in terra" etc.
"Unde nemo dixerit" ais "solium Christi ullis circumfinitum esse suis finibus atque spatiis, sed sedem esse potentiae et administrationis, qua regnans super omina Christus, quae in coelo et in terra
continentur, omnia sapienter administrat." Libenter alterum fateor potentiam dei patris sicuti et filii, qui per omnia patri est consubstantialis, esse immensam et regnum esse omnium saeculorum ipsumque esse imperatorem coeli terraeque et universorum adeoque dexteram patris perfrequenter in scripturis appellari immensam dei potentiam nullis discriminatam finibus.
Interim vero indubitatum est eandem dei dexteram alicubi et saepicule alia quoque significatione, de qua mox dicetur, usurpari.
Rursus
cum de coelo, in quo Christus deus et homo habitat, disputationem continuas, meministi materiati et, ut inquis, aspectabilis, a quo nimirum aves coeli nuncupantur et unde ad nos lux demittitur pluviaeque decidunt.
Sed in hoc (E II 346a, 350): coelum negas ascendisse Christum, negas hanc esse beatorum sedem et certissime quidem, addis insuper aliud omnino incorruptibile et spirituale coelum esse oportere, in quod pii thesauros suos reponant utique incorruptibiles et aeternos.
De quo tu id te
sentire profiteris, quod de dextera patris, hoc videlicet coelum non esse aspectabile, materiatum, loco tempore mensuratum, sed coelum divinitatis splendore illustre, quod tam longe lateque pateat, quam patris et filii claritas patet, atque adeo a nobis remotum non sit, sed praesens.
Ubi libenter sane recipio scripturam meminisse coelorum consenescentium ac reparandorum.
Quo nimirum illa pertinent testimonia: "Coelum et terra praeteribunt, verba mea non praeteribunt", et iterum: " Coeli
peribunt, deus permanet, et omnes ut vestimentum veterascent ac velut amictum mutabuntur." Item: "Coeli in morem procellae transibunt incensique solventur et elementa aestuantia liquescent." Scio denique scripturam coelorum meminisse et apostolum Paulum testatum esse dominum Iesum ascendisse supra omnes coelos, nimirum illum non haesisse in spheris illis inferioribusque coelis sicuti quondam stolide opinabantur Seleuciani vel Hermiani Christum in sphera solis aut in ipsum solem suum deposuisse
corpus; rursus tamen scio domini Iesu Christi corpus, licet supra omnes coelos ascenderit, non elatum esse tamen ultra et extra omne coelum, sed receptum esse in supremum coelum atque adeo in coelum coeli eoque modo sublimiorem coelis, ut ait apostolus, factum consedisse in excelsis ad dexteram patris.
Nam S.Petrus dixit Christum coelo contineri vel coelum accipere oportere usque in tempora restitutionis omnium.
Atque hoc coelum permultum ab inferioribus differre quis non agnoscat, utpote luce
gloriaque dei illustre, nullis vicissitudinibus obnoxium, sed tale omnino, quale multis describit Ioannes sub finem revolutionis Iesu Christi.
De hoc eodem coelo veritas apostolica alibi sic pronunciat: "Scimus, quod, si terrenum nostrum domicilium huius tabernaculi destructum fuerit, aedificationem ex deo habemus, domicilium non manufactum, aeternum in coelis." Quibus pulchre iam congruit S.Augustini sententia per te citata ex lib.1. de sermone dominico in monte, exponentis illa domini verba:
"Merces nostra copiosa est in coelis" ac dicentis: "Non hic coelos dici puto superiores partes visibilis mundi; non enim merces nostra, quae inconcussa et aeterna esse debet, in rebus volubilibus et temporalibus collocanda est, sed in coelis dictum puto in spiritualibus firmamentis, ubi habitat sempiterna iustitia" etc.
Idem tamen, qui coelos etiam hic appellat firmamenta spiritualia, de coelo, sede Christi, et dextera patris ut loco beatitudinis alibi sic loquitur, ut appareat Augustinum coelum
illud, beatorum patriam aeternam, in quo habitat sempiterna iustitia, non prorsus omni loco aut circumscriptione exuisse.
Ad Durdanum enim dicit: "Una persona deus et homo est et utrumque est unus Christus Iesus, ubique per id, quod deus est, in coelo autem per id, quod homo", et iterum ad eundem: "Christum dominum nostrum, unigenitum dei filium, aequalem patri eundemque hominis filium, quo maior est pater, et ubique totum praesentem esse non dubites tanquam deum et in eodem templo dei esse
tanquam inhabitatur deum, et in loco aliquo coeli propter veri corporis modum." Idem rursus de agone christiano: "Dextera patris", inquit, "est beatitudo perpetua, quae sanctis datur, sicuti sinistra eius rectissime dicitur miseria perpetua, quae impiis datur, quia corpus Christi, quod est ecclesia, in ipsa dextera, id est in beatitudine, futurum est, sicut apostolus dicit: "quia et simul nos suscitavit et simul nos sedere fecit in coelestibus" etc.
Cumque corporum nostrorum resurectio vera sit
futura, loco certe eximi non possunt, nisi in nihilum redigi illa opinari velimus.
Idem etenim Augustinus: "Spatia locorum tolle", inquit, "corporibus; nusquam erunt, et quia nusquam erunt, nec erunt." Ab his Graeci nihil dissenserunt.
Cyrillus enim libro de trin.2.: "Si divina natura", inquit, "corpus esset, et in loco omnino et in magnitudine et quantitate esset ne effugeret circumscriptionem.
" Theodorus quoque Cy(p)ri episcopus dialog.
lib.2.: "Didici", inquit, "a sanctis angelis, quod
veniet Christus eo modo, quo viderunt ipsi discipuli euntem in coelum; viderunt autem naturam circumscriptam, non eam, quae circumscribi non potest.
Dominum quoque dicentem audivi: "Videbitis filium hominis sedentem a dexteris virtutis et venientem in nubibus coeli.
Porro autem et sedere in throno gloriae et statuere quidem agnos a dextris, hoedos vero a sinistris, id quod circumscriptum est, significat" etc.
Didymus quoque Alexandrinus ostendit soli deo, non ulli creaturae competere ubique esse
et per omnia diffundi.
Video certe scripturam ipsam significanter satis coelum beatorum regiam veluti habitationem et locum certum nobis commonstrare, tametsi interim non diffitear luce gloriaque divina instructiorem esse quam ullus iam hominis sensus assequi vel concipere aut sermone effari ex qua possit, quod et Paulus dicit 1.Cor. 2.  Ipse dominus Iesus (de quo Ioannes Baptista testificatus dixit: qui e coelo venit, super omnes est, et quod vidit et audivit, hoc testatur):  "Ubi ego sum",
inquit, "ibi erit et minister meus." Fore autem ministros dei in coelo non ubique manifestum est.
Item: "In domo", inquit, "patris mei mansiones multae sunt; quod si secus esset, dixissem vobis.
Vado paraturus locum, et si abiero, ad parandum vobis locum, iterum veniam et assumam vos ad me ipsum, ut, ubi ego sum, et vos sitis." Idem iterum: "Pater, quos dedisti mihi, volo", inquit, "ut, ubi sum ego (E II 346a f.351):  et illi sint mecum, ut videant gloriam meam" etc.
Denique video scripturam
libentissime multis in locis coniungere dexteram dei et coelum, ut ita intelligeremus dextram dei significare etiam locum in excelsis beatorum, quem dum Christus caput occupavit, omnibus etiam membris sui corporis occupavit.
In Marco legimus: "Dominus, postquam loqutus fuisset eis, receptus est in coelum et consedit a dexteris dei." In Actis apostolorum intentis in coelum oculis Stephanus vidit gloriam dei et Iesum stantem a dexteris dei.
Petrus quoque: "Christus est ad dexteram dei", ait,
"profectus in coelum subiectis sibi angelis et potestatibus et virtutibus", ubi alia dextrę significatio occurrit.
Similiter et Paulus.
"Deus", inquit, "suscitavit filium ex mortuis et sedere fecit ad dexteram suam in coelestibus." Item: "Si resurrexistis una cum Christo, superna quaerite, ubi Christus est ad dexteram dei sedens", et iterum: "Considit in dextera maiestatis in excelsis." Proinde non video, quomodo coelum, in quo Christus cum sanctis habitat, ubique sit adeoque nobis etiam in
terris agentibus praesens sit, non absens.
Nam modo diximus, coelos, supra quos ascendit dominus, non eum esse locum, in quem ascendit et in quo habitat dominus, qui ascendit supra omnes coelos visibiles utique illos et sphericos, ut sic dicam.
Si autem in his coelis non est, ubique non est neque coelum, sedes Christi et beatorum, ubique est.
(Nec) igitur tam longe lateque expanditur quam ipsa dei immensa maiestas.
Ac discretum a terris remotissimumque a nobis, qui in terris versamur, locum esse
coelum, sedem Christi et beatorum, adeo diserte videtur asserere verbum veritatis ut nihil aeque.
Apostolus Christi: "Scimus", inquit, "quod, cum domi sumus in corpore, peregrinamur a deo." Et scriptura evangelica et apostolica: "Recessit", inquit, "dominus a discipulis ac ferebatur in coelum, et nubes suscepit eum ab oculis eorum." Nam ipse quoque dominus cum discipulis adhuc agens dixerat: "Et posthac non sum in mundo, quoniam ad te venio" etc.
Angeli quoque dicunt: "Quid statis intuentes in
coelum?" Ab illis ipsis dicitur rediturus in  iudicium dominus in nubibus coeli, et apostolus adhuc significantius: "Conversatio vel mansio nostra in coelis est, unde expectamus dominum." Item: "Dominus cum tuba dei descendet e coelo; nos vero simul rapiemur cum resuscitatis in nubibus in occursum domini in aera.
Sic semper cum domino erimus, non in aere quodam, sed supra aera in sede Christi et elctorum.
Proinde sancti, tametsi agnoverint deum et Christum eius praesentem esse maiestate,
potentia et administratione ubique neque alligatum aut inclusum esse ulli loco, adorarunt tamen et invocarunt illum in coelis, utpote in quibus singulariter se et videndum et fruendum sanctis exhibet, inde omnia in nos dei bona dona defluunt et quo animos suos attollere electos iubet.
Unde clamat propheta: "Deus vester in coelo est, omnia, quaecunque voluit, fecit", et: "Dominus in coelo paravit sedem suam et imperio suo universa regit.
Coelum coeli domino, terram dedit filiis hominum." Ideoque
alibi exclamat propheta: "Ad te domine levavi oculos meos, qui habitas in coelis." Qua ratione et patres sancti omnes per universam historiam sanctam clamarunt in coelum et elevatis in coelum oculis deum invocarunt.
Nam Christus dominus elevat oculos in coelum et invocat patrem, ac nos etiam elevatis in coelum oculis invocare docet.
Quanquam interim huiusmodi loqutionibus etiam significari et mandari animis in coelestia sublevatis orare nos debere agnoscimus.
Historia apostolica testatur
Christum elatum ab apostolis ex monte per nubes in coelum neque visum amplius, angelis vero testantibus in coelo ipsum iam consedisse, unde aliquando rediturus sit in nubibus ad iudicium, illos adoravisse dominum in coelo residentem et regressos esse Hierosolymam.
His sanctę scripturae testimoniis veterumque concordi doctrina instructus sentio coelum sedem Christi ac electorum eius longissime a terris remotum adeoque ab ipsis spheris vel orbibus distinctum coelestibus supra omnes istos coelos
esse in excelsis, luce divina et gloria omnigena splendidissimum instructissimumque atque ideo divinum et spirituale, quod quidem nihilominus locus sit habitatio et mansio spiritibus . . . . . . . clarificatisque corporibus congrua atque idonea, in qua Christus ut deus et homo verus cum omnibus suis electis et glorificatis aeternum inhabitat et in qua ipse deus lux aeterna fruendum se illis exhibet plenissime iucundam usque veritatem, sic ut speraverunt in ipsum iuxta hoc s.
apostoli et evang.
pronuncia........: "Ingenti nos dilectione prosequtus est pater coelestis, ut qui nunc appellamur dei filii, interim tamen nondum apparuit, quod futuri sumus.
Scimus autem, quoniam, si apparuerit, similes eius erimus, quoniam videbimus eum, sicuti est." Et in his quidem lubenter me contineo nihil curiosius coelorum secreta perscrutans, sed dominum potius obsecrans, ut me in illam gloriam plenius spectandam mox admittat.
Memini sane, quantopere veteres disputatores de coelo adhortati sint sobrie
et moderate in h c se gerant.
Ioannes Damascenus de orthodoxa fide lib.2.: "Coeli substantiam" inquit, "non est opus indagare; ignota nobis est." Quo forte et illud Iobi pertinuerit: "Coelorum rationem quis enarrabit?" Etenim et s.
Augustinus de Genesi ad literam lib.2. inutiles esse disputationes existimat, quae instituuntur de coelis eiusque forma atque figura: "Quas maiori prudentia nostri authores", ait, omiserunt, ad beatam vitam nihil profuturas discentibus." Idem quoque de fide et
symbolo: "Ubi et quomodo", inquit, "sit in coelo corpus dominicum, curiosissimum et supervacaneum est quaerere, tantummodo in coelo esse credendum est.
Non enim est fragilitatis nostrae coelorum secreta discutere; sed est nostrae fidei de dominici corporis dignitate sublimia et honesta sapere" etc.
Credo itaque simpliciter vera et minime cu (E II 346a, f.388): riosa fide Christum dominum nostrum iuxta veritatem corporis sui vere esse in coelo et coelum, quod capit dominum, omnino esse huiusmodi,
ut vero eius corpori, denique et gloriae eiusdem congruat peroptime.
Ac istis quidem hactenus meam tibi, vir clarissime et frater optime sententiam de coelo aperui tibi non improbandam opinor.
Ad reliqua, quod paucis fieri non possit, nihil respondeo, ne etiam prolixitate molestiam tibi exhibeam multisque aliis occupatum et distraham et impediam.
Tu me, quod facis, amare pergito, haec etiam boni consulito, vivito et valeto.
Dominus benedicat tibi tuisque omnibus.
Salutant te symmystae et fratres
in Christo omnes; saluta tu quoque fratres et amicos nostros omnes.
^$Tiguri 15. novembris anno 1557.
<un>Bullingerus tuus.
