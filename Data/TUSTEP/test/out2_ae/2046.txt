<nr>2046</nr>
<ae>Johannes Haller an Bullinger</ae>
Bern, 2. November 1554.
Zürich StA, E II 370, 205. / Orig.(Aut.)
S.  Sidhar ich den vorigen brieff gschriben, han ich erst
vernon, wie es hie gangen, das mich wol halb toub macht. Min
herren wend mittsampt den 2 Stetten die frommen lüth laßen
straffen, doch si keine botten schicken. Hend zwort, sos
mitt dem rechten sölte verloren werden, möchte es in den
übrigen gmeinen herrschafften auch also ein gstallt gwinnen,
so doch kein sorg darum zhan, diewyl ein ufgrichter landfrid
darum ist. In summa: der tüfel macht sin spil. Ich was fro,
meint, es wär hie als richtig; aber es ist, wies ist. Guͦt
lüth habend ein großen mißfal drab. Hab wol von ettlichen,
nit den wenigisten, verstanden, das si beduͤchte nitt
undienstlich sin, das ir den guͦten lüthen enbotten, das
si
ein bottschafft mittsampt einer supplication uff den
nechsten tag gen Baden gschickt hettind, die si wol zuͦ
Zürich nach üwerem angäben kommlich stellen möchtind; so
wurdind dann min herren und ander die 7 Ort auch ankeren,
das si dsach ufhuͤbind oder zum wenigisten bscheidenlich
der straff halb fuͤrind. Das ist also an mich kon. Es ist
wol klütterwerch; aber noch, wenn man nitt bas mag, dörfft
man denocht etwas zthuͦn. Thuͦnd aber, was üch guͦt
dunckt.
Ich hör, Zürich sige handtlich; das fröwt mich. Gott geb
gnad und bstand! Wer weißt, wenn si beharretend, was noch
volgte? Ich hett immer gehofft, verlengerung hette
wenigisten  milterung bracht. Haec prioribus addere volui.
Tu bene vale.  2. novembris summo mane 1554.
Tuus Hallerus.
Clarissimo viro d. Heinrycho Bullingero, Tigurinae ecclesiae
pastori fidelissimo, domino ac compatri charissimo suo.
