<nr>4812</nr>
<ae>Bullinger an Tobias Egli.</ae>
(Zürich), 6. August 1568.
Zürich StA, E II 342a, 552. / Orig. (Aut.)
Graub. III, 108f. R.
S. D.  Literae tuae, chare frater, multis nominibus me
alioqui solicitum tristiorem reddiderunt. Hortor tamen, ut
sedulo te commendes gratiae dei et implores opem eius, qui
non potest invocantibus ipsum abesse neque deesse. Servavit
ille quondam suos inter leones et in medio fornacis
ardentis; idem hodie, si vult, a pestis contagio servare
poterit. Si vero hinc nos per morbos evocarit dominus,
evocabit in regnum suum et liberabit et hoc ruente et
pereunte mundo. O felices nos! Videbimus eum, sicuti est, et
quod speravimus, consequemur.Posteros nostros et liberos
curabit, qui pater est viduarum et orphanorum. Sis ergo
fortis in domino et fac officium tuum hilariter et
fideliter.
Caussa illa legati vehementer mihi displicet. Si ille
creatus est a papa eques auratus, si accepit munera
eiusmodi, profecto, si supersunt adhuc viri boni et fortes,
agent, quod ipsos decet et salus patriae et religionis
requirit. Si certa autem haec sunt et illi ad omnia tacent,
non est, quod querantur, si brevi ipsis sit pereundum. Iusta
sunt dei iudicia. Tu vero quid hic potes? Fideles prudenter
monere, sedulo orare et c[auss]am domino committere. Quod
autem iam annis aliquot pavones illos facturos existimavi,
id iam ex iis, quae in Engadina egerunt, factruos magis
magisque metuo. Habent, qui ipsos instituant, papam et
Emseros; habent ipsam quoque pecuniam* (*a.R.: peniam) et
luxum. Viam hae quaerunt. Ita vero dissidia nostra,
ingratitudo et corruptissima vita pro merito punietur;
punientur et isti etc.  De collecta ubi certum aliquid
intellexeris, significa. Ego quoque parum spero et oro, ut
prudenter agas; roganti Datheno deesse in hoc non potui.
Scribe item, quid a communitatibus responsum sit in c[auss]a
Cellarii. Quod Saliceus donatus est galero cardinalicio,
ipsius nomine et Rhetorum doleo; die cardinalshuͤt habend
nie guͦt* (* a.R.: "Quod Sal. - guͦt" gestr.{v.E?})
gethon, sind rodt von bluͦt etc.  Expectamus in horas,
quid nuncietur ex Belgio, ubi exercitus uterque ad
conflictum dudum fuit paratus.
Dominus misereatur nostri! Inter multa negotia haec
festinanter scribo. Dominus Iesus servet te cum tua familia
et benedicat vobis! Saluta nominatim amicos nostros, quos
nosti.
6. augusti anno 1568.
Tuus Bullingerus.
[Adresse fehlt.]
