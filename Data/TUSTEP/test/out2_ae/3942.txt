<nr>3942</nr>
<ae>Bullinger an Francesco Lismanino</ae>
Zürich, 29. April 1563.
Zürich StA, E II 367, 223f.
Wotschke, S. 181f.
D. Francisco Lysmanino Corcyreo, superintendenti ecclesiarum
Minoris Poloniae dentur hae literae.
S. D.  Multo iam tempore nihil ad te, Francisce Lysmanine,
literarum dedi, nulla alia de causa magis, quam quod
significabatur mihi ex Polonia, te non usquequaque respondere
nostro testimonio nostraeque commendationi, qua te liberaliter
discedentem a nobis commendaveramus ecclesiis et ecclesiarum
ministris Poloniae.
Etenim prout eo tempore, quo apud nos
habitabas, prae te ferebas, arbitrati sumus te animo syncero
complecti puram nostrarum ecclesiarum doctrinam de religione
christiana aversarique magna constantia omnes, quotquot diversam
doctrinam et falso pectore fovent et artibus pravis aliis
instillare contendunt.
Et ne existimes me aenigmata proponere, de
illis loquor, qui aliter sentiunt, aliter docent de adoranda
trinitate et domino nostro Iesu Christo, quam in nostris
ecclesiis vel credatur vel doceatur.
Et quidem quid de his
capitibus credamus et doceamus, si non in aliis libris nostris,
saltem breviter et dilucide exposuimus in epistola illa nostra,
quam mense martio anno 1561 scriptam ad vos misimus, typis etiam
excusam, quam eandem nunc defendit a Stancari calumniis Iosias
ille noster,<fn>Josias <i>Simler,</i> Responsio ad maledicum Francisci Stancari Mantuani librum adversus Tigurinae ecclesiae ministros, de trinitate et mediatore domino nostro Iesu Christo, Zürich 1563 (<a>VD16</a> S6516).</fn> ut nihil iam opus sit eadem cum fastidio repetere.
Et tu quidem, qui aliquanto tempore apud nos habitasti et mores
nostros perspexisti, scis non illum nobis morem esse, qui
nonnullis est, ut singulis prope annis et genus doctrinae mutent
et aliter atque aliter efferant.
Scimus enim, cui credidimus, et
quod ea, quae credimus, verissima sunt et certissima.
Proinde
iisdem adhuc insistentes vestigiis non aliud nunc sentimus, quam
quod tunc sentiebamus, cum esses apud nos, et quando illa
scribebatur epistola.
Neque vero interea quisquam illam doctrinam
nostram illa traditam epistola evertit aut erroris convicit.
Circumferuntur quidem scripta inauspicata, sed illa eiusmodi non
sunt, ut nos a nostro dimoveant proposito firmissimo.
Ergo cum
illis non facimus plane, qui dicunt nos ab ipsis non dissensuros,
si non pigeret nostra retractare.
Et tales tu quidem a nobis
modis omnibus dissentientes diceris non tantum complecti, sed et
fovere et profugos aliisque eiectos ecclesiis colligere
Polonisque commendare.
Horum dolis et artibus factum aiunt, ut ex
ministris etiam Polonicis aliquot subdubitare incipiant de
orthodoxa et catholica fide.
Id quod vel inde potest colligi,
quod in dubium vertunt, Athanasiine symbolum  Athanasii an
alterius nescio cuius sit, de quo vetustas religiosa ab annis
mille et amplius nihil dubitavit.
Non dubitaverunt de eodem
doctissimi illi viri, qui primi contra papatum veram religionem
nobis per dei gratiam restituerunt, qui sane omnes illud
agnoverunt receperuntque.
Sed et argumenta, quibus nonnulli
utuntur in hac causa parum ab iis differunt, quae olim confutata
sunt a beatis patribus et quidem scripturarum authoritatibus.
Quod vel in unius s.
Augustini scriptis cernere licet in
responsione, qua sermonem Arrianorum confutavit,  et in libris
tribus scriptis de actione cum Maximino Ariano episcopo.
Ac mirum
est sane istos Hilarii et nonnullorum aliorum veterum testimonia
proferre in medium, cum nemo ignoret, obscuriora interpretanda
esse per clariora, ut iam nihil dicam de ipso Hilario, qui
Arianorum infensissimus hostis est mortuus et ne latum quidem
culmum variavit a doctrina cum Athanasii tum ecclesiae.
Certe si
saperent isti, nunquam hanc causam tam diligenter apud veteres
excussam in contentionem iterum adduxissent.
Id quod olim
Constantinus imperator felicissimus Ario infelicissimo, scripta
epistola etiam obiecit.
Verum non institui nunc illa de re
disputationem operosiorem.
Neque enim puto me melius hanc causam
tractare posse, quam tractata est ex testimoniis scripturarum a
veteribus.
Huc potius ista, quae dico, tendunt omnia, ut si tibi
ita, quemadmodum coepisse diceris, pergere libeat, patronum te
exhibere novorum et hominum et dogmatum, necubi amplius nostra
utare commendatione aut nostro testimonio.
Alioqui enim
curabimus, ut testimonium nostrum per nostram explicationem
rectius a Polonis intelligatur, ne hoc ad eas res reflectatur,
cuius authores aut suffragatores sociique plane esse nolumus
teque iam hortamur, Lyßmanine, ut relictis hominibus illis
turbulentis, quos, quales sint, Genevę, si voluisti, discere
potuisti, adhaereas syncerae veritati recte per dei gratiam
sonanti in nostris ecclesiis, sicut tumet ipse aliquando
confitebaris et, si sapis, porro confiteberis.
Dominus Iesus
illuminet te spiritu suo et servet te.
Tiguri penultima aprilis anno 1563.
                                               Heinrychus
Bullingerus,
                                Tigurinae ecclesiae minister
s[ubscripsit(?)]
Kopie von Heinrich Bullinger d.
J.
Von Bullingers (Antistes) eigener Hand sind die vorangestellte
Adresse
und die am Schluss dazugesetzte Bemerkung:
             Hanc epistolam patentem etiam Tretio dedimus, ut, si
haec in
             itinere pereat, aliud supersit exemplum, quod ipsius
est Tretii.
