<nr>3348</nr>
<ae>Hans Adlischwiler an Bullinger</ae>
<od>
Rheinfelden, 13. Juni 1560.
<vo>Zürich StA, E II 355, 155. / Orig.
(Aut.)
Erwürdiger, hochgelertter, insonders lieber herr schwager, mein früntlich, willig dienst syen euch bests vlisses alzeit zuͦvor.
Meinem jungsten hievor gethanen schriben nach thuͦn ich euch hie by zeugern dis brieffs ein väßli mit einem gar guͦtten sallmenvisch, so erst uff dem pfingstabennt uß dem Ryn komen und miner gegenwirtigkeit gemetzgen und ingesaltzen wordenn, zuͦschickenn.
Den wellen ir und mein liebe schwöster mit euwern geliebtenn sünenn und döchtern essenn; doch wann man über das
väßli gatt, soll man die visch nitt mit blossenn hendenn, sonders mit subern messern uß dem väßli erhebenn, damit das lab darinnen nit preche und frisch plybe; dann diss vischs eigenschafft, das suber damit umbgangen und im keller erhalthe etc.
Und gib euch hie neben zuͦ vernemen, das ich und mein hußgsindli (gott hab lob) nach inn zymlicher gesundtheit läbenn, welchs wir von euch und meiner lieben schwöster, auch den euweren allenn yeder zeit zuͦ vernemenn begerenn.
Sonst stat mein sach
abermals schlecht gnuͦg; dann der fräffen, arglistig mennsch seine rechtsübungenn in massen volfuͦeret, das ich desselbenn alle tag mit sonderm  nachteyl hörenn und befinden thuͦn.
Ich verhoffet, es were schier am end, so will es meins bedunckens erst den anfang erlangen, wann als er by der key[serlichen] m[ajesta]t erhollet, das man ine widerumb in sein guͦtt biss ußtrag rechtens insetzenn, doch das er nichts über die järliche nutzung verendern solle.
Das hatt er uff mittfasten
verschinnen angenomen unnd daruff sein allthe schwere urfecht widerumb uff ein nüwes schweren muessenn,  unnd wiewol er inn grosser gfarligkeit stat unnd ernstlichs uffsehenns hatt, wo er inn übertrettung inn eynichenn weg ergriffenn werden möcht, so will er dennocht der ennden under dem landsherrenn und by desselbenn underthanen, mitt denenn er beidersyths nu über die fünff jar im rechten schwebt, sein wanung unnd wässenn habenn, understat erst derselben ennden zuͦ Nollingenn vor erörtherung
rechtenns, das huß, so nach unbetzalt ist, zuͦ puwenn, auch den purenn oder nachpurenn in täglich zuͦtragenden spennen der guettern mit wenig guͦtter wordten, sonders mitt hochprechtigenn, stützigen redenn zuͦ begegnenn und also sein vermeint glück, wie hievor mehr von im bescheenn wie ein stechline klingen in einen sester zuͦ verbiegen und ze zersprengenn.
Derwegen ich abermals nit wüssen mag wa uß; dann ich in diser gegne niemands mehr weder edlenn nach unedlenn, so inn den umbligenden
dörffern zuͦ schaffen haben, verer gedienenn kan, muß also von seint wegenn, will ich annders ruͦw haben, abwichenn.
Unnd diewyl die sachenn sich also unversehennlichen zuͦtragenn, wäre ich abermals euwers schwägerlichen ratts hierinnen gantz nodtwendig.
Solchs alles hab ich euch zuͦ bericht meins anligends schwägerlicher meynung nitt verhalttenn können.
Thuͦn hiemit euch dem allmechtigen bevelhenn, unnd grussen mir mein liebe schwöster und euwer volckh.
Mein husfrauw und kinder lassen euch alle
fruntlich grutzenn.
Datum Rynfelden den 13. tag iunii anno etc. 60.
         Euwer dienstwilliger Hanns Adlschwyler, burger zuͦ Rynfeldenn.
Dem erwurdigen, hochgelerttenn herren meister Heinrich Bullinger zuͦ Zürich, meinem lieben schwager.
