<nr>5182</nr>
<ae>Georg von Stetten an Bullinger.</ae>
Augsburg, 7. November 1571.
Zürich StA, E II 378, 1861. / Orig. (Aut.)
S. Nuncio Lindaviensi iam abituro hasce ad te dare volui,
domine colendissime, quibus indicare quam primum tibi possem
rem magni momenti ex Anglia nuper allatam, quam constans
fama confirmat. Albanus et pontifex cum duce Nortfoldiensi
conspirarunt promittentes se illi auxilio fore, ut Scotię
reginam captam uxorem simulque Scotię et Anglię regnum
obtineat. Venerunt prope Angliam 40 naves militares ad diem
constitutum expectantes Nortfoldiensis et eius sociorum
naves socias, quae occurrerent, ut una ex improviso Londinum
irruerent et depraedarentur, reginam Anglię caperent. Deo
autem ita volente Nortfoldiensis suos ad diem constitutum
colligere non potuit, itaque naves illę 40, cum diu
expectantes nullas sibi occurrentes socios conspicerent,
prope sese inde proripuerunt (appulerant autem circa Dabran
urbem vel portum), metuerunt, ne Angli ipsas conspicerent et
conspectas insequerentur. Res ad reginam delata est,
Nortfoldiensis, qui antea illi suspectus erat, capitur,
deprehenduntur apud ipsum literę continentes omnem
coniurationis formam atque ordinem. Hinc multi alii in
carcerem coniecti sunt; quid de illis futurum sit,
expectatur.
Ante paucos quoque dies affertur mulos 50 onustos ex
Hispania Lugdunum versus profectos esse, quasi crocum
ferrent; erant autem non croco, sed 40 illorum argento, 10
auro onusti, quos omnes Hugonothi coeperunt in Gallia;
mittebantur isti ad Albanum. Nunc rumor vanus spargitur
pecuniam illam omnem mercatorum fuisse. Albanus etiamnum
pergit insectari crudelissime fideles. Dominus eorum . . . .
. . . . .  misereatur vindicetque tandem suos. Victoria
Venetorum contra Turcas confirmatur et iactatur insolenter;
interim a quibusdam cordatis percipio vicisse quidem
Venetos, sed non absque damn    nec damnum Turcis tantum
allatum, quantum iactarunt; cecidere Turcarum ad 20 m,
christianorum ad 10 m. Ista, rogo, etiam d. m.
Rod[olpho] Gvalthero communices eique salutem meo
nomine officiosissimam dicas; nam festinare cogor
scribendo.
Bene vale cum omnibus tuis.
Datum Augustę  7. novembris anno 71.
T[uae]
r[everentiae] observantissimus Georgius a
Stetten.
Dem ehrwirdigen unnd gelertten herrn Henrichen Bullinger,
dienern der kirchen zu Zürch, meinem lieben herrn unnd
freünd.                                       Zürch.
