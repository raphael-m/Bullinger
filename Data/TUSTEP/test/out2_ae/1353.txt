<nr>1353</nr>
<ae>Johannes Gast an Bullinger</ae>
Basel, 28. Februar 1552.
Zürich StA, E II 366, 98. / Orig.(Aut.)
S. in domino. Fasciculus literarum, quem proxime misisti ad
me, non venit neque mihi visus. Celio nostro acta concilii
data sunt, mihi literę. Postea misit ad me Cęlius tres
sessiones, praeterea nihil. Borrhaus noster literas tuas
accepit, qui nescio quid sit responsurus; nam totus, ut mihi
videtur, in istis articulis, quos misi, Osiandro favet.
Musęo, legato regis Gallię dedi literas tuas, qui hoc
tempus erat occupatissimus; dixit, si commode posset, velle
rescribere. D. Schertlinum non vidi; nam adhuc latitat apud
nos, neque ego volui illi molestus esse ob varias causas.
Sed filio legi tuas, et hae Cęsaris minae eum non
terrent,
neque latuerunt hactenus S. insidiae illi dispositę.
Armat
suos servos, conscribit militem, sed occulte dimittit,
nescio in quem locum, brevi abiturus ad Gallię regem.
Friburgi et in pagis Brisgoicis collig[un]tur* (*
a.R.: colligitur!) milites, cui datur 5 batz. usque ad
Donnenberg, quo Turcicis incursionibus resistant. Quid si
alium in locum ducturus sit exercitum illum Cęsar, quem
colligit contra Turcam. Astus illius novi.
Comitia erunt in Ensisheim. Vocati sunt omnes prelati,
nobiles cum civitatibus. Rex petit militem et pecunias.
Ducum ..........* (* a.R.: ministri?) debent adesse cum
plena potestate.
Lotharingia tota favet Caesari et Gallum ut hostem persequi
vult; idque conclusum est a nobilibus Lotharingicis
Cęsaris instinctu. Si pluviosum cęlum non fuisset,
remisissem tibi sessiones Tridentinas; sed brevi per civem
quendam Basiliensem, qui brevi ad vos ascensurus est,
remittam. Oporinus noster summo in discrimine est propter
libellum Nauseę. Pereat Nausea cum suis libellis.  Vale.
Basileę  28. februarii 1552. Raptim.
T[uus] G[astius].
Brabantinus miles collectus est, quo autem iturus, adhuc
ignoratur. Lutetiam proficiscitur absque dubio, nisi rex
obiiciat fortiorem militem. At Helevtios vexabit.
Raptim sub noctem.
Vigilantissimo pastori d. Heinrycho Bullingero Tigurinae
ecclesiae, suo in domino perpetuo colendissimo.
                                                  Zurich.
