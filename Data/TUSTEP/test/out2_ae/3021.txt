<nr>3021</nr>
<ae>Petrus Martyr Vermigli an Bullinger</ae>
<od>
(Zürich?, Ende November 1558).
<vo>Zürich StA, E II 340, 224. / Orig.
(Aut.) Beilage zu einem Brief.
Verum est Turcas excursionibus Vienensi territorio multa damna inferre.
Papa autem precibus Philippi Ferdinandum utcunque electum in imperatorem salva tamen dignitate Romanae sedis est agniturus; nunc queritur, quid tandem sit agendum, ut dignitas illa sit salva.
Ipse reformando clero totus incumbit, non tamen adhuc assensit iusta fieri Carolo quinto, quod ipsum affirmet extra pacem Romanae ecclesiae decessisse, quod ab ea acceptum imperium ipsi non reddiderit, cum eo amplius uti nolebat.
Decessit autem Carolus ipse 21a octobris Caesaraugustae . . . . . .  dio, ut aiunt, quod audisset eodem tempore de amissa Thonisvilla in Gallia et de cede Hispanorum in Africa in Algerica expeditione.
Philippenses in spem venerant Casalis, primarii loci in Montiferrato per proditionem potiundi eoque, cum accessissent scalasque applicuissent, tormentis repulsi se proditos sentientes re infecta abiere desyderatis ex suis fere quadraginta.
Inde etiam affertur ipsos Philippi nomine Italos duces, nimirum Florentinum et Ferrariensem interpellasse, ut praestent ex conventionibus, quae ipsi Philippo debent, quandoquidem ipse iam omnia parte ex sua adimplerit; ea quae sint, non admodum constat.
De pace nihil adhuc certi affertur; rumor tamen quidam erat Lugudni, ut tabellarius referebat omnia transacta esse nulla Anglorum habita ratione.
Non desunt etiam, qui affirment Philippum iam certum de morte reginae Angliae* [Maria mort. 16. Nov. 1558) sororis ipsius, ad quam regnum devolvitur, nuptias ambire; illam* [illum!)  autem ab hoc matrimonio adhuc abhorrere.
Relatum est etiam ridiculum quoddam scitu non indignum: cum imperator curam multarum provinciarum Maximiliano, eius primigenito, perpetuam demandasset, eam ob causam de more multa letitiae signa edita, maxime hastiludia, quae vocant, in quibus alterum equitum agmen sacerdotum sub figura et schemate concurrebat.
Hastis denique perfractis cum ad enses deveniendum esset, illi quibusdam instrumentis utebantur librorum fere forma, quae deinde aperta et devulsa ex ventre carthas lusorias, calculos,
scrupos, alveolos, tesseras, aleas, talos aliaque omnia eius farinae emiserunt, quibus tota area maxima cum spectatorum cachino conspersa fuit.
Inspectabat etiam Ferdinandus, qui primo rem admiratus in risum etiam cum aliis est effusus, tum considerans id dedecori cedere sacerdotali ordini se ex podio proripuit occlusa etiam fenestra illudque indignabundus addidit: "Deus mala det his improbis" de aliis filiis suis intelligens, horum ludorum authoribus, "omnes in sinistra persuasione Maximiliano consentiunt."
[Keine Adresse.]
