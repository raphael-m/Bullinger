<nr>2128</nr>
<ae>Simon Sulzer an Bullinger</ae>
Basel,  12. März 1555.
Zürich StA, E II 336a, 390. / Orig.(Aut.)
Ep.Calv. 2146 (XV, 500) Exc.
Scripsi his diebus per vestrae civitatis tabellarium, verum
num ad vos dum pervenerit, ignoro, eo quod post acceptas
etiam literas meas aliquot diebus hic visus sit. Novi
interea nihil accidit, quo de  magnopere scribam. Augustae
potissimum de conflando exercitu contra Turcam vel potius
emungenda pecunia ab imperii ordinibus agitur nunc, et
redire illuc principes dicuntur, forte quod peculiaris
necessitas urgeat et vel ob motus Saxonicos vel molimina
Turcae, ut matura consultatione sit opus, in qua optandum
sit, ut ordines veri imprimis consiliarii sapientiam et
postulent et sequantur, ne pro successu consuetam reportent
confusionem ad communis patriae exicium; inclinat ea certe
in caducum parietem, dum suis vel consiliis vel viribus
nititur.
Scandalum recens ortum est in Rapoltzwiler a nescio quo
alienigena, quem ministerio verbi aliquando functum esse
ferunt, eo quod illuc nuper, cum ad fratrem aegrotantem
venisset, domini a Rapoltzstein priorem oeconomum aulae,
quantum ad annonam attinebat, cum uxore eius colludere
coepit clanculum, dum pactum matrimoniale cum ea iniret.
Quod paulo post adeo imprudenter profiteri cępit, ut
interpellatus correptusque verbis eo nomine etiam scripturae
patrumque autoritate id sibi licere pervicacissime
affirmaret. Sed cum periculum metueret, cum sua coniugata se
avehi biga curavit Brisacum versus, atque ita evasit quidem
per nescio quae latibula, in quae se recepit visis equitibus
baronis, quos ille submiserat. Comprehensa vero est mulier
et in vincula coniecta. Significavit eam rem ipse baro mihi
sententiam meam requirens. Respondi idque ex symmistarum
meorum consilio de sceleris admissi atrocitate, quamque id
nulla vel divini vel humani iuris specie tegi possit;
potissimum vero id egi, ne hoc tam gravi offendiculo
tentatus per Satanae artificium a studio verae religionis
provehendę deficiat vel languidior saltem fiat, ut apud
quem iam diu evangelicae professionis libertatem molimur.
Quod tragoediam Calvino a Zebedeo et Angelo quodam excitatam
attinet, tanto ipsum magis laboraturum esse verisimile est,
quod accipiam habere eum aliquot ex senatu Bernensi parum
propicios. Sed consistet nihilo secius ille domini veritate
nixus.
Pro homeliis tuis ago gracias; perlegi eas et probo
pientissimas cogitationes tuas.
De pecunia Frobenio nostro debita scio te curaturum, ut
mature accipiat; nam eius re me hodie submonuit. Vale et
vive in Christo Iesu, vir in domino mihi semper
colendissime. Salvos iube meis verbis tuos omnes reverenter.
Basileae
12. marcii anno 1555.
Tuus Sulcerus.
Viro praestantissimo d. Heinricho Bullingero, domino et
symmistae colendissimo suo.
