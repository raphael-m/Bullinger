<nr>0660</nr>
<ae>Bullinger an Ulrich Wolfhard</ae>
<od>Zürich, 11. Dezember 1549</od>
<vo>Autograph: Zürich StA, E II 335, 2120. Kopie v. Gerv.
Schuler m. aut. Zusatz.
(Siegel...)</vo>
<dr> <dr>
<re> </re>
<tx>S. D. Pręstans illa virtus tua, vir clarissime, quam in te
predicat eximius ille vir et amicus meus singularis d.
Gervasius, effecit, ut iam dignitatem tuam amarim ex animo
cogitaverimque, quomodo benevolentiam illam erga te meam
declararem. Commodum autem se modo michi offert de te bene
merendi occasio; intelligo enim consilia ultro citroque agitari
a proceribus reipublicae nostrae de vocando aliquo doctore
medico, qui in praxi excelleat; nihil autem dubito ei, cui hęc
obvenit provincia, liberali providendum stipendio, ut iam non
commemorem, quod is bonam Helvetię partem sibi, modo foelix in
medicando fuerit, devinciet. Nullus est preclarus medicus vel
Lucernę vel Tugii, nedum in vicinis Pagis Suitia, Uria et
Clarona; nullus est doctor celebris vel in tota Durgovia vel in
universa Argovia. Quoties autem Tiguri excellens praxin
exercuerit medicus, omnes Tigurum confertim se contulerunt. At
clarissimus vir D. D. Conradus Gessnerus magis profitetur et
lucubrationibus aedendis invigilat quam aegrotantium querelas
audiat, D. D. Christophorus Clauserus morbo in diem consumitur,
nec est, qui illius porro expetat consilium, et ut sit in urbe
nostra foelix et peritus medicus, unus tamen in tam frequenti
hominum turba nichil effecerit. Iam vero, quia non solus
Gervasius meus, sed alii viri boni et prudentes eruditionem et
praxim in primis tuam laudibus celebrant, deinde cum illic in
patria tua haereas in ancipiti expectesque in diem, quando
compellaris sacrificare deo Maazin, neque pro tua singulari
prudentia aliud iam expectare possis quam horribilem in urbibus
illis vestris immutationem religionis; nam cognitus est vobis
omnibus Caesar, cogniti sunt mores superbi sacrificorum et
monachorum, postremo cum denique non videatur contemnenda tam
ampla tibi velut divinitus obiecta, quam ????? non sine gravi
poenitudine ???? haud dubie occasio, humanitatem tuam modis
omnibus oratam velim, ut per hunc tabellionem diserte animi tui
significes sententiam, si videlicet ipse tuam praestantiam
clarissimo senatui nostro commendarem ac efficere possem una cum
aliis tuis amicis, ut liberali stipendio constituto vocareris ab
amplissimo huius reipublicę magistratu, ut medicus sis huius
urbis. Quid facturus et an conditionem illam recepturus sis, age
expendas, quaeso, quantas pręterieris commoditates, si hanc
meam admonitionem pręterieris. Ego quidem ex animo tuę
dignitati et per te reipublicę nostrae omnibus modis consultum
cupio et nunc responsionem ad hęc a te per hunc tabellionem et
te dignum eet? tibi nobisque utile peramice deposcens expecto.
Vale, vir clarissime, et hęc omnia a me tanquam tui
studiosissimo benigne accipe.
^$Tiguri 11. decembris anno domini 1549.
^$Heinrichus Bullingerus, Tigurinę ecclesie minister, tuus.
<lz>[Adresse ...]: Clarissimo viro D. D. Ulrycho Wolffhardo,
medico et civi Memmingensi, domino suo observandissimo.
Memmingen. Darunter von Bull.s Hd.: "Si vero nullo pacto a loco,
in quo nunc agis, dimoveri poteris, age indica nobis
excellentiores in praxi medicos, quos una cum aliis clarissimis
senatui indicemus; non ingratos nos fore senties."
