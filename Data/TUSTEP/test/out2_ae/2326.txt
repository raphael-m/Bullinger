<nr>2326</nr>
<ae>Theodor Beza an Bullinger</ae>
<od>Lausanne, 12. Februar 1556</od>
<vo>Autograph: Zürich StA, E II 368, 114f. / Genf 119, 151 u.
116,14.
(Siegel...)</vo>
<dr>Baum, Beza I, S. 452; Ep. Calvin 2387 (XVI, 27ff.)<dr>
<re> </re>
<tx>S. Accepi literas tuas, vir praestantissime et pater mihi
colendissime, una cum iis chartis quas ad me remisisti. Quod ad
nobilem illum puerum attinet, collocatus est apud nostrum
Beraldum ita uti convenerat, a quo tibi spondere ausim fore ut
et fideliter erudiatur et liberaliter tractetur. Mihi vero etiam
privatim, et aliis praeterea collegis, ita erit commendatus ut
nihil simus praetermissuri quo possint ipsius studia adiuvari et
mores etiam informari. De pretio caeterisque conditionibus
Beraldus ipse, ut opinor, ad te scribit. Si fortassis maius
videbitur precium quam sperastis, duo imprimis hic erunt patri
pueriipsius explicanda, nempe triplicatum esse hoc anno apud nos
vini precium et annonam etiam paulo factam cariorem quam anno
superiore: deinde hanc esse nostram conditionem ut nihil prorsus
ex vectigalibus annuis colligamus, quemadmodum cives solent, sed
omnia praesenti pecunia sint in macello ac foro redimenda. Sed
in summa hoc tibi affirmo nullum hic lucrum a Beraldo captari,
sed hoc unum ut sine suo detrimento puerum honeste alere ac
instituere et vobis omnibus fidem suam approbare possit. Sed de
his, ut opinor, minime dubitas et pro tua prudentia omnia
constitues.
^$De foedere Genevensi nos quoque vehementer conficit haec
sol[l]icitudo. Neque enim dubium est quin, nisi Dominus
providerit, certa inde pernicies illi ecclesiae immineat. Hoc
iam pridem viderunt et monuerunt omnes boni et cordati homines
qui illic sunt, et is imprimis in cuius caput conantur nonnulli
totam huius rei invidiam transferre, immerito quidem et valde
(ne quid gravius dicam) impudenter, quum nemo unus maiorem
adhibuerit operam ut totum hoc dissidium componeretur. Utinam
igitur Dominus nostri misertus animos principum coniungat, et
Satanae consiliis viam obstruat. Utinam etiam illustrissimo
vestro senatui vobisque omnibus egregiam hanc voluntatem
confirmet, ut vestras hic partes interponatis. Erit enim procul
dubio et piis omnibus gratum hoc vestrum studium, et ecclesiae
Dei ita utile ut nihil supra. Itaque nihil necesse est ut de hac
re pluribus ad te scribam. Sed tamen rogo ut non prius
conquiescatis quam res fuerit impetrata, pro qua non dubito quin
ipsi Genevenses brevi sint ad vos missuri.
^$De rebus nostris haec tantum habeo quae scribam. Lugduni aiunt
esse cautum regis edicto ne quis ex his regionibus a quoquam
hospite tecto excipiatur qui non prius apud urbis magistratum
nomen ediderit. Ita nimirum omnibus exulibus imminet certum
exitium si eo sint profecti. Sed Dominus hic quoque suis
prospiciet. In Andegavensi ecclesia ita auctus est fidelium
numerus ut superioribus diebus tertius minister mittendus
fuerit. Parisios quoque ministrum misimus, ubi etiam est
ecclesia constituta. Roga Dominum, mi pater, ut regnum suum
amplificet, et fratres nostros in ipsius leonis faucibus
versantes fidei et patientiae spiritu confirmet. Certe tandem
cogetur tyrannus aut integras urbes absumere, aut veritati locum
aliquem concedere. Vide interim ne quis harum rerum rumor ita
emanet, ut nonnulli, qui huc et illuc discursant ut rumores
omnes captent, ista tam praeclara consilia possint suis
delationibus impedire.
^$Sed de his hactenus. Fratres nostri ac symmystae omnes te
resalutant, ac Viretus noster imprimis qui puerculum nuper
amisit, quem unicum marem habebat. Uxor mea ancipiti admodum
valetudine se tuis et lectissimae tuae uxoris precibus
commendat. Bene vale, mi observandissime pater. Dominus Iesus te
servet suo spiritu regat et magis ac magis confirmet, totam
vestram ecclesiam tueatur ac foveat.
^$Lausan[n]ae, 12. Febr.
^$Th. Beza, tibi addictissimus filius.
<lz>[Adresse ...]: Eximio servo Dei et fidelissimo ecclesiae
Tigurinae pastori D. Henrico Bullingero patri mihi
observandissimo. Tiguri.
