<nr>0536</nr>
<ae>Johannes von Ulm an Bullinger</ae>
<od>London, 7. August 1549</od>
<vo>Autograph: Zürich StA, E II 335, 2116.
(Siegel...)</vo>
<dr>Zur. lett. III, S. 389ff, Ep. Tig. III, S. 257f.<dr>
<re> </re>
<tx>Pietate, doctrina optimarumque artium cognitione praedito D.
Heinricho Bullingero, Tigurinorum civium archiepiscopo, domino
ac praeceptori suo inprimis observando Iohannes ab Ulmis S. D.
P.
^$O GRATAS tuas mihi iucundasque literas, studii, amoris, et
diligentiae plenas! Quid quaeris? nihil post hominum memoriam
opportunius unquam accidere vidi. Allata enim nobis est
commendatio illa tua in ipso temporis articulo, quo iam lex de
non recipiendis in collegia peregrinis ferebatur, nosque de
nostro iam statu et conditione subdubitare nonnihil
incipiebamus. Tu vero, vir optime mihique charissime, non solum
metum mihi omnem ac timorem ademisti, sed doctoris Coxi
aliorumque etiam multorum doctissimorum hominum animum erga me
atque iudicium ita confirmasti, ut huius meae conditionis in
aliquot annos sine omni obligatione certissimus (si modo velim)
esse queam. Hac itaque aurea tua et paterna commendatione me
tibi omni ratione obstrictum esse intelliog: sed, dii boni,
nullae mihi neque literae neque verba satisfaciunt; ago tamen
gratias tibi quas possum maximas. Tu qua es prudentia in hac mei
ingenii imbecillitate agnoscito meriti tui magnitudinem; quippe
cum me etiam illa humanitate, quam de te semper praedicavi,
longe superaris, tum vero nihil in me eiusmodi esse sciam, quod
te, ista doctrina atque dignitate virum, ad homines nobilissimos
mea causa scribendum adducere debuerit: in hoc quidem socium
habes neminem, haec scilicet animi tui probitas, haec facilitas,
haec in hominem vilem atque abiectum humanitas. Quae omnia, ut
modo dixi et posthac semper dicam, ita me tibi devinxerunt, ut
nulla iam oratione consequi possim, quanti te faciam, quantum
tibi debeam, quantum mihi omnem in partem enitendum esse videam,
ut me gratum memoremque semper intelligas. Omnino sic velim tibi
persuadeas, ita me tuis literis animatum esse, ut iam sim cum
ocium nostrum, quod minime fieri posse videbatur, complexurus
multo ardentius, tum vero te eo habiturus et observantiae et
sanctitatis loco, quo is apud me debeat esse vir, quem et mihi
benevolentissimum et in amplissimo totius Helvetiae gradu,
singulari quadam et eximia tum optimarum artium atque virtutum
commendatione, tum vero etiam divinae cuiusdam eloquentiae laude
florentem, collocatum esse non ignorem. Sed haec suo loco, suo
tempore commodius.
^$Nunc ad ea, quae tibi communicanda esse arbitror, venio. Ac
primum salvum adhuc Eduoardi, regis optimi et sanctissimi,
statum esse scias, eumque summa industria maximoque studio
<gr>[...]</gr> Iesu Christi propagare, verumque sacrarum rerum
usum reducere. Deinde de <gr>[...]</gr> graviter hic Oxoniae
disputatum esse, in ipsa legatorum regis praesentia rem ita esse
expositam atque enodatam, ut quivis quaestionis veritatem
mediocri ingenio praeditus facile cognoscere, absurdaque
nostrorum adversariorum deprehendere possit. Harum ad te
disputationum exemplar mittendum esse duximus, quarum priores
duas Iohannes Ruͦdolphus Stumphius, adolescens tui
amantissimus, ego posteriores binas describi curavimus; in
quibus si quid minus belle scriptum fuerit, non nobis sed
tempori et tabellarii huius festinationi ascribas velim. Illud
praeterea <gr>[...]</gr> ad te scribam: tu sagacius odorabere.
^$<gr>[...]</gr>
^$Rem hanc omnem ex Buttlero vestro rectius et subtilius audies,
cui libellum, de quo supra dixi, ea conditione, ut tibi hoc
totum omne articulatim recenseat, misi. Extremum illud erit, ut
Ambrosio Blaurero, viro optimo ac doctissimo, hoc disputationum
exemplar primo quoque tempore legendum praebeas. Hoc te tam rogo
quam quod vehementissime.
^$Vale. Oxoniae, 7 augusti 1549.
^$Domino Pellicano, Gwaltero, Bybliandro, viris optimis, plurimam
velim a me salutem impertias, ipsisque velim polliceare omnia
quae sint ab homine nostrae religionis studiosissimo eodemque
gratissimo expectanda. Faciam ut nihil eis temere de me
receperis.
^$Iterum vale.
<lz>[Adresse ...]: Viro singulari virtute, pietate, doctrina
praedito, Domino Heinricho Bullingero, Tigurinorum civium
archiepiscopo, praeceptori ac patrono suo optimo. Tiguri.
Zürich.
