<nr>0287</nr>
<ae>Christian Hochholzer an Bullinger</ae>
<od>Aarau, 7. November 1548</od>
<vo>Autograph: Zürich StA, E II 343a, 372</vo>
<dr> </dr>
<re> </re>
<tx>
S. a domino. Scripsi nuper per Leopoldum nostrum ad te et petii a te ea, quę
olim tibi consignasti memorialia in evangelium secundum Matthaeum; sed hactenus
nihil accepi nec puto te praeter solitum difficiliorem nunc factum erga me, sed
alia quacunque causa id factum iudico, fortassis tum non domi habebas, postea
oblivioni tradidisti aliis occupationibus obrutus. Ea si nunc mihi impartiri
volueris, habebis certum ac bonę fidei hominem Casparum Feniggi, qui ad diem
Martini ad nos veniet; brevi bona fide et integra restitui curabo. Postea,
quę in Esaiam habes[?], a te postulabo, ubi prius, quę in Matthaeum dabis,
absolvero.
^$Quod praesentis temporis statum attinet, talem omnino esse sentio, ut nemo pro
dignitate deplorare queat. Undique iam imminent pericula, nec satis est, ut
imperatoris, hostis veritatis sęvissimi, impressiones et impetum expectemus,
nisi et domestici nostri societatis foedere iuncti nobis tantum non imperare
conentur, quibus et hoc mali accedit, quod apud nos seditiosa secta
catabaptistarum denuo excitatur, in qua plurimi, quos minime putabamus
deprehenduntur. Omne genus malorum simul adest; Satan non dormit. Dedissent
brevi, nisi divina bonitate nunc praeventum esset, multum turbarum; nonnihil iam
mutarunt in pristino suo errore, magistratum iam non prorsus tollunt; preces
habent prolixas, ut audio, pro magistratu, sed non ex animo, quia obedire
nolunt, tantum ut paulo mitiorem nunc habeant magistratum quam olim, dum prorsus
ut impium damnarent.
^$Dominus det, ut vigilemus, ne plus zizaniorum in agrum domini per incuriam
nostram seminetur. Serpit malum propter hypocrisim seditiosorum nebulonum in
pectora simplicium, ideoque nobis iam plus laborandum est, quo praemuniantur
pectora hominum antidotis salutaribus contra venenum istud pestilentissimum;
gratum enim est carni, si libertas fiat praetextus malitiae. Vale et mihi in hoc
adesse digneris, rogo, meque, ut hactenus, tibi habe commendatum. Salutat vos
uxor mea. Salutabis meo nomine D. Gvaltherum et reliquos dominos confratres.
7. idus Novembris anno 1548. Arovię.
<un>Totus tuus Christianus Hochholzer.
<lz>[Adresse:] Praeclaro viro D. Heinrycho Bullingero, Tigurinę ecclesię
pastori vigilantissimo, domino suo tanquam patri colendissimo.
