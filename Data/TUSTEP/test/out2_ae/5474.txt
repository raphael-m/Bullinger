<nr>5474</nr>
<ae>Michael Bäldi an Bullinger.</ae>
Glarus, 7. April 1573.
Zürich StA, E II 355, 283. / Orig. (Aut.)
Erwürdiger, wolgelerter und geistlicher herr, min
unverdrossen geneigt und
guͦttwillig dienst syend üch jederzitt zuͦvor bereitt,
insonders günstiger,
lieber herr. Üwer und der üwern aller wolstand ze hören ist
mir je und alwägen
vast angenäm gsin, hoffen ouch, es stande noch in guͦttem
wäsen. Der trüw gott
welle uns fürer in gnaden erhalten. Als dan, günstiger,
ehrender, lieber herr,
ich gantz gneigt und guͦtt willich bin, üch jederzitt umb
üwer vilfaltige
erzeigte und noch tägliche fründtschaft mich danckbar zuͦ
erzeigen, so bin ich
doch, als ich wol erkennen kan, vil zuͦ kleinfüg. Jedoch
sollend ir denselbigen
minen guͦtten willen für die wärch für guͦtt von mir
anämmen, und schicken üch
hiemitt diß gitzli zuͦ einem danckbaren gruͦtz; ich
wänen, es solle feist und
gutt sin. Ich hette es üch gern uff ostern gschickt, -hatt
aber for der
seegfrüre nit gesin mögen. Derhalb wellends von mir im
besten, als es beschicht,
uffnämmen und mich fürer wie bißhar in fründtlichem befälch
haben. Nüwes weiß
ich nützit wirdigs üch ze schriben, den allein, das der
ambassador von
Sollothurn wil die pension bezalen; weiß nitt, was es mith
sich bringen wirtt.
Der allmächtig trüw gott welle siner angefochtnen kilchen
gnädicklichen biston
und die sinen vor gwalt und tiranni vätterlichen bewaren und
unns allesampt ime
gnädicklichen lassen befolchen syn, und welle ein fromme
Eydtgnoschaft vor falschen praticken behüoten. Amen.
Es lassend üch alle die minen gantz früntlichen grützen und
vil ehren, liebs und gutts sagen.
Datum Glarus den 7ten aprilis im jar Christi 1573.
Üwer allezit williger diener Michael Bäldi
manu propria subscripsit.
Dem erwurdigen, wolgelerten und geistlichen herren herren
Heinrichen Bullingern,
obristen predicanten zuͦ Zürich, minem günstigen, lieben
herren.
