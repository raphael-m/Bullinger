<nr>1852</nr>
<ae>Philipp Gallicius an Bullinger</ae>
Chur, 3. Februar 1554.
ZÃ¼rich StA, E II 365a, 526.
Gr. I,  S. 359f.
S.  Filium meum, de quo tocies scripsi tuam humanitatem
obtundens, hic mitto.
Affirmare possum non unquam deprehensum a me in facinore
aliquo inhonesto. Ingenio non male valet. Rudimenta
literaria tenet et exercitacione paulo diligenciore et
magistro doctiore indiget; neminem enim unquam audivit
praeterquam me. Rogo, da ei literas ad Sulcerum testantes
hunc esse illum, pro quo rogaris. Scripsi et ego Sulcero
haec verba; exemplar enim visum est ad te mittere. Si
videtur, reddantur illi; sin minus, tibi retine et dele
scriptas a me ad illum. Vergerio mitto literas
testimoniales, non quales pecierat, sed quales visum est
fratribus esse dandas; ambiciosior est.      -
Traversus denuo missis literis rogat, ut illuc eam
praedicaturus ibi dominum Iesum; rogavit et senatum nostrum.
Senatus concessit, ut ire possim illo et hebdomadas aliquot
praedicare; proficiscar perendie, si deus voluerit. Spero
bone; ora deum pro successu. Comander egregiam oracionem in
templo habuit contra episcopum invitantem mulierculas
nostras ad saltacionem. Senatus consulto prohibitum est
illuc ire ad missam, prohibitae saltaciones et caligae
discissae. Mortuus est his diebus juncker Hans von Marmels,
der her von Raezins. Spes est evangelium eo loci praedicatum
iri. Novi nihil est apud nos. Vale bene, colendissime vir,
et nos redamare perge. Salutant te Comander, Pont[isella],
Haymius, Tschernerus.  Ex Curia, die  3. februarii anni
1554.
Tuae humanitatis totus Philippus Gallicius.
Vere magno viro d. Heinrycho Bullingero, domino suo
colendissimo bonisque omnibus amando.
                                                   Tiguri.
