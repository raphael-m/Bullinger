<nr>0435</nr>
<ae>Ambrosius Blarer an Bullinger</ae>
<od>(Griessenberg), 5. Mai 1549</od>
<vo>Autograph: Zürich StA, E II 357, 324ff.</vo>
<dr>Bl. III, 29ff. R. Ex.</dr>
<re> </re>
<tx>
Gott und alles guͦts. Insonders furgeliepter herr und bruͦder. Ewer
schreiben hab ich empfangen, daruff nitt zyt noch wyl unnötiges zuͦ
verantwurten; wolt euch gern sonst ouch allerlay zytung anzögen, so mich
anlangend. Scripta Calvini, von denen ir mir anzögung thon, will ich allso
erwarten mitt verlangen. Brentii ratschlag möcht ich ouch wol lesen, so ir den
by handen hetten.
^$Unser sach halber, davon ir wisst, byn ich vor acht tagen zuͦ Wynterthur
gewesen und ain anbringen thon minen halb, ouch mynes l[ieben] bruͦders halb,
im fal so er bedacht wurde sein, sich allda einzelassen (dann es sich noch etwas
vyllicht verziechen möchte, ee er ainen sytz koffen kondt. Allso habend sy sich
gantz fruntlich und guͦtwillig erzögt mitt vyl gunstigem und christelichem
erpieten; so gefellt mir das wesen allda gar wol vyler ursach halb, wiewol unser
gelegenhait im Turgöuw vyl besser und grösser were; aber non quod volumus, sed
quod possumus. Wellend allso mitt gedult erwarten, was uns der marckt weysen und
uns zuͦ Baden fuͤr antwurt gefallen werde.
^$Von Costentz kan ich nichts guͦts schriben, das weder yetz da fuͤrgang noch
in kunfftigem ze hoffen seye; es lengert, bessert sich aber nitt. Man sagt
abermal, es sollend frisch knecht dahin komen; was das praesidium bedeute, wa im
anderst allso ist, hat man lichtlich zuͦ vermuͦten. Es fallend die leut
dahein, wie das kant vom raad, das es ain gar grosser jomer ist; hett nitt
gmaint, das möglich were, in so kurtzer zeyt ain solichen abfal erleben an deren
vylen, die man fuͤr die besten gehalten. Yeder verlickert seinen nachpuren und
fröwt sich, wann er ainen andern ouch abfellig machet, und suͦcht man dann
wunderbarlich glympfung, da doch im grund nichts dann aller unglympf ist.
Die frommen, deren noch ain klains huffle ist, sind dermassen bedrengt,
verhelliget und in iren hertzen gequelt, das inen lydlicher were in der Turckey
ze leben. Noch sicht nieman an seines nachpuren schaden und jomer, das er sich
besserte und vor schaden bewarte. Die wellt ist allenthalb gar und gantz
ertollet und in zweyfel gezogen. Der fuͤrnempst, so zuͦ Strassburg im rath
ist und den sy uff all tag geschickt, ouch sein grosß ehr gehapt habend, hat
gesagt: wann er aigentlich wisste, das es gott gefiele, er wellte sack und
bendel, lyb, ehr und guͦt daran setzen; aber die ding habind ain wyte rechnung
und seye vyl darin zuͦ bedencken etc. Dahin kömpt und allso verfuͤrt sich
selbs menschlicke kluͦghait und wyshait. Es wirt aber die ergernusß des
creutz Christi erst recht angehn, wann ettlich der evangelischen prediger
anfachen werden glympffen und um des buchs und sicherhait willen hinder sich
sechen und das blatt umkeren, den leuten polsterle under die ellenbogen machen
und dem nichtigen, ellenden und on das ze schwachen flaisch willfaren und
glympffen, wie dann yetz Huberinus und ettlich mehr thon habend, da wuͤrt erst
mitt hauffen hinfallen, vyl, das ouch vormals gestanden und blyben ist.
Ach herr gott, wie war ists, quod Christus positus in ruinam et resurrectionem
etc. et quod facta ruina domus illius magna etc. Der herr gott well uns animal
heldenhertzen geben, das wir nitt allain glouben, sonder allso gloubind, das wir
ouch um des gloubens willen alles lyden mögind, in welchem glouben wir dann gern
sterben wolten. Es will nieman mehr das rot hoffklaid anlegen; es wyll yederman
darfuͤr haben, so ainer als lang an gottes wort hange, byß man im anfach
tröwen, so seye es dann gnuͦg, und habe dann syn ehr wol bewart, möge vor gott
wol entschuldiget sein. Rath man ainem ze fliechen, spricht er: "Wa soll ich
hin? Wa ich hin fleuch, da find ich, was ich dahaimet scheuch; ists noch nitt
da, ey, eh ain jar uskompt, so stehts in den Aidgnossen glych ouch allso wie by
uns. Wie kan man im thain. Wir sind arm leut; zwungen aid sind gott laid. Gott
waist wol, was ich in mynem hertzen trag; ich wird kain andern glouben
annemmen." Damitt soll es dann wol verglaset und vertedinget sein, ja wann sich
der herr gott nitt ouch uff abenthur und alcumey verstunde.
^$Zuͦ Bingen hat ain pfaff das Interim angenomen und geprysen, ist glich daruff
des gechen tods gestorben. Zuͦ Rappelskirch hat ain pfaff, der ain prediger
gewesen und sich fuͤr ander evangelisch erzögt, nachdem das Interim ussgangen,
die underthon an der canzel gebetten, sy wellind gott fuͤr inn bitten, das er
ainen guͦten anfang thain möge; dann er welle sich ouch wychen lassen. Und
alls er widerum usß der kirchen gangen, habend inn ettlich puren gefragt, ob im
ernst seye; s[y] achtind, er treibe seinen schympff. Daruff er gesagt, es seye
sein rechter ernst, hatt mittenzuͦ das baret abzogen und das hopt gegen den
pauren genaigt, sy sechen lassen, das er ain blatten habe; hat gleich ain pur
mitt ainer hartschen hergeschlagen uff die platten, das er zuͦ boden gefallen
und mitt dem bluͦtigen kopff haimgezogen ist. Hat den puren hart verklagt;
aber der grauff zu Rappolskirch hat zum pfaffen gesagt: well er da sein, soll er
sych halten, das inn die puren lydend mögind; sonst konn er inn nitt schirmen.
Er hat sych von seinem wyb absolvieren lassen, sy usß dem hus gethon; die hat
aber ain huß allernechst an des pfaffen huß bestanden; haben die puren
geschworen, sy wellind fleyssig acht haben, und bald sy ainmal merckind, das er
zuͦ ir oder sy zum pfaffen gange, wellind sy inen das liecht abblaussen.
^$Myn l[ieber] schwager Peter Schär ist ettlich tag hie gewesen; der empeut euch
sein gantz guͦtwillig, christelich dienst mitt vyl vyl gruͦtz und allem
guͦtem, begert ewers getruwen fuͤrpitts. Sin schwester ist zuͦ Zwybrucken
by der hertzogin daselbst, die des landtgrauffen tochter ist. Die hat im wunder
gesagt, wie sy so ain gantz herrliche, christeliche furstin seye, jung, aber
ains solichen ernsts und yfers in all irem wesen und wandel, derglichen sy nie
mehr gesechen. Si sorge fuͤr und fuͤr, ir herr, hertzog Wolffgang zuͦ
Zwybrücken, thuͤe und bewillige etwas dem kaiser zuͦ gefallen, das wider
gott seye; das seye ir höchst und gröst anligen; sage offt mit grossem
seufftzen: "Ach, das es doch darzuͦ kem, das wir vertriben wurden umb gottes
willen! Wie ring muͤssts mir sein, dann sollt ich das aner erleben!" Der
kaiser hat dem hertzogen geschriben das Interims halber ettlich mal; hat er doch
letstlich gesagt, er lasß beschechen, was der bischoff anrichte. Des hat der
kaiser nitt zuͦfriden sein, sonder wissen wellen, was er fuͤr sin person von
dem Interim halte, daruff er im gar ain guͦte christeliche antwurt geben habe,
von deren wegen er in grosser far und sorg stand. Ach das sich doch etwan ain
recht exempel christelicher bstendigkait sechen liesse und wir nitt alls
nackend, bloß und schantlich vor aller wellt ougen stönden, das yederman
billich ursach hette, uns und unser evangelium alls lesterlich ze tadlen!
Es ist doch ain erbermklicher, erschrockelicher jomer, das gott mitt all disen
seinen höchsten guͦtthaten nitt mehr vermögen hat by der undanckbaren wellt,
dann das sy sich alls schantlich und ergerlich abwirfft. Ach das ein
Aidgnoschafft so vyl gnad hette und sich an so vyler grosser leut unfal und
strauff stiesse, sich mitt ernst zuͦ gott bekarte, inn beguͤtigete und allso
ain nachlaibscheten were des teutschen lands, dardurch noch ain gehailigeter som
des herren erhalten wurde. Wolan, ubi eadem ratio, idem ius. Es ist ubel zu
besorgen, nachdem die sachen allenthalb erzögend, das bächerle des zorns gottes
muͤsse herumb gon und an sy ouch gelangen. Der lieb gott aber wells noch ain
zyt uffziechen und frid geben, damitt ouch vyl ander leut by und under inen
schutz und underschlof haben mögind und sinen namen loben und prysen!
^$Das ir unsers lieben Metzleri und Funcklij halber meldung thaind, spuͤr ich
ewer lieb und truw. Aber es will sich iren halber nitt schicken, das sy allso
hin nach louffind und sich selbs anbietind, es were dann ain anderer dienst dann
im predigampt, da es sich warlich nitt rymen will. Curionem hab ich furderen
wellen an ain schuͦl etc. Ich wellt aber, das der lieb, fromm Metzlerus
beruͤfft wurde on sein louffen und ansuͦchen, ja das er vorhin nichts darum
wisste. Ir und ich und ander mögen wol von anderer wegen handlen on ir
zuͦthain, wann wir mainen, das ain kirch wol mitt inen versorget were.
Metzlerus ist allt, dorffte, das er were, da nitt grosß arbait were etc. Der
Funcklius ist ain finer, junger, gschickter mann; mehr will ich nitt sagen. Bitt
euch, hapt sy baid fuͤr bevolchen. Barptolomeus hat gar kain vocation;
Funcklius ist noch zuͦ Tegerwylen, wie lang, waist gott wol; er ist dem
obersten in der statt ain grosser dorn in ougen; sagt er well in wol
hinwegbringen.
^$Yetz kommend mir brieff, darinn mir wunder anzögt werden von dem doctor Veltin
in der statt, wie grausam er mich schmech und lestere in der predig und inn
heusern; muͦß trachten, wie ich mich danecht nach notturfft purgiere by den
frommen. Er sagt, ich hab nie kainem in Wirtemperg noch sunst wellen red oder
antwurt geben, seye alleweg geflochen. er hab mich uff dem rychstag zuͦ
Hagnauw gesuͦcht; da hab man mich verstossen und gsagt, ich seye hinweg. Er
wiss, wie ich mich zuͦ Tubingen gehalten hab; myn weyb hab ich sytzen lassen
zuͦ Costentz und ich vyl buͤberey getriben mitt hupschen mätlin in
Wirtemperg. Des well er mich uberzigen; man soll mich fragen, was ich im
wirtzhuß zum Wolff in Tubingen mitt ainem metlin im obern stubli gehandelt hab
etc. Wie ich ads sacrament gschendt hab, allso welle er mich och schenden, das
die von Costentz sagen muͤssind, sy sollten mich mitt gluͤenden zangen
zerryssen haben. Ich hab die mesß zuͦr lonschen gmacht und nackend abzogen;
darum welle er sy yetz widerum anlegen und zieren, und er habe schon weg funden
durch guͦt leut im Turgöw, das er zuͦ mir uffs schlosß welle kommen, ob ich
inn doch beston welle, und welle ander mitt im nemmen etc. Ich kans nitt alls
erschriben. Ach wellte gott, das er keme!
Was wellt ich da erlyden. Doch muͤst es alles uffgschriben werden; sonst ist
den guͦten leuten nichts zuͦ vyl ze blauderen. Ich muͦß ye danecht
gedenken uff weg, wie im ze thain, damitt, sovyl gesin mag, ergernuß abglaint
w[erde].
^$Unsers Hieronymi Kouffmans sun bevilch ich euch zum höchsten mir möglich. Er
begert in zuͦ furderen in das stipendium pauperum, da er muͦß und brot
hett. Ach der lieb man ists warlich wert; er ist ein frommer junger man, den vyl
fund anfallend. Min hertzliebe schwöster, bruͦder, husfrouw empietend euch vyl
vyl dienst, guͦt[z] und gruͦtz, ouch ewer christlichen husfrowen und allem
gesind. Bittend gott fuͤr mich. In höchster yl; waiß nitt, ob ich fertigen
..... uff Wynfelden wän herr Martin Pfarrer wel....
^$Datum uff 5. Maij 1549.
</tx>
<un>A[mbrosius] Bl[aurer].</tx>
<lz>[Adresse:] Fehlt
