<nr>2911</nr>
<ae>Johannes Haller an Bullinger</ae>
<od>
(Bern), 5. März 1558.
<vo>Zürich StA, E II 370, 252. / Orig.
(Aut.)
S. Hodie postremos Froschouerus attulit terniones hodie iterum discessurus.
Tumultuarie ergo in indicem ex istis congessi, quę videbantur praecipua; perpetuo enim in reliquis quoque me ursit, ut brevis essem.
In locorum scripturae explicatorum indice non habeo multa ex parte, quę Latinum habet exemplar; nolui enim annotare simpliciter citatos locos, sed praecipuos duntaxat, qui coniunctam haberent explicationem.
Tu boni, oro, consulas istum laborem.
Caeterum pro nummo uxori meę misso magnas ago tibi gratias; agit itidem illa summas.
Non opus erat denuo mittere aliquid priore amisso.
De Anglo isto nihildum comperi.
Beza hinc discedens apud alium quendam reliquit hunc librum, quem oravit ut mihi traderet ad te mittendum, simulque per illum rogavit, te ut orarem, ne aegre feras, quod nihil nunc ad te scripserit.
Novi interea nihil allatum est, nisi quod Helvetii nostri ex Belgico redeant, si qui supersint, miseri illi et morbis plane
confecti.
Expectamus, quid Francofurdensis conventus pariturus sit.
Bene vale.
Salutem dic uxori et liberis omnibus meo uxorisque meae nomine; Musculus vos quoque salutat cum suis.
5. martii 1558.
                                               Hall[erus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino et compatri suo summe colendo.
