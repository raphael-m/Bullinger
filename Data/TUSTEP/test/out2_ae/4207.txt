<nr>4207</nr>
<ae>Johannes Bullinger an Bullinger</ae>
[Kappel], 4. September [1564].
Zürich StA, E II 441, 79. / Orig.
(Aut.)
Salus et pax a deo etc.
Wuß, lieber bruͦder, das myr h.
Ruͦdoph an sontag hat geschriben, das ich den Glarner handel allen yn dynem brieff werd fynden, und
ist myr aber keiner, syd das Josue vor 8 tagen by myr gsyn; bgaren darum bricht.
Witter hör ich, pestis syg dyn nachpur; fröydt mich nyt sunderlich, geschäch doch, waß gotz wil syn.
Ich byt dich, so uich allen etwaß zuͦfallen wurd, land es
mich wüssen, es sig tag oder nach, wil ich uich allen bhulffen und bratten (nach mynem vermügen) syn.
Gott wirdt die synen wol bhalten.
So aber die forch yn
etlichen wär, kömendt zuͦ myr überhen, wil mit uich theilen, waß ich han etc.
Der schaffner wil sich selbs ze todt artznen, hat alle wuchen ein nüwen, hat jetzt neywas alter vettel die schweißbaider yn, ladt ym nüt ratten, dan waß syn
hupsche frow rett, volg er, die yn fuͤrtt, wohyn sy wil etc.
Es kundt an donstag der vogt mit syner frowen zuͦ mir, deßhalben ich myne beecher wider bschick; dan es nyt laudabile weer, so ich gflöhnet het vor ander
lütten.
Es ist aber myner frowen fuͤrwitz.
Die nyt starck ist, als dyr die junckfro wol wirt sägen etc.
Nyt mee, dan gott mit uich allen.
Datum  4. septembris.
Gruͤtz myr das volck.
Joannes tuus.
Synem lieben bruͦder m.
Heinrichen Bullinger zuͦ Zürich.
