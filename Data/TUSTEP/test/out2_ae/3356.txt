<nr>3356</nr>
<ae>Philipp von Hessen an Bullinger</ae>
<od>
Romnach?, 20. Juni 1560.
<vo>Zürich StA, E II 371, 792f.
/ Orig.
(mit aut.
Unterschr.)
Philips, vonn gots gnadenn lanndtgrave zu Hessen, grave zu Catzenelnpogen etc.
Unnsernn gnedigenn gruß zuvor.
Wurdiger unnd wolgelarter, lieber besonnder, was hertzog Christoff zu Wirtenberg vonn etzlichenn jhenischenn theologen zugeschribenn wordenn ist unnd s.
l.
unns volgents uberschickt, darvonn, auch was wir hertzogen Christoffernn zuͦ Wurtenberg darauff geantwortet, fertigenn wir euch hirbey copienn zu, in welchen der Jhenischenn schreibenn ir allerley findenn werdet unnd sonnderlich, das ewerer auch gedacht wirdet, dartzu das die Jhenischen denn frommen Philippum,
wiewoll et todt, nicht ruhenn lassenn konnenn, sondernn heimlich uff inenn stechen etc.
Begerenn gnediglich, ir wollet sollich der Jhenischen schreibenn verlesenn unnd ein antworth, sovil euch unnd anndere im Oberlandt betrifft, so irs vor gut ansehet, stellenn unnd uns zuschickenn.
Wollenn wir dieselbig hertzog Johans Friderichenn zu Sachssenn etc., der Jhenischenn theologenn herren, unnd an andere orte, da es nutzlich, auch dem churfursten zu Sachssen, geben lassen.
Wie unns dann auch nicht ungut sein dunckt, das furnemblich ir dem hertzog zu Wirtenberg schreibet unnd deßhalbenn guttenn unnd notturfftigen bericht thut.
Das wir euch antzeigen wollenn unnd begerenn hirauff ewere antworth unnd seindt euch mit gnaden gneigt.
Datum Komrach am 20ten iunij anno domini 1560. (Das Datum von a.
Hd.)
                  Philips, l[andtgrave] z[u] Hessen etc.
subscripsit.
(Aut.)
(Wieder von a.
Hd.)
Auch lieber besonder, wann ir etwas gewisses vonn zeitunge auß Franckreich oder sonst hettet, mochtenn wir solche wol wissen.
Begeren demnach gnediglichenn, waß ir deßhalbenn vor zeitunge hapt, ir wollet unnß die zu erkennen gebenn.
Datum ut in literis.
Dem wurdigenn unnd hochgelarttenn unserm liebenn besonndernn Hennrich Bullinger, predicanten zu Zurich.
