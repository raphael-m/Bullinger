<nr>1711</nr>
<ae>Jean du Fraisse an Bullinger</ae>
Chur, 18. September (1553).
ZÃ¼rich StA, E II 365, 148.
Gr. I,  S. 326f.
S.P.  Intermissionem literarum mearum iis negotiis
adscribes, quae me toto hoc mense pene obruerunt, nullique
rei praeterea, neque nunc certe tantum est vacui temporis,
ut paria tecum facere possim. Id igitur unum superest, ut
tibi, quam possum officiosissime, gratias agam et a te
familiariter petam, ut excusationem hanc meam in bonam
partem accipias. Insulam Corsicam ditionis nostrae esse
excepto uno portu Calvio, atque eo non admodum munito, non
ignoras. Conquiruntur undique in agro Genuensi milites;
classis Florentina instruitur; corraditur undique pecunia,
ut nostros expellant. Summissa sunt a rege auxilia, armaque
omnis generis cum ab urbe Roma, tum ex Gallia eo
comportantur, ut hostes repellamus. Video futurum bellum in
agro Senensi et nihil minus quam de pace actum iri, quamvis
cardinalis Polus a papa ad imperatorem et regem de ea
mandata habeat. Turca totus est in Persica expeditione.
Germani nondum satis quicquam pensi habent; ita larvam illam
Hispanicam horrent.  Vale. Curiae,  14. calendis octobris.
Rizzius est hic; instat legatus papae.
Tuus Iohannes Fraxineus, episcopus Bayonensis.
Clarissimo viro domino Henrico Bullingero, ecclesiae
Tygurinae ministro, amico charissimo.
Tyguri.
