<nr>5393</nr>
<ae>Durich Chiampell an Bullinger.</ae>
Chur, 24. November 1572.
Zürich StA, E II 365, 335f. / Orig. (Aut.)
Gr. III, 381ff.  Exc.
S. D.  Non possum mihi temperare, quin tibi, pater
venerande, succincte saltem,
conquerendo, imo et tantum non lugendo significem, quid
negotii nobis a
turbulentissimis igeniis perniciosisque, Ioanne Moero<f1>Möhr.<fe>, sed
magis a Ioanne
Gantnero fiat et nunc demum in posterum magis quam hactenus
unquam immineat,
licet nihil dubitem, ne dilectissimus mihi frater d. Thobias
sit cuncta exactius
significantiusque perscripturus. Id quod facimus, ut te hac
super re consulamus
vel quo te urgeamus (cuius consilium merito semper plurimi
facimus), ut, quid
nobis hic faciendum esse sentias, indices. Quum Ioannes
Gantnerus, de quo
peculiariter nunc agam (Ioannes Moerus enim, licet nos
ubique criminetur et ut
effrenis belua per omne calumniarum genus in nos debachari
nunquam cesset, non
multum tamen adhuc effecit necdum quicquam publice obtinuit
ut ille alter),
anabaptisticos et manifeste haereticos errores publice
docuisset atque eos coram
tota nostra synodo et additis in synodum proceribus summa
ope defendere
propugnareque, maxime quod magistratus officium in
coercendis haereticis
attinet, conatus esset idque palam contra confessionem
vestram Tigurinam sub
nostro etiam nomine aeditam, quantumvis nollet videri, imo
perfricta fronte
negare auderet se quicquam contra illam serere (en hominis
versutiam simul et
impudentiam), idque una cum Moero et aliis quibusdam,
erroris ibi fuit usque
adeo efficaciter convictus et synodo iudicante, cuius se
sententiae sponte
subiecerat, damnatus, ut ipse synodi sententiae propria manu
voluntarie
prompteque tum, iam ante sesquiannum utique, subscripserit
eamque ita semel
approbaverit, a nobis nempe semel tum perfunctorie in scheda
consignatam. Quare
et in poenam a concionandi munere ad tempus fuit deturbatus
vel eo spoliatus,
post eo elapso recipiendus vel porro excludendus, prout se
gereret; quae etiam
sententia non a Curiensi modo, verum etiam a toto Rhaetorum
vel Trium Foederum
senatu approbata atque tandem rite perscripta appensis
sigillis roborata fuit.
Quid autem ille? Postmodum suae subscriptionis oblitus atque
se et synodo et
dominis pariter contemptis opponens concionari omnibus
invitis in vico quodam
pergit conquerens passim iniuriam sibi a synodo per magnum
scelus esse factam,
quae in se insontem scilicet ita consuluisset inique et per
summam iniuriam
egisset ut Iudaei in Christum, quum praeterea omnino
praecise iam sententiae
rite perscriptę ac sigillis munitae etiam subscribere,
quod facere iussus ab
initio in synodo receperat, renueret. Unde, quum saepius
coram amplissimo huius
urbis senatu simul et totis Tribus illis Rhaetorum
Foederibus de hoc graviter
acriterque, ut dignum erat, conquesti non semel
obtinuerimus, ut lata sententia
synodi confirmaretur et magis magisque rata haberetur, atque
praeterea tale
senatusconsultum quoque, quo sancitum atque decretum fuit,
ut ille aut
sententiae subscriberet aut, si renueret id facere, civitate
privatus alio
migraret sede sua extra Curiensis territorii fines translata
etc.,    -
dum ita post multa eiusmodi decreta bona quidem et iusta,
sed eadem simul
(propter eos, qui, quod bene sanciunt, negligenter et
languide exequuntur atque
id ipsi sic nescio quid spectantes ludibrio habent in
propriam tandem haud
dubiam perniciem) elumbia atque inefficacia nequicquam
expectamus, ut
turbulentus perversusque homo aliquando in ordinem redigatur
sicque offendiculum
ac damnum ab ipso ecclesiae datum tollatur: ecce
animadvertimus illum,
praesidio utique quopiam occulto fretum, indies
insolentiorem pervicatioremque
evadere, dum, et qui iam olim in exilium ob haeresim
relegati, in urbem reversi
ibi palam ac libere per totam aestatem vel eo etiam amplius
habitant. Qua re nos
moti superioribus diebus coram toto, maiore utique qui
dicitur, senatu (ut etiam
olim semel) comparentes etiam propter severiorem paulo
disciplinam periculosis
hisce temporibus obtinendam impetrandamque pristinam
cantilenam<f1>Adagia, 2, 5, 76 (LB II 574)?<fe>, cuius dudum iam
nos satietas ceperat, oggannire atque ita veterem
querimoniam,  quantum
potuimus, severe acriterque instaurare replicareque uterque
cogimur. Quid multis
moror? Nobis egressis tres, qui a senatu ad illum iam olim
missi fuerant,
responsum eius non abs re, sed data opera ad illud tempus
dilatum haud dubie ibi
demum indicant aperiuntque: nempe quod ille scriptae
sententiae subscribere
omnino recuset, duo nimirum peculiariter capita in literis
sententiae contenta
causatus, quibus quod paratus sit synodi fidei confessioni
atque etiam
Tigurinae, quae nostrae etiam synodi nomine aedita sit
cuique ipse quoque
subscripserit, prompte subscribere atque iureiurando etiam,
si opus fuerit,
promittere se tali confessioni nunquam contradicere velle
vel aliquid, quod illi
adversetur et cum ea pugnet, tenere; tantum ut liceat sibi
non ut concionatori,
sed ut privato atque alicui ex civibus cuicunque intra urbis
fines ac cum uxore
et liberis intra privatos parietes vivere atque manere. Id
quod nimirum hoc astuto consilio dicit facitque,
ut, quum semper clamarit se nunquam aliquid Tigurinae
confessioni adversum
docuisse (quod tamen fecisse manifeste convictus est) vulgo
ita se rem habere
persuadeat, qui, quid Tigurina confessio contineat, non
magis novit quam asinus
lyra canere, atque ita, modo ne manifestos suos errores
publice retractare
cogatur, omnes credant nos pravis odii invidiaeque
affectibus ductos (ut passim
nos nunc cum suis traducit conviciisque proscindit) iniustos
sibi iusto iniuriam
fecisse atque hoc modo, qui ab ipso seducti sunt in errore,
ita se rem habere
putantes magis confirmentur, et qui dubitabant, magis itidem
dubitent, ut ita,
quod agit, non secus sit, atque si fur aliquis deprehensus
et furti manifeste
convictus hincque a magistratu capitis damnatus tam
temerarius sit, ut
promittens quam sanctissime se nunquam in posterum furari
velle audeat
flagitare, ut liber dimittatur, qui tamen interrogatus, num
fateatur se fuisse
furatum, id confiteri recuset, imo etiam neget, ut nempe sic
magistratum
iniquitatis insimulet omnesque vulgo credant sibi insonti ab
illo iniuriam
fieri. An talis venia dignus esset, aut putasne, quod
prudens iustusque
magistratus eiusmodi hominem esset liberum dimissurus?
Attamen magistratus
noster vel senatus, (nonnullis nimirum in illo ex iam ante
cum illo composito
omnia agentibus, plerisque vero rudibus utique ex
simplicitate errantibus remque
non intelligentibus) Gantneri responso ex tribus illis
destinatis audito illud
cum adiuncta petitione ut bonum et sibi satisfaciens
admittendum appropandumque
censuit non curans cogitansque, quantopere id cum synodi
sententia a se quoque
civitatis suae sigillo approbata etc. pugnaret. Ubi, etiamsi
consules a nobis
admoniti rogatique essent, ut nobis prius non auditis tale
responsum illi non
redderent, tamen, qui in senatu ei favent, tantum potuerunt,
ut d. Willio
consule absente, quippe dum tot Rhaetorum consessui in
nundinis nunc necessario
praesideret, urbis senatus sub nescio quo praetextu
cogeretur ac responsum semel
decretum Gantnero ibi altero consule quantumvis reclamante
redderetur. Ubi quum
nos cum aliquot concionatoribus forte fortuna et huius rei
penitus ignari
intervenientes, quid actum esset, accepissemus et nobis
conquerentibus, quod id
nobis non auditis factum esset, Gantnerus, quo planum
omnibus faceret, quid
animi habeat aut quo consilio cuncta agat, in verborum
altercatione oborta magna
voce clamavit tota hominum turba in ipsa curia vel
emporetica domo
circumsistente audiente, quod synodus indicta causa ipsum
insontem et contra ius
et fas damnasset etc. Vide, an id nobis iniuria doleat;
verum maxime omnium
dolet, quod, quorum instar munitissimae arcis firmitate
fideque nitebamur, ii
imprimis, ut apparet, fallant. Verum ineptus sum, qui tot
verbis cum
intelligentissimo agam. Unde in medium pro tua integritate
et prudentia consule,
oramus, et fratribus atque praeclarissimis dominis nostris,
imprimis Gvalthero
et Simlero, salutatis una cum illis vale.
Curia die 24. novembris 1572.
Tui semper merito observantissimus Huld[richus] Campellus.
Undique ornatissimo singularissimoque hodie seni d.
Henr[ico]
Bullingero, Tigurinae ecclesiae antistiti dignissimo meoque
in Christo patri
venerandissimo atque nulla non observantia semper
colendissimo.
Darunter v. Bull.s Hd.: "Gantneri nüwer lärmen novemb[ri]
1572. Campelli."
