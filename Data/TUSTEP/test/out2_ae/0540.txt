<nr>0540</nr>
<ae>Taddeo Duno an Bullinger</ae>
<od>Locarno, 9. August 1549</od>
<vo>Autograph: Zürich StA, E II 354, 67.
(Siegel...)</vo>
<dr> <dr>
<re> </re>
<tx>Salve, frater charissime. Ne nomen meum humanitati tuae
fortasse incognitum aliquam admirationem faciat, quis ego sim,
primum dicam, mox, quid velim, persequar. Iuvenis ego sum quidam
nomine Thaddaeus natione Italus, patria Locarnensis,
illustrissimorum dominorum nostrorum Helvetiorum servus
fidissimus. Triennium Basileae egi, ubi liberalibus artibus et
medicinae operam dedi, deinde Ticinum me contuli illicque
biennium iam lapsum trivi in medicinae studiis; nunc vero (ut in
pauca rem contraham) domi sum, Locarni scilicet, quoniam
vacationes habentur. Tui omniumque christianorum, eorum
pręcipue, qui de republica christiana bene merentur, sum
amantissimus, sacris vero studiis (absit gloria) ita deditus, ut
in his maximam temporis partem insumam.
^$Hac hactenus; charta enim aliis maioris momenti sermonibus
dicanda est. Nisi itaque scirem notum vobis omnibus esse non
paucos esse christianos apud nos, qui non levibus
persequutionibus saepius fuerunt turbati, id esset
praemittendum; sed me minime latet praeceptorem meum
colendissimum eius causae, quam audies summum defensorem, D.
Ioannem Beccariam presentem (huius enim rei gratia isthuc
concessit) non raro ad charissimum virum D. Conradum Pellicanum
scripsisse eique persequutiones, quas sustinemus, copiosius
enarrasse. Proinde rem ipsam aggrediar. Decem abhinc dies
quorundam Pharisaeorum suasu ad nos venit antichristi praecursor
quidam perquam nequissimus (testis mihi erit dominus optimique
Locarnensium, quod non mentiar), indoctus, pertinax, malignus,
qui fidei nihil habet, pietatis parum admodum, charitatis quam
minimum, evangelicae doctrinae ne tantillum quidem, humanitatis
nullum vestigium. Is frontis perfrictae pseudopropheta ausus est
suggestum conscendere et omnes humanas traditiones
superstitionumque omne genus (ut ex ipsius conclusionibus, quas
mittimus, colligetis) praedicare ac docere. Tu ipse mihi
considera, quo animo tot christiani, qui apud nos sunt,
potuerint tantum nebulonem ferre. Sed haec ante omnia patienter
audi. Ut primum huc pervenit, edictum habuimus praetoris nostri,
ne quisquam eum pseudococtorem verbis factisve molestaret;
nonnulli enim ex pharisaeis nostris id negotii cum pretore
tractaverant. Unde, antequam ipsum audissemus, falsum doctorem
et inimicum Christi iudicavimus. Postridie eius concionem
audivimus adeo ridiculam, adeo impiam, ut apud nosmet ipsos
constituerimus non solum non amplius ipsum audire, sed contra
tantum nebulonem surgere tamque impiam doctrinam reiicere ac
refellere. Sequenti die, dum impia haberetur concio, multi
abfuerunt. Quod ubi animadvertit pretor, aliud edictum fecit, ut
sub pena quinquaginta coronatorum omnes concionem audiremus.
Tunc multi coeperunt palam conqueri de tanta vi et iniustitia;
ipse nanque pseudopropheta cum fautoribus suis pretori nostro
talia persuadebant. Tumultus factus est in populo; alii enim
pseudoprophetae ex flagitiosorum consortio advecto, alii Christo
servatori nostro credebant. Tandem inierunt consilium quam
plurimi contra nos, ut perderent nos, nonisque augusti ex
pretoris edicto vocati sunt quinque coram tribunali, e quorum
numero ipse quoque sunt. Vocati hilariter accessimus haec in ore
semper habentes: "Si me persequuti sunt, et vos persequentur"
et: "Discedebant apostoli gautens, quod digni habiti essent, qui
pro Christo paterentur" multaque alia huiusmodi. In consilio
sedebant magnificus pretor noster, interpretes duo, pretoris
vicarius, pseudopropheta ipse, sacrificuli duo, quorum alter
pastor noster dicitur, re vera tamen non est, medici Luganenses
duo, qui omnes in necem nostram conspiraverant. Sedebat
praeterea clarissimus medius noster, deinde nos quinque. Illico
pseudopropheta protulit conclusiones impias, de quibus supra
loquutus sum, nosque cogere voluit ex consensu pretoris
aliorumque fautorum, ut vel eas concederemus vel negaremus.
Neutrum tamen potuerunt a nobis impetrare; nam spiritus domini
semper nobiscum fuit pugnavitque egregie pro veritate.
Ostendimus enim illis nos christianos esse, ipsos vero a
christiano nomine, nedum homine longe alienos. Atqui idem
egerunt nobiscum ii et falsi testes et falsi iudices, de quibus
audies, quod egerunt Iudaei cum Christo apostolisque. Tametsi
enim veritatem palpabant, tamen magis ac magis ira exagitabantur
contra Christum magisque ac magis nos tentabant nervosque omens
intendebant, ut alterutrum expiscarentur. Si aperte
negavissemus, Vulcano nos tradidissent, nisi dominus nos
eripuisset de manibus eorum; si affirmassemus, male itidem nos
tractassent. Postquam satis disputatum pretor noster nolentibus
nobis (quod esset contra omne ius omnemque aequitatem) quatuor
ex iis, qui in nos conspiraverant (proh deum atque hominum
fidem), iudices elegit, sacrificulos duos duosque Luganenses
medicos, et quintum adiecit medicum nostrum. Tu vides, vir
clarissime fraterque amantissime, quomodo nos tractarint.
Iudices ii perditissimi quatuor iudicarunt eas conclusiones
catholicas (ut ipsi loquuntur), hoc est evangelicas esse et
credendas, nos vero hęreticos, nisi eas approbavissemus. Nos
strenue denuo pugnavimus contra nefarios iudices; sed tandem
dimissis quatuor solum praeceptorem meum in carcerem
coniecerunt, quem tamen eodem die dominus e carcere eduxit. Nunc
timentes, ne peius in nos sęviant ii, presertim pretor, qui
dicit se haec omnia ex praeceptis illustrissimorum dominorum
nostrorum facere, tibi, dulcissime frater supplicamus totique
ecclesiae vestrae oramusque et obsecramus, ut nos hac in re
velitis adiuvare, donec venerit dies noster, quem omnino non
effugiemus. Nisi igitur molestum est pro Christo tantillum
laboris subire, cum aliis christianis sapientissimo senatui
vestro causam hanc narrabitis et pro viribus defendetis, ut
possimus domi tuto agere et Christi doctrinam promulgare. Quodsi
videritis, haec vos incassum tentare praevideritisque quodpiam
periculum, quod imminere nobis possit, facite, obsecro, nos
certiores; effugium enim aliunde nobis parabimus iuxta illud:
"Si vos persequuti fuerint in una civitate, fugite in alteram."
Speramus tamen nos cum domini auxilio impetraturos, ut liceat
domi agere. Haec sufficiant. Etiam atque etiam causam hanc
aequissimam humanitati tuae commendo.
^$Tuae reverentiae sum, quantusquantus sum.
^$Locarni 5. idus sextileis 1549.
<lz>[Adresse ...]: Sanctae ecclesiae Tigurinae fidissimo
ministro domino Heinrycho Bullingero longe observandissimo.
Tiguri.
