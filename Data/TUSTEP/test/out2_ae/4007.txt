<nr>4007</nr>
<ae>Bullinger an Johannes Calvin</ae>
Zürich, 22. August 1563.
Zürich StA, E II 346, 516. / Orig.
(Aut.)
Ep.Calv. 4009 (XX, 135ff.)
S. D. Incredibilis et intolleranda est Pagorum nostrorum
insolentia.
Victorias suas in Gallia partas ad astra usque
evehunt.
Gallos illos haereticos factos, fortes alioqui, Germanos
item equites, et iam Anglorum gentem indomitam fugarunt, fuderunt
et vicerunt, inquiunt, nostri milites, licet pauci sint numero:
unde claret, religionem vel fidem nostram, quam defendere et in
Gallia incolumem conservare satagimus, veram et victricem esse
fidem, requirique a nobis ut illam putidam haeresim ubique et in
omnibus haereticis persequamur, neque unquam tam victoriosam
fidem deseramus etc.
Proinde rem fecisti nobis omnibus
gratissimam qui significaris ultimis tuis literis regem deditione
Portum gratiae recepisse.
Ideoque gratias agimus tibi pro literis
illis 12 huius mensis scriptis.
Studiosi illi mature reddiderunt.
Possumus ex illis respondere iis quos Pagi vana sua iactatione
dementare conantur.
Atque utinam describat aliquando Ionvilleus
noster omnem historiam recuperationis illius paulo copiosius.
Fama enim est plures utrinque ante deditionem occubuisse, multos
etiam ex militbus Helveticis.
Froschouerus iunior accepit responsionem Admiraldi ad confessa
Pultroti et promisit se impressurum, si non in hac urbe, saltem
alibi.
Sero tamen satis absolvit illam interpres.
Ubi exempla
accepero, unum et alterum ad vos mittam.
Quod autem praeterita
aestate futurum dixi, id iam factum esse denuncio.
Dixi principem
Wirtenbergensem diligenter laborare ut aliquibus in Gallia
Brentii doctrinam de coena et ubiquitate obtrudat atque
commendet.
Iam vero in haec verba scribit Tubinga amicus quidam:
Princeps paucis ante diebus hic fuit, duxit secum principem
quendam Lituanum admodum puerum, quem aiunt Argentinae operam
literis daturum.
Inter coenandum dixit Wirtembergensis se
vehementer mirari quod Zvinglianis inter alia de coena dogmata id
maxime videatur absurdum quod deus esse dicitur in omni herba,
saxo atque etiam in diabolo.
Adfuit tunc quoque tuus ille
Brentius, qui dicitur novum contra te librum scribere, aut etiam
iam absolvisse.
Catechesis Brentiana de qua hac aestate tibi
scripsi, iam dudum et versa est in Gallicam et impressa.
Exemplaria ad unum omnia iussu principis ad ipsum sunt missa,
eorumque circiter 200 in hac civitate colligata, quae missa sunt
in Galliam.
Submittentur et plura alia impensis principis.
Conatur hic modis omnibus crassam illam Lutheri doctrinam de
coena contra Zvinglium, Oecolapadium et Calvinum in Gallicas
invehere ecclesias.
Utinam conatus illius inanes redeant, et ne
dissidium aliquod excitet in Gallia quod cursum evangelii ut in
Germania impediat etc.
Haec ex Tubinga.
Putavi autem ex officio meo esse hoc tibi serio
et mature indicare, ut pro tua vigilantia et diligentia pravis
obvies conatibus.
Praeterea quod scribam in praesenti non habeo.
Omnes nostri te una cum tuis omnibus salvere iubent.
Singulariter
autem Ionvilleum nostrum humanissime salutabis.
Vale aeternum.
Dominus te nobis diu incolumem servet.
Tiguri  22. augusti 1563.
                                                             Tuus
Bullingerus.
[Adresse fehlt.]
