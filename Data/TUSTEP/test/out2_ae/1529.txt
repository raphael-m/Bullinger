<nr>1529</nr>
<ae>Pier Paolo Vergerio an Bullinger</ae>
Vicosoprano, 2. Januar 1553.
Zürich StA, E II 356, 509ff.
Gr. I,  S. 278f.
Orig. (Aut.)
Clarissime meus Bulling[ere], circiter idus
decembris accepi abs te literas, bene lungas illas quidem et
quibus (si unquam antea) tuum in me amorem deeclarasti.
Quamobrem ago immortales gratias domino deo meo, qui te
instrumento ad me iuvandum et consolandum utitur. Ad ea
itaque, quae magis mihi necessaria videntur, respondebo. Non
pervenerunt ad me literę, quas coniicio te ad me
scripsisse de causa mea Anglica; suspicor periisse. Vide,
obsecro, cui dederis ferendas. Mira est quorundam hominum
improbitas, qui, quum nocere alia via non possint,
crassantur in violandis epistolis. Libenter audivi, quod
scripsisti de comitiis Poloniae et de vocatione d. a Lasco,
qui mihi carior futurus in eo loco, ubi possit iuvare causam
Christi, quam si aut in Anglia mecum vixisset aut forte hic
in Raetia. Dominus Iesus benedicat sanctis laboribus illius
viri. Facile crediderim omnia itinera in Angliam usque esse
parum tuta, quum et bella saeviant et pestilentia. Itaque
tum ob hanc causam, tum ob alias multas haerebo nunc apud
meos Raetos. Interea deus meliora. Sed idem adhuc animus
traiiciendi, ubi primum per arma et pestem licuerit.
Sed audi de rebus meis, in quibus aliquid novi est. Post
concessam a domino libertatem Valli Tellinae de doctrina
nostra praedicanda bis eo descendi et fere totam lustravi
neque fui mutus, mihi crede; sed hic et illic evangelium
seminavi. Quid quaeris? Quum viderem fructum apparere,
statui illic velle aliquandiu vivere, praesertim quum me
multi boni fratres invitarent. Veni itaque nudius tertius
Vicosopranum, egi cum his dominis et impetravi, ut liceat
hoc ministerium deserere et in mediam illam vallem prodire,
quod et faciam post triduum. Non nego gravia pericula mihi
imminere, praesertim quum primus ingrediar in aciem hostium
potentum et rabidorum. Sed confido in domino, et si
contigerit mori, moriar pro eo et quidem lubens. Audis
itaque me posthac futurum pastorem in valle illa et non
amplius in Pregallia. Dominus mihi adsit; tu illum pro me,
Bulling[ere], orabis diligenter. Si quid scribere
volueris, mitte literas Claven[n]am ad d. Franciscum Nigrum;
sed vide, cui dederis, quod te valde rogo. Ego vero ante
exactam hyemem non potero ad vos redire; mittam tamen unum
ex meis propediem. Vasculum, quod scripseris te misisse,
nondum vidi neque scio, an acceperis Pontificale a me
missum.
Est in Pręgallia oppidum, cui nomen Solium, ubi multi
potentes papistae habitant. Sed deus fuit potentior; nam
ante octo dies fuit inde exturbata missa ita agentibus, qui
erant pauperes et fere nihili secundum mundum. Mirabilis
dominus. Expecto in dies Aurelium ex patria, ubi evangelium
bene habet. Saluta mihi omnes fratres. Vale et salve.
Vicosoprani, postridie kalendas ian[uarii] 1553.
Tuus Vergerius.
Camillo restiti ita, ut sperem non succesura illi, que
conabatur, neque deero in posterum. Si quis nomine
marchionis peteret abs te vel a Zieglero, ut posset duo illa
vasa alio abducere, sane concedit.
Clarissimo vio d. Henrico Bullingero etc.
