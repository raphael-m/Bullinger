<nr>2025</nr>
<ae>Sebastien de l'Aubespine an Bullinger</ae>
Solothurn, 8. Oktober (1554).
ZÃ¼rich StA, E II 359, 2940. / Orig.(Aut.)
S.  Tuas cum Wergerii literis accepi agnoscoque propensam
tuam in omnes vestros status voluntatem, que profecto multum
a bonis viris iuvari debet; nam si actiones omnium vestrorum
tendant ad commodum et pacem publicam, quemadmodum tue
faciunt, melius in futurum patrie et religioni in futurum
consuletur, etiam se quidam sint ita violenti, qui omnia
inconsulte sine iudicio velint impetu et vi ducere. Fere
confectus laboribus rogavi regem, ut tandem me rude donaret
vel saltem permitteret quietem per aliquod menses, quod vix
tandem impetravi magno mee valetudinis commodo, sed cum
dolore tamen, cum video mihi multos charos et intimos amicos
relinquendos; sed unum solum inter cetera consolatur, quod
dominis amicisque meis successorem  mittit sua maiestas mihi
consanguineum et intimum amicum, qui ex illis duobus legatis
nostris, qui te domi salutarunt, cum de liberatione domini
.......... Gadde ageretur, est iunior, do[c]tus in Grecis et
Latinis fere super omnes nostros et in Italia diu posteaque
in Germania enutritus. Qui iamiam ex equo descendit teque
plurimum salutat sperans posthac tecum communicare, que in
salutem reipublicae christianae erunt. Illum ergo, mi
Bullingere, tibi commendo; est enim pius, doctus et magne in
futurum spei, quod cupio d. consulem Hab habere et
intelligere meisque verbis plurimum salutari, cui pacem
publicam communemque nostram amicitiam commendo. Est vir
bonus prudensque in rebus agendis; merito ergo illum amo et
me meaque in futurum offero. Quod autem ad te attinet, unum
dolet, quod ante discessum non licuerit pluribus et
familiarius colloqui; interea tamen, donec sese occasio
offerat, scies me tuum perpetuum fore et illam merito de te
opinionem recepisse, quam omnes boni fecere. Vale igitur,
vir optime et nos redama. Datum Soluturo 8a octobris raptim.
Tuus semper Bas[safontaneus'
Rogo salutes dominum vestrum secretarium meo nomine et vale
dicas.
Optimo viro domino Bulingero.
          Tiguri.
Bem. v. Bull.s Hd.: "Ultime d. Bassafontanei literae  8.
octobris 1554."
