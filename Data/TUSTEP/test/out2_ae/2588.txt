<nr>2588</nr>
<ae>Jean Garnier an Bullinger</ae>
<od>Marburg, 20. April 1557</od>
<vo>Autograph: Zürich StA, E II 368, 247.
(Siegel...)</vo>
<dr> <dr>
<re> </re>
<tx>S. P. Reditę sunt mihi tuę literę, pater ac praeceptor
in Christo venerande, quibus significas te superiori anno
dedicasse libellum illustrissimo principi meo domino Wilhelmo
lantgravio Hassię. Ego sane de ea re nihil quicquam audivi,
nisi quantum d. doctor Hyperius mihi ante dies aliquot
narravit. Itaque quomodo fuerit acceptus, imo num fuerit
fideliter reditus, prorsus ignoro; nec enim per tempus neque
per occasionem hoc subolfacere licuit ab eo tempore ab
illustrissimo principe; nam tempus fuit exiguum nimis. Sed
dabitur occasio, imo eam venabor, ut ab illo tempore omnia
resciam; tunc, quicquid intellexero, tibi mox significabo
favente. deo.
^$Cum autem huc concesserit filius tuus (quem iamdudum de facie
optime novi), efficiam (si commode potero, meam omnem operam
polliceor), ut a principe vocetur et ut munusculo aliquo
donetur ob librum principi dicatum, et quicquid hic in gratiam
illius facere potero, ex animo faciam.
^$Ceterum ego gratias ago domino deo optimo maximo, quod mei
nunquam est oblitus in tantis angustiis. Ego nactus sum hic
conditionem honestam satis apud illustrissimum principem meum,
qua hactenus usus sum et utar ad tempus, donec domino visum
fuerit aut aliunde vocare ad meam primam functionem, quod
esset mihi longe gratissimum. Iam bis ab eo tempore, quo huc
veni, vocatus fui ab ecclesiis ad munus ecclesiasticum. At
illustrissimus princeps meus nunquam voluit me dimitere, quo
fit, ut aulicum agere cogar, quamquam aulica vita mihi non
usque adeo probetur. Est enim/etenim aula quantumcunque
christiana, nihil aliud est quam quod mundus ipse. Itaque
fugiat aulam, qui pius esse cupit. Ibi saginatur caro, sed
animi vires plurimum debilitantur. At ego rem totam domino deo
commisi. De meo autem discessu ab Argentina, et quę fuerit
caussa meę exauthorationis, nihil scribo; malo, ut ex meo
praeceptore domino doctore P(etro) Martyre illa omnia
intelligas, quam ex me. Dabit etiam dominus, ut aliquando hoc
coram narrare possim. Etenim, si Genevam ascendero,
petransiens visitabo vos, si dominus permiserit; magno enim
desiderio iamdudum teneor videndi vos et vestram ecclesiam,
quo aliquid consolationis et edificationis inde haurire queam.
Faxit deus, ut quam citissime, modo id cedat in ipsius
gloriam. Tu interea vale perpetuo foelix. Dominus deus te suę
ecclesię diu incolumem servet ad sui nominis gloriam et
ecclesię suę edificationem, amen.
^$Marburgi hoc 20. aprilis 1557.
^$Salutatos cupio inprimis d. patrem et praeceptorem meum d.
doctorem P(etrum) Martyrem, deinde d. doctorem Gualtherum et
ceteros pios fratres in Christo domino ac servatore nostro.
Reliqua ex d. doctore Hyperio et harum latore intelliges.
Parce stylo et calamo; nam iam vocor, ut vix relegere liceat.
^$Tuus tui deditissimus Ioannes Garnerius.
<lz>[Adresse ...]: Clarissimo viro et eximio christianę
ecclesię doctori domino Henrico Bullingero, suo in domino
preceptori ac maiori. Tiguri.
