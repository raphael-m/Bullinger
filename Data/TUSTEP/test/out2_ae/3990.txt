<nr>3990</nr>
<ae>Thomas Sampson an Bullinger</ae>
Oxford, 26. Juli 1563.
ZÃ¼rich StA, E II 375, 734.
Zur.lett.
I, S. 77f.
/ Orig.
(Aut.)
Sancte Bullingere, salutem aeternam in Christo nostro servatore
opto tibi.
Miraris forsan, quod ego te meis audeam interpellare
literis.
Parce, paucis scribam.
Non ita pridem habui Tiguri,
cuius possem omnia mea in sinum effundere; eiusdem apud vos
exuvias habetis.
Tygurum ergo sepius mihi venit in mentem.
Sed ad quid ego effutirem ea, quae tum cogito? Vivit Martyr; valeat et feliciter vivat Tygurum.
Et ne una cum Martyre intereat etiam
Tygurinae apud me benignitatis memoria, te nunc compello.
Tuguriolum aliquando dabatur mihi Tyguri: si meis votis nunc deus annueret, id obnixe repeterem.
Me forsan quero, dum talia opto;
non diffiteor.
At cum Christi, domini nostri, gloria unice sit
querenda, meas desero petitiones, quatenus me spectant.
Hac in re
(in querendo hospitiolo) nolo tibi iterum esse molestus.
O si aliquando daretur attingere mansiones a Christo domino nobis
paratas in coelis! Interim, sanctissime pater, Angliam nostram et
me quoque tuis precibus commendo.
Angliae res male se habent;
peiora vereor, ne dicam pessima.
At Christo domino interim
inserviendum est.
Foelix ille est, quem Christus noster in
famulitium adsciscit.
Angliam ergo tibi commendatissimam habe in
precibus necnon et mei sis memor.
In perpetuum amoris erga te mei
signum mitto cirothecas Oxonienses per d.
Blaurerum vestratem.
Illae inveterascent; nunquam tamen apud te Angliae meique
inveterascat amor.
Vale et in domino vive felicissime, charissime pater.
Oxonii die  26. iulii 1563.
                                                   T[uus]
Tho[mas] Sampson.
Saluta, quaeso, meo nomine et meae uxoris Iulium Terentianum.
Eximio viro d.
Henrico Bullingero, verbi divini concionatori
fidelissimo.
Tyguri.
