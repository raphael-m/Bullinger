<nr>2087</nr>
<ae>Sebastien de l'Aubespine an Bullinger</ae>
Solothurn, ............ (1554).
Zürich StA, E II 359, 2917. / Orig.(Aut.)
S.P.  Si nihil in his turbulentis temporibus habeam, quod me
consoletur et reficiat, saltem hoc tue faciunt litere, quas
binas accepi sane cum maximo gaudio; nam sunt docte et pie,
ita ut terrestrem et mu[n]danum omnino possint ad celestia
et spiritualia revocare. Perge ergo, cum licebit; non enim
cupio tuos iustos labores et continuos aliis oneribus
gravare. Scribes tamen amico et qui in optimam partem, ut
debet, omnia consulet. Nec possum nec debeo, quod ad Quinque
illos attinet, tibi per literas respondere; habeas tamen a
me hoc nec culpa nec voluntate maioris potestatis actum.
Cetera coram aliquando et, ut spero, brevi; nam a comitiis
Baddensibus, ubi die Martis adero, si per otium et infinita
negotia liceat, dominos tuos et te invisam vos salutaturus.
Nihil est enim, quod magis cupiam quam tecum libere et de
omnibus agere. Interea autem credas me, qui omnino dominis
bene volo, facturum et procuraturum, que in rem sue
maiestatis et eorum erunt, tam diligenter, quam qui
diligentissime, et si omnia non possim, cetera cum tempore
dabit dominus. Nec est, ut nuper Vergerio dixi, quod tanto
impetu quidam ita urgeant, quoniam potius rem perdunt quam
promovent, tanquam si vellent aliquem ex aperto et certo
naufragio invitis diis et ventis vi et rixis statim
ret[r]ahere. Ergo ex contentione oritur vindic[ta], et sic
omnem viam prudentioribus praescindunt. Sed hactenus. Omnia,
diis gratia, bene apud nos habent, et parat rex contra
infinitas practiquas cum multis amicis magnos exercitus, et
breviter credas suam maiestatem cum principibus Germanis
optime convenire; intelligo de iis, qui patriam et
libertatem amant. Cetera/um ex literis dominorum intelliges.
Si quid gadde offeratur, habebis ex me; eadem a te
expectabo. Vale optime, vir bone. Datum hoc die sabbati
Soluturi.
Tuus semper Bas[safontaneus].
Habemus certas literas Caesarem in extremis esse; sed quia
est mala bestia, pauci sunt, qui audent credere.
Optimo viro domino Bulingero.
               Tiguri.
Zuͦ Zurich.
