<nr>5178</nr>
<ae>Tobias Egli an Bullinger.</ae>
(Chur), 29. Oktober 1571.
Zürich StA, E II 376, 196ff. / Orig. (Aut.)
Graub. III, 262ff, Exc.
Teilübersetzung aus Zürich ZB, Ms F 19, 307-307a gedr. in: Die Wickiana, hg. v. Matthias Senn, 1975, S. 211f
S. Magna cum tristitia et tuam et d. Simleri necnon d.
Gvaltheri vitream valetudinem cognovi considerans,
reverendissime d. pater, in quae nos tempora inciderimus
quantumve praesentia et firmitas sive incolumitas vestra
requiratur.
Rogandus ergo dominus, robur et brachium nostrum, ut, si
unquam alias, hoc exulcerato tempore ecclesiis suis prospic
at illarumque lumina praeclara extingui non patiatur. Nova
omnia, de quibus scribis, iampridem recte tradita accepi,
responsum vero distuli, eo quod iam diu omnium rerum taedium
misere me coeperat. Voluissem scribere per d. Müllerum; at
ne tunc quidem recte animus habebat, qui mille vulneribus
sauciatus pericula, in quibus medii versamur, profundius
ponderare non cessat. Semper tamen benignus dominus gratiae
et auxilii sui radios intermiscet, quibus erectus animum
licet aegrum ad officium strenue subeundum appello. Nimirum,
quod agam, habeo: citius enim Euripus aestuare desinet quam
Merium et Gantnerum novis subinde furiis agitari. Merius iam
ante Davosii et nuper 14. huius mensis Fanasii in publico
coram tota multitudine rusticorum infinitis calumniis
Tigurinos, Bernates nosque praesertim Curienses, quos
episcopos per contemptum et pfaffos stolatos vocat,
impudentissime proscidit. Tigurinos stercore suo simplicium
oculos oblinere, ita ut veritatem videre non possint, aperte
dixit; imo seducere eos insana doctrina miseram plebeculam
proclamavit. Cumque a viro quodam honesto et gravi
obiurgatus esset, quod ecclesias illas immodicis suis
dicteriis praeter meritum incesserit, regessit: ja, er habe
es thon und wölle denen von Zürich noch bas ynschencken etc.
Haec constant et multorum piorum testimoniis probari
possunt. Quod ad nos attinet et totam synodum, improbe coram
omnibus rusticis facto in communione silentio calumniatus
est: nos tyrannide nostra violare leges Rhetorum publicas,
eripere popularibus privilegia et libertatem, quam hactenus
in eligendis et retinendis ministris studiose observarint;
hoc nunc mutari, deiici, abigi et ecclesiis abripi per
nostram libidinem, qua novos, exteros, circumforaneos
nebulones et pueros abrogatis civibus et indigenis
subornemus, qui nobis pontificibus tantum* (*a.R.: tm =
tamen?) supplices fiant nosque adorent; reliquos, qui frenum
nobis iniicere possent, cane et angue peius<f1>Adagia, 2, 9, 63 (LB II 676f).<fe> aversari; hinc
etiam multum se tripudiare, qui improba ista societate
nostra pertaesus summam sibi distractionem nobiscum esse
contingat ceu cum mendacibus et ne uno quidem altero
meliore. Pervertit autem Sathan ille et proditorie ad nos
transfert, quod olim, dum omnes pontificio luto inhaererent,
in episcopis antichristianis recte castigatum fuit. Cum
omnes enim communitates stercus pontificium adhuc
sequerentur, episcopis non religioni, sed laudi fuit
obtrudere communitatibus sacrificos qualescunque, quos
missos et sacratos, etiamsi adulteri et homicidae fuissent,
retinere cogebantur; mutandi vero vel deponendi potestas
penes episcopum solum recumbebat. Haec tyrannis abolita est
in ecclesiis illis Rheticis, quae luce veritatis illustratae
ministros suos suffragiis publicis et communibus nunc
eligere et deponere possunt. Simul vero, ne rustici
licentius agere possint, synodos institui curaverunt Rhaeti
domini, quas certis privilegiis et diplomatibus, quae in
manibus habemus, ornarunt, ut nemo nisi examinatus, probatus
et legitime missus sug[g]estum conscenderet, si qui vero
sponte currerent, non missi, non approbati synodove certas
ob causas contrarii, eiusdem iussu et authoritate e statione
deiicerentur. Nunc concitare videtur rusticos homo ille
discolus eo maxime nomine, quasi patriae ipsorum libertati
et legibus insidiemur vi, artibus et quibuscunque modis
possimus. Finis autem Mario propositus etiam est. ut se
iterum apud suos, unde expulsus est, ingerat nobisque
invitis Samaritanorum ducem se praebeat, quorum nocturnis et
clandestinis insidiis opus verae ecclesiae impediatur. Sed
ut conatus ille improbus authorem suum egregie delusit,
frustratus est atque palam fecit, ita brevi erit dubio
procul, quod temeritatis suae poenas quoque luat.     -
Nunc ad Gantneri pervicaciam venio. Is statim post finitam
synodum contra conscientiam se subscripsisse professus est:
perstare se in sua sententia nihilominus quam antea; vi,
artibus et technis nostris superatum fuisse, non veritatis
iuribus; accusatores nos et reos et testes fuisse perindeque
ut Christus a Pharisaeis, ita a nobis oppressum se esse
subinde conqueritur. In ius etiam 18. octobris vocavit
symmystam suum Ioannem Gerum, quem expulit e suo sacerdotio,
quod et ipse Gantnerus sua manu contestatus est. Nunc iure
cum eo agit, quod haec de ipso spargat et anabaptistis
favere rusticis retulerit, quasi vero synodus testari de
omnibus nequeat, de quibus astutissime dilectum illum
fratrem accusavit. At iudices huius loci causam illam
suspenderunt usque in mensis spacium. Interea temporis
respondebit Gantnerus alibi, ut mox subnectam. Hoc vero
memorare oportet: cum in iudicio publico apud S.Petrum
Schanviciae litigarent, publice atro carbone nos notavit
percitus oestro Gantnerus dixitque se quidem damnatum esse,
sed absque ullis causis legitimis et necessariis et nullum
magistratum habere potestatem ipsi interdicendi concionandi
munere. Testabitur haec et alia enormia totum iudicium.
Voluit autem opera suorum rusticorum opprimere Gantnerus
Gerum, quod adiutus testimonio aliquo in[n]ocentiae fucatae
viam et aditum sibi pararet compellandi civium senatum, qui
hoc tempore, quo magistratus fit electio, frequenter
habetur, sperans se nihil non impetraturum, si copia sibi
fieret denuo se purgandi. At miser et insanus homo non modo
repulsam passus est, sed ita a patrio senatu depexus factus,
ut iracundus abiens nihil porro a magistratu se postulaturum
sit minatus. Quandoquidem ergo uterque istorum tantis
obtrectationibus bonos omnes gravarit, omnino officii nostri
esse duximus magistratui Trium Foederum tot iniurias
conqueri apudque ipsum deponere. Ingressi ergo nuper in
comitiis senatum, quid moliantur isti, palam fecimus
rogavimusque dominos Trium Foederum, ut Marium et Gantnerum
ad comitia futura Martiniana suo imperio evocantes sistant
nobis, quo respondeant nobis super omnia, quae in ipsis
desideramus. Annuerunt domini et se citaturos homines istos
benevole promiserunt. Hunc diem finem aliquem allaturum huic
controversiae nostrae speramus. Faxit dominus, ut prudenter,
fortiter et modeste transigantur omnia in nominis sui
sempiternam gloriam et ecclesiae salutem. Amen.     -
Comitia vero illa minora, in quibus haec impetravimus,
propter praesidem Dietaegium sunt celebrata, qui de gravi
iniuria sibi illata ab Emsiano comite et oratore regio se
apud dominos vindicare voluit. Quanta sit illa causa, alias
privato a me scripto explicabitur. Mitto tamen pasquillum
breviter initium, processum et finem explicantem. Summa haec
est: Ascanius ille, qui suo iudicio superioribus annis
Pompeium Romanum vita orbare debuit,  Annibalico carcere
elapsus Curię hic extrema fortuna stetit, nisi precibus
donatus esset, capite praecisus fuisset. Hunc Prosper
cognatus, qui Rogoreti habitat, malis artibus sub potestatem
comitis reduxit illumque suum cognatum coronatis 500
vendidit, ut pasquillus loquitur. Quid nunc Ascanio
evenerit, ignoratur; a nemine visus est ex eo tempore, ex
quo illectus a Prospero in nassam pervenit. Sparsa quidem
fama est in Galliam Ascanium per Basileam profectum esse; at
invisibili quodam modo id contigit, si ita sit. Prospero
coronatorum summa non persoluta; effutiit nescio quid de
comite et impositum sibi esse, ut cognatum prodiderit, a
c[larissimo] d[omino] Dietegio conquestus fuit. Latrocinii
facti turpitudo illustrissimo Ferdinando aperitur. Negat
Prosper victus novis, ut suspicatur pasquillus, muneribus se
haec scripsisse; sed haec in gratiam praesidis, qui ipsi
20000 aureos sit pollicitus, de comite falso et contra
conscientiam mentiens perhibuisse. Hinc Prosper proditionis
accusatur a praeside. Ferdinandus monet Rhaetos, ut
iusititię regula adhibita autorem huius mali disquirant.
Acta est causa Rogoreti in Valle Mesaucia. Prosper est
absolutus. Provocavit praeses ad Duo Foedera; tertium quidem
affuit, at nihil agere voluit. Ergo in senatu Duorum
Foederum causa illa pestilentissima rectius dii(i)udicata
fontem mali aperuit, praesidem absolvit, et iudicii
sententia lata in Superiore Foedere auro obtinuisse inventa
est. Magnum hoc malum praesagit Rh[aetiae]. Utinam sim
falsus aruspex! Paucis post diebus Flavius Garganus medicus,
oratoris regii oblectamentum unicum, in carcerem
ignominiosissimum a senatu nostro detrusus est, 27. nempe
huius mensis. Hodie aegrotus educitur et custoditur. Quid
causae sit, non satis teneo. Rumor est ipsum egisse
inquisitorem haereticae pravitatis intra viscera et moenia
nostra, quod aegre crediderim. At non tutum est plura addere
de rebus eiusmodi, saela, saela, saela. Tibi scribo, non
Rhaetis. Nunc portare omnia non potestis; at ubi venero, in
omnem vos ducam veritatem. Dominus Iesus nos servet, qui in
vitae periculo manifestissimo versamur. Expiscare, quaeso ex
d. Müllero, quid rei sit hoc, cuius me nuper monuit, ut mihi
caverem; insidias enim vitae meae structas esse a praeside;
quid si ab aliis etiam? Haec tamen tibi, non Rhaetis scribo
etc.
19. octobris nuncius allatus a d. Ombe Iustiniano Venetiis
pugnam inter classem Venetam et Turcicam acerbissimam, a
partibus tamen christianorum non adeo luctuosam factam esse,
7. nempe octobris. 50 triremes T[urcicas] profligatas versum
orientem; d. Iovenium gubernatorem, summum ducem T[urcarum]
cum 50 triremibus periisse. Bascham mortuum capite eius
affixo supplicio sive lanceae; noctem diremisse pugnam . . .
Centum quinquaginta naves T[urcicae] captae; Occalium
cum paucis triremibus auffugisse; Pertau bascha non amplius
repperiri; 20000 Turcarum trucidata; quinquies mille capti,
viginti millia captorum christianorum liberata. Ex sex
magnis triremibus christianorum tres soli homines
desiderati; paucissimo damno classis Venet[orum] affecta.
Summus dux Venetorum Barbangus oppetiit mortem, altero
oculorum ictu mortuus. Famagustam adhuc salvam esse et
fortem 6. octobris allatum esse Venetias. Haec pro certo
nobis delata sunt scripto Italico Plurio; num fides sit
habenda, nescio. Tripudiant multi; vereor, ne id praeter
causam.
His te, reverendissime d. pater, obruere et obtundere volui;
rogo, omnia, utpote celeriter exarata, de[x]tre, ut assoles
omnia mea, interpreteris et mutuis precibus non iuvare apud
deum non cesses. Ego iam pridem constitui ad vos evolare rei
frumentarię gratia, quae me destituit; at ita me obruunt
varia negocia, ut metuam me ante festum Martini venire non
posse.
Vale, pater colendissime; deus te et reliquos erigat et
firmet. Salutant te omnes, quos salutare iussisti,
diligentissime, cumprimis d. Campellus.
1571. 29. octobris.
Dominationi tuae
subiectissimus Th[obias] Ic[onius].
Amplissimo viro d. Hennrico Bullingero, Tigurinae
ecclesię
antistiti clarissimo fidelissimoque, domino suo singulari
observantia colendissimo.      Zürich.
Bem. v. Bull.s Hand: "Tibi soli, mi Iosia; haec lege et
lecta remitte; intelliges ex his, cur scribam tibi soli.
Salve et vale."
