<nr>2213</nr>
<ae>Pankraz von Freyberg an Bullinger</ae>
<od>München,  14. August 1555</od>
<vo>Autograph: Zürich StA, E II 356, 142</vo>
<dr>Ungedruckt</dr>
<re></re>
<tx>Erwierdiger, hochgelerter, insonnders lieber herr unnd
frant, mein willige und frantliche diennst sein euch von mir
beraitht zuvor. Dieweillen ich hieneben meinem lieben hern
und frant Ruedolffen Funnckhen von wegen meiner dreien sönn
geschriben und das verschinnen jargelt uberschickht, hab ich
in demselbigen meinem schreiben in ainem sonndern articl
vermelt, nachdem numals mein eltister sonn Wilhelm etwas an
den jarren zunimbt, ich auch von ime herrn Funckhen
berichten wortten, numer die fundament lateinischer sprachen
zimlichen begriffen habe, ich auch jemals und noch (durch
gottliche verleichung) des wilens und vorhabens gewesst, in,
meinen sonn, neben weitterer studierung andere sprachen
lernen zu lassen, aber wie solichs mein vorhaben stett,
zuvor noch rathe hochverstendiger, vertrautter herrn und
frant anzustellen, habe ich ine herrn Funckhen als disser
zeit mergedachter meiner sonn an dern vattern gantz
vertraulich und frantlichen umb getreuen ratht seins
guetbedunckhens gebetten, wie ich dan hiemit eur erwierden
und frantschafft gleichermassen ersuech und bitte, mir auch
hierin eurn getreuen ratht mitzutaillen, was furthin mit
Wilhelmen zu seiner wolfart furzunemen, ob er noch besser
disses orts verbleiben oder an andere geschickht wertten
so[l], waß auch sein berhorliche und beslusliche lernung
(deren er sich volgent in seinem von gott verlichnen leben
geprauchen muge) sein solle, an was ortt oder endt er zu
thain, daselbs zu der lerr und zucht durch ainen
t[reff]lichen preceptoren zu erhalten, wo auch derselbig
precptor zu bekhomen, und anders mer notturffs bedennckhen,
darvon zum taill in meinem schreiben an hern Funckhen
vermelt wortten, und aber ir herr als der hochverstenttig,
waß zu erwegen und zu bedennckhen wisset, daran thuet ir
gegen got ein guet werch. Wo ich auch euch und den eurn
widerum gediennen mechte, wer ich nit minder begierig als
von wegen aller pisher erzaigten frantschafft schullig etc.
Warte also mit begier eurs rathts und weittern schreiben.
Got unsser lieber herr Jesu Cristi welle euch mit allen den
eurn zu seinem lob und eren genediklichen bewarn. Datum
^$Münichen, den  14. augustij anno 55.
<un>Pangratz von Freiberg, beirischer hoffmarschalk
<un>per manum propriam.
<lz>
Dem erwierdigen und hochgelertten herrn Hainrichen
Bullinger, dienner der kirchen zu Zürch etc., meinem
besonnder lieben und frant, zu handen.
