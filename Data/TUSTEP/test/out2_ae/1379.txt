<nr>1379</nr>
<ae>Bullinger an Oswald Myconius</ae>
(Zürich), 26. März 1552.
Zürich StA, E II 342, 281. / Orig.(Aut.)
S. D.  Sessiones recepi, domine et frater colendissime, nec
scio, quorum culpa postremo in tuas manus venerint, cum
volueram, ut in tuas et Gastii primum venirent. Si hic
aliquando ingratus aut iniquus in me fuit, id nescivi
hactenus; certe fideliter curat omnia, quae illi committo,
quibus sane honoris causa te oneratum nolo.  Magno cum animi
mei dolore tibi nuncio piissimum et doctissimum symmystam
fratrem meum charissimum d. Otthonem Werdmullerum heri in
noctis principio ad horam nonam e tenebris huius saeculi
sana fide migrasse ad lucem illam aeternam. Optime quidem
cum ipso factum fatentur omnes, qui his liberatus et
molestiis et malis, quae dominus ommit[t]et ingratissimo
huic saeculo; sed nobis interim symmystis et fratribus
maximum reliquit maerorem. Scis, qualis fuerit, pius,
beneficus, modestus, diligens et solide doctus et mei
imprimis amans. Dominus, qui dat ecclesiae suae doctores et
pastores, alium in locum eius sufficiat ecclesiae suae
utilem.
Bellum hoc Germanicum secundum ita me excrutiat ut nihil
aeque. Multa metuo; si Caesar prior occuparit Argentoratum,
brevi mira videbis. Utinam, utinam Germani adhuc agerent
poenitentiam;  utinam nos omnes ardentiores ad dominum
preces funderemus et vitam pessimam mutaremus; non enim erit
ulla salus in equitatu Gallico aut peditatu Germanico, sed
in misericordia dei nostri. Quid agant et consultent Pagani,
dubito, scio autem certissimo illos sui similes futuros,
donec etc. Ingentem dolorem concipio ex moribus nostris nec
aliud expecta quam infanda mala. Dominus misereatur nostri.
Libellum meum nuper missum te accepisse spero,
eum puto, quo purgo ecclesias nostras a labe haereseos et
schismatis etc.  Salutant te fratres et mei imprimis generi
tres, Zvinglius, Lavaterus et Simlerus, affinis Gvaltherus
et domini ac fratres Pellicanus, Theodorus, Gessnerus,
Wolphius et Frisius etc.  Vale.  26. martii 1552.
Bullingerus tuus.
Clarissimo viro d. Osvaldo Myconio, Basiliensis ecclesiae
fido pastori, domino et fratri suo colendissimo et
charissimo.                                  Basel.
