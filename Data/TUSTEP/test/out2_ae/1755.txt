<nr>1755</nr>
<ae>János Fejérthóy an Bullinger</ae>
Wien, 5. November 1553.
Zürich StA, E II 338, 1493. / Orig.(Aut.)
S. D.  Cum ante paucos dies huc venissem emendis ad nuptias
meas rebus quibusdam necessariis, scito enim me vitę
aulicae valedixisse et despondisse mihi in perpetuum
coniugem virginam pauperculam in oppido quodam Tabolcza
vocato, quod est in confinio regni Ungarię et
marchionatus
Moravię decem abhinc miliaribus situm, redditę sunt
mihi
tę literę prima augusti Tiguri datę et in eis
inserti
sermones de cęna domini missi a te pignus amicicię
nostrę. Gratissimę fuere mihi et literę et sermones
a
te editi, pro quibus proque summa erga me benevolentia tua,
ut debeo, magnam tibi habeo gratiam. Priores tuas literas et
libellos, quos te mihi misisse scribis, non vidi; puto eos
intercidisse. Quod scire cupis, an linguam Germanicam
calleam, eius sermonis sum ignarus et ne verbum quidem
intelligo. Opus de iustificatione hominis, quod te nunc
scribere significas, cum a me tum eciam ab amicis meis,
quibus hoc significavi quique relligionis christianę sunt
studiosi, valde desideratur; rogo, effice, ut vel unicum
exemplum ad nos veniat.
In Anglia veritatem vicisse omnes pietatis cultores
lętantur. Sed hic circumfertur scriptum quoddam iam hic
excusum, quo sparsum est ducem quendam, demortui regis
Anglię summum consiliarium et reformate relligionis
christianę autorem, primum relligionem ipsam retractasse
et postea publico tumultu decollatum esse idque a morte
ipsius regis, propter quod adversarii veritatis exultant et
piorum animos hoc ariete quatiunt, quod doctrina eorum esset
falsa, quam bonus ille vir moriens recantasset. Tu veritatem
huius rei nobis significes vel unico verbo. Hic ob
relligionem pii ab adversariis male audiunt,  quidam ciam in
vincula coniiciuntur et sic mulctantur. Hęc tamen ęquo
animo sunt ferenda propter nomen domini. Cum hec scribo
oblatum est mihi exemplum scripti de duce, quod his meis
inclusum ad te misi, ut mihi rescribe, num id ita sit actum
et si relligionis ergo mortem sustinuerit dux ipse. Literas
et libellos, si quos ad me missurus es, mitte ad manus Pauli
Strasseri, bibliopole huius civitatis Vienennensis; ipse
mihi bona fide reddet. Habet is amicum Basileę Frobenium,
ad quem solet sepe scribere. Dominus deus servet te in
sempiternum. Datum Viennę nona novembris anno domini
1553°.
Tuus deditissimus Ioannes Feyerthoy.
Reverendo summaque pietate prestanti domino Heinrycho
Bullingero, Tigurinę ecclesiae verbi ministro, domin  et
amico suo colendissimo.               Tiguri.
