<nr>0904</nr>
<ae>Ambrosius Blarer an Bullinger</ae>
(Winterthur), 9. Oktober 1550.
Zürich StA, E II 357, 334. / Orig.(Aut.)
Bl. III, 86 R.
S.  Postquam meas nuper ad te dederam, mox tuas accepi cum
descripto illo, quod
multa nobis regnorum aliquot nova attulit, pro quo tibi
magnam gratiam habeo. De
concilio continuando cęterisque nonnullis, quę scire te
refert, ubi certi
aliquid cognovero, ne dubita me curaturum, ut quamprimum
resciscas. Ioannis
Ulmii literas rogo ut hocce nuncio remittas.* (* Hiezu a.R.
v.Bull.s Hd,: "Nuper
illas tibi dedi in hipocausto meo, ut illi mitteres; si
nondum misisti, mitte.")
Scripsit is ad sororem meam epistolam calendis septembris
datam, in qua
simplicis cuiusdam et obscuri, sed interim valde pii hominis
mentionem facit,
qui Londini solo Christi verbo quoslibet morbos sanet, adeo
ut cęcis etiam
visum restituat etc. Quod si ita est, ut serio ille fidem
hic sibi haberi
postulat, minus nihilo habebunt porro, qui non credunt
evangelio, quod
infidelitati suę praetexant, quandoquidem iam ab initio
signa non fidelibus,
sed infidelibus data non ignoramus. Addit Ulmius viro illi
per omnia, quod ad
sanam fidei doctrinam attinet, cum nostris pulchre
convenire; id quando* (*
a.R.: qn) nescio an ad vos quoque perscripserit, nec huius
quicquam praeterea a
quoquam acceperim, visum est vel obiter hic meminisse. Tu ad
nos mitte, obsecro,
crudelissimi mandati istius exemplum,* (* Hiezu a.R.: "Mitte
exemplum Gallicum,
quod habes, d. compater, ea lege, ut mihi remittatur intra
dies 14.") quo
specimen (ut saepe antea) editur miserę nostrę
Superiori Germanię non
ferendę persequutionis, quę certissima futura est
ipsius merito, si istis
quibusdam res ex sententia cesserint; quod ne fiat
benignissimi servatoris
pedibus supplices advoluti solidę resipiscentię
spiritum fidelibus votis
impetrare conemur, quo matura ad percutientem nos
conversione impendentem iram
feliciter antevertamus, quamquam (o deploratam miseriam)
nullicunde, quoquo
versum te conferas, quicquam huius in toto fere mundo
adfulgeat, cum alii falsis
cultibus, alii conscelerata vita, alii utraque re velut
conspirasse videntur
adversus dominum et Christum eius omnes huc eluctantes et
quidem strenue, ut
vincula eorum abrumpant et iugum excutiant. Quid igitur
speres, quid vero non
metuas? Utinam nos optimus pastor Christus inter suas oves
et pusillum illum
gregem numeret, cui regnum dare complacitum est patri. Amen.
Commenda nos
sanctis in cęlum suspiriis diligenter. Salutem dic tuę
domui, quacum pro
mea, quę ipsam amanter in Christo salutat, cęlestem
patrem perpetuo
interpellate. Salveant, qui nos amant, in domino. Vale.  9.
octobris 1550.
T[uus] Ambr[osius] Bl[aurerus].
Bullingero suo.
                 Tiguri.
