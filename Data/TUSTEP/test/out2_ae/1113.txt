<nr>1113</nr>
<ae>Johannes Gast an Bullinger</ae>
(Basel, Anfang bis Mitte Juni 1551.)
Zürich StA, E II 441, 28. / Orig.(Aut.)
Nova. Von Gomorrha, sol 10 myl wegs under Ofen ligen, ein
feste wider die Turcken, da schribt einer von Ulm, ein
kriegsknecht, er sehe teglich vil Christen von Turcken
zerings rumb hin weg fuͤren, des in jamert. Sy derffen den
Turcken nitt angriffen; dann der könig wils nit, wil den
friden halten. Daruff sindt 6 fenlin knecht zuͦ Kopstein
gemuͦstert, die schickt man in Sibenburg, ziehen heruß die
Hispanier. Do meint der münch, er welle Sibenburg wol
behalten vor dem Turcken. Also baldt hernach ist ein
bottschafft kommen gen Wien, die het dem kunig den friden
abgesagt. Doruff ist Maximilianus oberster houptman erwelet
wider den Turcken mit vilen anderen. Man bricht die hüser
zuͦ Wien ab, rustet zuͦ der bastien, und ist ein grosse
forcht im volck. Hęc ex certis et fide dignis hominibus
habeo.
Der keyser bestelt vil pferdt und wegen; mann meynt, er
welle persönlich an die von Medenburg. Der mann het im die
statt muͤssen beschriben mitt aller gelegenheit zerings
herumb. Der keyser het sich entschlossen, er welle den bapst
nit lassen. Also wirt der kriegh in Italia angen; der keyser
wil zwey theil des costens geben, der bapst den anderen. Der
bapst ligt schon vor Parma. Der lerman wirt sich machen. Man
acht, gantz Saxen werde [a]uff sein wider einander,
die von Medenburg zuͦ entschetzen. Gott gebe gluck und
heil
der armen. Mann hofft, der her von Heideck richte etwas
guͦts an in Sachsen; dan vil fürsten sindt by einander
gsin,
haben taget. Die von Medenburg sindt ouch dohin kommen. Es
ist noch still. So ist es gwuß, das der pfaltzgraff ist
zuͦ
Nanse gsin, zuͦ im geschickt der kunig von Franckreych den
graven von Pfin; was sy beraten haben, wirt baldt an tag
kommen. Bellum instat, et iam olim divinaram principes
electores non frustra venisse Confluentiam.  Vale.
An herren Heinrych Bullinger.
                  Zurich.
