<nr>1405</nr>
<ae>Matthias Erb an Bullinger</ae>
Reichenweier, 7. Mai 1552.
Zürich StA, E II 361, 171. / Orig.(Aut.)
Gratia Christi tecum. Paulus ille Pauli Fagii sanctę
memorię filius, superioribus diebus ex Anglia rediens
apud
suum affinem Ioannem Ulstetterum, scholę nostrę
paedotribam, divertit consulturus de alio loco studiis
commodiori. Conventum est autem inter nos tandem concorditer
Tigurinam academiam ob multas commoditates illi profuturam.
Non displicuit adolescenti sententia, atque quam primum
accinctus se discrimini vię, at a tot sanguinariis
militibus obsessam, commisit etc. Porro ut illum tibi
pluribus commendem, Bullingere doctissime, opus non fuerit;
nam ipse pietatis ac eruditionis, tum et honestatis, ni
alius, quod absit, quam hactenus velit esse, dabit
luculentum specimen per omnia, ut speramus, patrem
relaturus. Tu ergo illum illiusque studia pro tua singulari
humanitate, qua propensus es erga omnes studiosos, iuvato ac
promoveto, inprimis ut habeat hospitium se dignum; nam omnes
bene speramus, quod non sit falsurus nostram expectationem.
Nos hic inter tot heroum, urbium vicinorumque bellicos
adparatus et strepitus pacifice agimus ab emulis et osoribus
tranquillitatis pessime audientes, quasi nos, qui Christum
profitemur, huius turbę simus causa. Criminantur nos haud
secus atque lupus ille, qui apud scaturiginem bibens
obiurgabat agnum infra se, quod turbarit aquam. Proinde
minantur grandia dicentes se totum hunc agellum, si a Gallo
obsessi fuerint, funditus eversurum. Pridie ex Brisaco
erruptionem fecerunt in tres viciniores principis pagos
violenta manu commeatum prędantes; sed per pręfectum
nostrum abacti pedem retulerunt. Hoc unico exemplo
intelligis, in quibus versemur discriminibus. Hostis
libertatem patrię pollicetur. Utinam staremus in
libertate, qua Christus nos liberavit. Huiusmodi conatibus
et technis non video nos posse vindicare libertatem. Gallus
totam Lotharingiam occupavit, iuniorem et superstitem ducem,
qui decennis est, secum in exercitu ducens. Quid futurum
sit, dies declarabit etc. Rogate ergo filium dei pro nobis
instantissime vos nostri fratres et ecclesię vestrę,
ne
in hisce tempestatibus ecclesiola nostra a fluctibus
bellicis obruatur, sed ut hanc Bethuliam sua solita
clementia ad gloriam sui nominis servet. Hisce vale et
saluta fratres omnes, Pellicanum inprimis; dic illi, ut se
ferrea nunc ornet panoplia ad suę patrię defensionem.
Richenvillę  7. die maii 1552.
T[uus] Erbius.
Salutat te Nicolaus Regius viduus, qui, dum scribo, ad me
venit.
Cumprimis pietate et doctrina insigni viro domino Heinrycho
Bullingero, Tigurinorum theologo, fratri suo observando.
