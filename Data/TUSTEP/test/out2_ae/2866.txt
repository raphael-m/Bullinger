<nr>2866</nr>
<ae>[John Foxe an Bullinger]</ae>
<od>[Basel, 1557/1559?]</od>
<vo>London, British Library, Ms. Harley 417, 114r., Nr. 65</vo>
<re></re>
<tx>Salutem multam, eruditissime vir. Nihil erat, cur
praestantia tua tam accurate se purgaret de respondendi
tarditate. Sciebam, priusquam scriberem, moles tuorum
negotiorum, quae res etiam paene me a scribendo deterruit.
Mitto a[utem] ad te et ad Froschouerum librum archiepiscopi
Cantuariensis impressum, eum quem censoribus nostris rei
typographicae exhibui; quem illi nulla in re quidem
improbabant, sed inspecto tantum titulo et argumento libri
suadebant, ut rebus usque adeo exulceratis ad fecundiora
tempora eius libri editionem premerem ac differrem. Quam
sententiam et ipse (ut ingenue dicam) eram multo lubentius
secuturus. Neque e[nim] ab ulla re magis abhorret naturae
meae genius, quam a rixosis a[ut?] <gr>polemikoiw</gr>
theologorum pugnis. Itaque nihil minus quam de hac re
cogitabam, quum veniret ad me Froschouerus. Habes nunc
causam impeditae hucusque editionis. Nunc ut[an?] Tiguri
velit Froschouerus excudere, equidem, quod ad me attinet,
nec valde urgeo nec impedio. Si ita censuerit prudentia
vestra ex usu rei christianae fore hos archiepiscopi
commentarios, adnitar pro virili, necubi ecclesiae Christi
labores mei defuisse videantur. Utinam Dominus det paratiora
tempora, ut in mitioribus argumentis tanquam in amoenioribus
campis ociantes quisque, quid ingenio valeret, experiri
posset! Quod de censoribus scribis Tigurinis, idem prius
mihi significavit Froschouerus et ante eum d. Elmerus.
Itaque priorem librum iam ante misi ad Froschouerum, reliqua, ubi descripsero, daturus.
