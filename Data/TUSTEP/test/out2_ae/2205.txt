<nr>2205</nr>
<ae>Bullinger an Giulio della Rovere da Milano</ae>
Zürich,  Juli 1555.
Zürich StA, E II 367, 105ff.
Gr. I,  S.  411ff.

S. D.  Scio equidem apud te, frater, et apud alios nonnullos
Laelium Socinum Senensem, qui diu in nostra schola diligens
fuit auditor, suspitione gravi laborare, quasi Ar[r]io vel
Serveto aut anabaptistis favens adorandam dei trinitatem non
agnoscat neque syncere fateatur Christum dominum iuxta
divinitatem patri esse coaequalem, iuxta humanitatem vero
nobis consubstantialem. Nam ea de causa me hortabaris, ut
pro  meo officio gregi dominico mihi credito invigilarem, ne
per illum pestifero aliquo afflaretur veneno. Ego vero cum
Laelio diu usus sim perquam familiariter nec tamen huius vel
tantillum ex eius sermonibus intellexerim, admiratus sum
illa tua legens. Ne tamen fratris admonitionem, pro qua me
tibi gratias debere fateor, contemnere viderer et rursus ne
Laelium non auditum et ipse gravi suspitione premere
inciperem, voco hominem. Is vero, qua praeditus est
humanitate, libenter et protinus adest. Recito illi,
praeterito tamen tuo et aliorum quorundam nomine, quid mihi
de ipso nonnulli fratres significent, adhortans ut libere et
clare suam apud me de his fidem profiteatur.
Quid multis? Queritur Laelius indignissime secum  agi et
quorundam se indignissime premi odiis, quos ipse mallet
libere et palam, cur ita de ipso sentiant, proferre quam ita
de ipso suspicari et aliis quoque pravas illas suspitiones
ingerere. "Ego", inquit, "ignoro, si quid unquam dixerim,
cuius gratia haberi debeam pro Servetano aut anabaptista,
nisi id forte sit, quod Genevae agens dixi mihi non placere,
quod Servetus de repente sit extinctus. Caeterum id non
dixi, quod nolim prorsus coherceri haereticos et homines
blasphemos aut quod doctrinae faveam Servetanae, quam nolim
extinctam; sed potius, cum improbem pravam illius doctrinam,
hac ipsum liberari quam in ipsa concremari maluissem.
Alioqui de trinitate et unitate dei aeterni, de Christi
Iesu, domini nostri, divinitate et humanitate, denique de
mysterio redemptionis nostrae et de salute animarum
earundemque immortalitate, corporum item nostrorum
resurrectione gloriosa, et vita aeterna per omnem modum ita
credo, sentio et profiteor, sicut docet scriptura canonica
compendioque comprehensum est in symbolo apostolico."

Ego vero adiiciebam: "Consentis ergo cum symbolo Niceno et
Constantinopolitano, abhorres autem ab omnibus haeresibus
Praxeae vel Sabelli, Arii vel Serveti, Macedonii, Nestorii,
Eutychis et anabaptistarum?" Excipiebat ille; "Consentio
doctrinae, quae semper in catholica ecclesia orthodoxa fuit
et hodie simpliciter et concorditer docetur in ecclesia
Tigurina. Ideo enim communico vobiscum in mystica Christi
domini coena; ideo vobiscum habito, nusquam diverticula
quaero aut ullos in ullis erroribus instituo, sed quiete
vivo. Ac cupio mihi iam diserte indicari, quid me oporteat
praeterea facere, si videlicet haec non
satisfaciunt." Ego vero respondebam: "Si toto corde ita
credis, Laeli, nihil est, quod a te requiram amplius;
dominum oro, ut te in hac fide confirmet. Unum tamen a te
postulo, frater, ut, postquam haec, quae nunc inter nos
peracta sunt, in charta consignavero (consignabo enim), tu
non graveris tuam addere manum, non quod non bene de te
sentiam aut tibi non plene fidam, sed quod propter alios hoc
testimonii habere cupiam, apud quos deinde audentius omnia
testari possim et pacem atque reconciliationem quaerere."
Annuit vero Laelius et huius suae sententiae suam mihi manum
adiecit.
Haec cum te cum primis oporteat scire, paucis exponere
volui, ut et tu melius sentias de Laelio et aliis eum, si
necesse sit, de meliore nota commendes. Est sane illi
curiosum ingenium et multiplicibus implicitum quaestionibus.
Eas cum aliquoties proposuit discendi experiendi causa,
visus est nondum assuetis eius ingenio pestiferas fovere
opiniones, quin et illas serere atque propagare velle. Eadem
tamen ille praeditus est modestia, ut cum ex me aliisque,
quos amat syncere, intelligit ex talibus quaestionibus vel
disputationibus tales contra ipsum exoriri in multorum
animis suspiciones, adde et offensiones, videat sibi ab eis
esse abstinendum. Id quod etiam facturum se promisit.
Proinde hortor te, colende mi domine et frater charissime,
ut Laelium nostrum apud te non tantum a prava suspitione
purgatum habeas, sed et apud alios male de ipsius fide
suspicantes fraterne excuses. Fratres enim sumus, qui mutuam
invicem charitatem debemus; suspitiones autem numerat
apostolus Paulus inter opera carnis. Pacem et charitatem
unice commendavit nobis dominus et salvator noster. Tu hoc
aeternum vale et ora pro nobis semper dominum. Tiguri, mense
iulio, anno domini 1555.

Heinrychus Bullingerus, Tigurinae ecclesiae minister.

