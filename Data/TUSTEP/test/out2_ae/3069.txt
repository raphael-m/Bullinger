<nr>3069</nr>
<ae>Emanuel Birck an Bullinger</ae>
<od>
Basel, 26. Februar 1559.
<vo>Zürich StA, E II 356, 1037. / Orig.
(Aut.)
S. Miraberis absque dubio, pater colendissime, quonam adductus ego antehac ignotus tibi, vel consilio vel causa ad p[aternitatem] t[uam] ausim dare literas, ac ut verum fatear, ex me ipse quidem minime ausus fuissem id tentare.
Veruntamen cum clarissimus vir d.
Gilbertus Cognatus ex amoenissima vestra Tiguro literas mihi a colendissimo domino meo mecoenate iuniore d.
Georgio a Stetten Augusta scriptas ipsisque inclusos aliquot coronatos, qui in singulos mihi annos stipendii
nomine mitti solent, mihi attulisset, easque a p[aternitate] t[ua] accepisse mihi retulisset, simul quoque me rogavit, ut vel aliquid saltem ad te <gr>lakonizein</gr> vellem, quo testatum tibi facerem me ipsas literas cum pecunia bona fide ab ipso traditas accepisse.
Cui cum omnino mos gerendus fuerit, nolui recusare.
Testor igitur me omnia fideliter ab ipso accepisse ac simul rogo, ut ineptiis meis ignoscere digneris, ac praeterea summa gratitudine agnosco curam illam tuam, qua
eniti voluisti, ut mihi tuto redderentur.
Addiderat mihi quoque animum, quo id liberius susciperem, insignis illa tua humanitas, qua me proxima aestate a domino mecoenate meo colendissimo commendatum, quando ego cum d.
Guilelmo Xylandro Augusta Basileam proficiscerer, Tigurum vestram divertissem, prosecutus es.
Caeterum haec satis forsan in praesentiarum, cum nec gravissimae occupationes tuae ac temporis brevitas me prolixiorem ferant.
Interim summopere tuam ego rogo paternitatem, ut me sibi et
commendatum habere atque mecoenati quoque commendare non graveris ac fasciculum hunc una cum adiunctis literis, quas ad ipsum dedi, si quando commodum erit, nec molestum, et ipse eis forsan scribes, Augustam transmittere cures.
Valeat p[aternitas] t[ua] in domino foelicissime.
Datę raptissime Basileae ipsa dominica oculi, qui est 26. februarii anno etc. 1559.
              T[uae] excellentiae studiosissimus Immanuel Betuleius Augustanus,
                         Xysti Betuleii sanctae recordationis filius.
Clarissimo praestantissimoque viro sacrosanctae theologiae professori atque praedicatori celeberrimo Tigurinae ecclesiae antistiti vigilantissimo d.
Henrico Bullingero, patri atque praeceptori suo colendissimo.
^$Tiguri.
