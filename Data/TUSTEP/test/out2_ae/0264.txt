<nr>0264</nr>
<ae>Matthias Erb an Bullinger</ae>
<od>Reichenweier, 18. Oktober 1548</od>
<vo>Autograph: Zürich StA, E II 361, 161</vo>
<dr> </dr>
<re> </re>
<tx>
Gratia domini tecum. Quum vestri adolescentes me convenirent tuo nomine
salutantes, nolui resalutatione, sed epistolio dimittere, quo disceres statum
nostrum, domine et frater in Christo observandissime etc. In hac Carolina
persequutione adhuc haeremus ignorantes tempus et modum persequutionis; certum
tamen habemus, ni propitium numen sua solita clementia id preverterit, nos
quoque non minus quam reliquas ecclesias tentandos. in primis vero propter
execrabilem impietatem et ingratitudinem, quę ita grassatur apud plerosque,
qui videbantur columnę religionis, ut non possit nisi divina ultione tolli.
Pessime vivitur, in omni licentia peccatur, ut gentilium mores olim bix adeo
fuerint, corrupti ut nostrorum. Quid igitur sperandum, nisi excidium, obsecro?
Vix magno libro impoenitentiam, verbi contemptum, orationis neglectum,
sacramentorum prophanationem exarare possem etc. Scribunt Hedio, Fagius et
reliqui fratres Argentinenses Caesari Spirę hospitium parari et illic
hybernaturum. Iuditium camerę nunc cępit, in quo episcopi, abbates et
canonici a principibus et urbibus sua repetunt cum omnibus bonis, quae hactenus
aliquot annis non receperunt. Tossanus noster nuper Basileę fuit et nescio
quorum consilio lineum habitum suscepit supra laneum, quo utatur concionando et
sacramentis administrando. Quod probare non possum; nam videtur mihi ostium
adversariis esse apertum, ut magis impia illi obtrudant.
In ducatu misere religio unica Christi crucifigitur, de quo forte alias. Orate
pro nobis cum ecclesia vestra, ne in tribulatione deficiamus.
^$Salutabis Rudolphum Gvaltherum et Geroldum Maierum cum omnibus in Christo
fratribus. Amen.
^$Raptim. Richenvillę 18. Octobris anno 1548.
<un>Tuus Erbius.
<lz>[Adresse:] D. henrycho Bullingero, vere theologo et ecclesiae Tigurino
ecclesiastae pio, domino et fratri in Christo semper observando.
