<nr>4532</nr>
<ae>Richard Hilles an Bullinger</ae>
Antwerpen, 20. Dezember 1566.
Zürich StA, E II 369, 147.
Ep.Tig. I, S. 101 ff.
Orig.
Dominus Iesus confortet te in omni re, teque nunc in senium declinantem sustentat, ac tibi maxime in senectute tua
nunquam deficiat!
Tam diu a literis ad te scribendis abstinui, vir doctissime, precipue autem propter meum in Latine scribendo stilum
durum atque barbarum, minusque congruum, ut iam fere ad tuas literas mihi gratissimas, die 28 augusti proxime elapsi
Tiguri scriptas, pudet fere pigetque respondere. Una cum iis literis Helveticarum ecclesiarum confessionem colligatam et
Germanica lingua scriptam a domino Abelo fratre charissimo accepi. Tuo libello (sicuti etiam faties) veterem nostram
amicitiam renovare cupis; atque pro eo magnas habeo gratias. Latinam antea Londini habui per eundem dominum Abelum,
idque, si bene memini, proximis nundinis Francofordię tentis quadragesimalibus prius a te receptis. Liber ipse mihi
bene placet, sicut etiam deberet; doctrina namque pia et sincera ubique in eo traditur.
Dominus Abelus mihi etiam retulit, tres tuas filias maritatas peste extinctas. Non dubito autem eas in domino esse
mortuas: beatę autem sunt ideo, quia nunc non solu[m]modo a laboribus suis cessant, sed etiam absque omni dubio una
cum Christo servatore nostro perenni fruuntur vita, sicuti etiam earum mater, uxor tua pia. Postquam autem sis per
divinam providentiam viduus, nec iuvenis, non dubito quin divi Pauli apostoli sequutus fueris consilium, ubi dicit, "Nam
velim omnes homines esse ut ipse sum. Sed unusquisque proprium donum habet a deo, alius quidem sic, alius autem sic.
Dico autem inconiugatis et viduis, bonum eis est, si manserint ut et ego, etc."  Et iterum: "Alligatus es uxori? ne
queras divortium: solutus es ab uxore? ne queras uxorem."
Laudandus deus, quod 190 homilias in Isaiam prophetam absolveris. Postquam excusse fuerint, mihi earum volumen unum, si
vixero, volente domino comparabo. Non enim dubito quin multo cum fructu prodibunt in lucem. Doleo quod sentis sensim
vires tuas deficere: spero tamen certe deum optimum maximum te in senectute tua non derelicturum; oraboque pro te
illum, sicuti ipse cupis. Faxit deus ut exaudiat, qui dixit, "Quodcunque petieritis patrem in nomine meo, dabit
vobis."
Uxorem meam nomine tuo salvere iubebo. Scio eam gavisuram multum, quam cito de tua bona precatione audiat: valde enim
te diligit profecto. Recreabit eam etiam, cum per me resciet, te quidem adhuc valere utcunque, ut dicis, per dei
gratiam. Graviter laborat coniunx mea subinde de calculo in renibus, imo ad mortem fere aliquando. Tu pro ea dominum
orare digneris, precor. Vereor ne hic morbus illam confitiet tandem. Dominus Abelus postquam ex eius vesica extractus
fuit ingens calculus, non adeo bene habuit. Metuo autem mihi, ne non diu nobis supersit. Vir est pius, amicis fidelis,
et verus Israelita. Uxorem habet, ut audivisti procul dubio vel nosti, piam et honestissimam. Illa bene valet, sed
claudicat pedibus semper, postquam Argentinam reliquit, sicuti illic etiam per biennium antequam eo discessit. "Quem
diligit dominus castigat, corrigit autem omnem filium quem recipit." Et "permultę sunt tribulationes iustorum ; ab iis
omnibus autem liberabit eos deus."
Volo aliquando aliquid ecclesiarum Helveticarum confessionis uxori meae interpretari. Ipsa etiam subinde leget in ea;
intelligit enim linguam vestratem utcunque, et in eadem meditatur nonnunquam.
Tuas alteras literas, imo binas, domine, domi habeo, quas mihi post mortem Marię reginę nostrę nuper misisti:
oblitus autem sum certe, quibus die et anno fuerant Tiguri datę. Habeo tibi pro eis gratias magnas; plenę sunt enim
adhortationis pię et consolationis optimę. Reddat tibi vicissim dominus noster Iesus Christus consolationem uberem
in die illo, quo dissolvetur corpus ab anima tua, et etiam cum iterum adiungetur et restauretur!
Ita mihi per totum fere triennium deficiunt vires, et animus tam pusillus, ut miror subinde me tot annis adhuc
supervixisse. Voluntas tamen domini fiat semper. Cupio autem dissolvi et esse cum Christo.<f1>Vgl. Phil 1, 23.<fe> Interim enim, dum hic maneam,
ita innumeris quandoque crutior curis et solicitudinibus inanibus (propter conditionis mercaturę scilicet vocationem),
ut multo plus mallem, si ita dominus voluerit, tantillis voluptatibus et gaudiis istius mundi vanis, et adeo cruciatibus
et animi perturbationibus permixtis, imo potius nimis conditis, carere, quam talibus frui. Sed domini fiat
voluntas!
Fui hic Antverpię per integros fere tres menses cum dimidio. Interim dominum Christoforum Montium, amicum nostrum
communem, per literas meas quandoque certiorem feci de statu rerum Brabanticarum, maxime autem Antverpiensium; quantum
ad religionis mutationem et evangelicę predicationis tolerationem spectat. Neque dubito, quin de iis rebus ab
Argentinensibus contionatoribus satis novorum acceperis, sive per aliorum fratrum scripta. Idcirco non puto nunc mihi
opus esse de iisdem rescribere.
Iam autem undique dicunt, qui literas ab Hispaniis, Italia, Gallia, Anglia sepius recipiunt, regem Philippum ex Hispania
in proximo vere huc in Brabantiam et omnem Germaniam inferiorem venturum, vel ad totius patrię celebranda comitia (ad
cuius prescriptum omnis religionis controversia reformetur sive transformetur) vel pontifici m superstitionem,
idulatriam et sevitiam restituendum et stabiliendum. Deus autem, in cuius manu sunt corda omnium principum, auferat ab
rege isto et principibus istius regionis corda saxea, detque carnea, ut ad Christum vere ex animo conversi de anteactis
suis peccatis et enorminibus valde doleant, et eos peniteat, quo veniam et miseridordiam a domino consequantur, et
postea eius gloriam totis viribus suis promoveant!
Dolendum est, quod Lutherani quidam, uti scribis, licet pacem offerentes, vexare vos non desinunt. Hic autem Martinisti
(ut cupiunt pleramque nominari Lutherani, potius quam Lutherani) aperte orthodoxos symmistas (quos etiam Calvinistas
denominant) taxare et improbare in contionibus suis publicis non desinunt, sed maxime audent. Habent autem Martinisti
pautiores ecclesias quam orthodoxi; ipsi enim solu[m]modo duas, (quarum unam in magno convocant horrio,) illi autem,
quos vocant Calvinistas, tres habent vel quatuor. Adhuc autem utraque pars (preterquam quendam qui in horrio illo
concionatur) sub diu, et non sub tectis, predicant. Sed iam ante menses fere duos templa edificare ceperunt, et illa
exstruere magna festinatione pergunt. Attamen adhuc parietes (qui ex lateribus et lapidibus constructi sunt) eminent
tantum, et manent intecta templa.
Vale in Christo Iesu, domine colendissime, qui semper te servet! Amen. Antverpię, 20. decembris, anno 1566.
Tuus, Richardus Hilles.
Doctissimo viro domino Henrico Bul[l]ingero, amico suo carissimo.       Tiguri.
