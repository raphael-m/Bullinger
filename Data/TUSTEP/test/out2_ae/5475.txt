<nr>5475</nr>
<ae>Johannes Haller an Bullinger.</ae>
Bern, 9. April 1573.
Zürich StA, E II 370a, 482. / Orig. (Aut.)
S.  Accepi heri post prandium tuas, colendissime domine
compater, quae omnibus
nobis tanto fuerunt gratiores, quanto diutius eas
expectavimus; mirabamur enim,
qui fieret, quod nihil neque abs te neque a magistratu
vestro ad nostrum
scriberetur de rebus Rheticis; videbantur enim initia
illarum satis gravia et
tumultuosa. Interim repentinum et satis diuturnum illud
silentium varias nobis
peperit cogitationes. Gaudemus ergo, quod nunc ex tuis
intelligimus arma illos
deposuisse et tranquillius nunc agere. Miramur autem, qui
interea fiat, quod
etiam ipsi vexillum ad regem mittant, cuius potius
confoederationem deserturi
esse videbantur. Quod autem has et alias, quod simul
misisti, novitates attinet,
misi illa omnia d. Steigero, qui reddere ea non vult,
priusquam hodie senatui
proposuerit. Itaque horum nihil nunc ad te mitto. Salutat
tamen ille te et
gaudet vinum suum tandem Glaronam versus procedere.
Ego iampridem tibi promissa Aretii nostri Problemata mitto
tandem. Libenter ea
citius misissem; sed prius exemplaribus destituebar, postea
deerant nuncii.
Addidi huic alterum exemplar pro domino Gvalthero, quod tu
ei exhibebis. Tuum
exemplar correxi ad correctionem authoris, quantum potui;
nam typographus noster
Lausanensis parum in corrigendo diligens fuit et impeditus
est forte multis in
locis per <gr>kakograjian</gr> authoris. Puto itaque me tibi
non ingratam
corrigendo hoc operam praestitisse. Alterum exemplar, quod
d. Gvalthero mitto,
incorrectum est; poterit tamen una aut altera hora facile ad
alterum tuum
corrigi. Boni consulite, quęso; ego vobis de meo nihil
possum mittere, mitto
ergo de alieno. Misissem etiam d. Simlero exemplar, nisi
existimarem ipsum
authorem ei unum missurum pro ea familiaritate, quę inter
ipsos est. Cupio
autem vestra super his locis audire iudicia. Mitto etiam
tibi simul fasciculum
literarum, quas ante dies aliquot a d. Beza accepi, in quo
opinor invenies
responsionem Porti ad epistolam Carpentarii. Nova alias ex
Gallia nulla habemus
praeter ea, quae ex tuis intelligo apud vos quoque haberi,
nempe obsidionem
Lanserranam esse solutam, Rupellanos se fortiter gerere,
Aumalium esse occisum
et regis spurium Tavanensem obiisse. Ferebatur etiam Condaeo
iuniori crus globo
esse traiectum; sed nullam huic fidem tribuo. Nulla re magis
Rupellanos egere
dicunt quam lignis, propterea quod in vicinis locis et
insulis superioribus
bellis sylvę sint valdae excisae.       Ex Belgio rursus
Albani mors
confirmatur; aiunt autem mortem eius ad duos integros menses
esse dissimulatam,
ita ut tanquam vivo ministeria omnia fuerint exhibita. Mirum
est sane illum ita
sicca morte ad generum Cereris descendisse, non missura
cutem alias nisi plena
cruoris hirudo illa. Non occurrit alias nunc quicquam, nisi
quod de privatis
reipublicae nostrae rebus quędam ad fratrem scripsi, ex
quo illa cognosces.
Salutant te et d. Gvaltherum omnes, quibus nuper libellos
misistis, et vobis
agunt gratias. D. Gvalthero nihil scribo; salutabis illum ex
me et sic quoque tuos omnes. Bernae  9. aprilis 1573.
I[ohannes] Hall[erus] tuus.
Clarissimo viro d. Heinrycho Bullingero seniori, pastori
ecclesiae Tigurinae
fidelissimo, domino meo honorando et compatri charissimo.
