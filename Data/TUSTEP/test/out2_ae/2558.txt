<nr>2558</nr>
<ae>Simon Sulzer an Bullinger</ae>
<od>Basel, 24. Februar 1557</od>
<vo>Autograph: Zürich StA, E II 336, 427.
(Siegel...)</vo>
<dr> <dr>
<re> </re>
<tx>S. Gratissimae mihi tuae literae fuerunt, utquae
nunciarunt optatum Rheticorum comiciorum eventum. Cuperem
autem cognoscere, quaenam illic capita conclusa sint ad
religionis propagationem factura. De Ratisbonensibus comiciis
ego heri cognovi per amicorum literas consensum esse in
colloquium a statibus imperii, quod ternis ab utraque parte
eruditis viris et praeside Maximiliano celebrandum sit,
destinatos hinc d. d. Philippum, Brentium et Schnepfium,
illinc Vicelium, Canisium Iesuitam et nescio quem Hispanum,
locum designatum vel Argentoratum vel Ratisbonam vel
Norimbergam, tempus autem nondum constitutum esse, etsi non in
longum protractum iri existimetur. Dominus faxit, ut, si
adversarii, quod expectamus, pro more perversi pergant
impietatem tueri, confusionem ut meritam reportent et
liberetur tandem ecclesia a tam crassa et manifesta ......
^$Austriacorum postulationem sicut et aliorum quorundam dilatam
arbitror ad proximorum comiciorum eventum, eo quod
determinationem aliquam requirant principes mox ab habito
colloquio. Interea opem contra Turcam condixerunt im zwyfachen
Römer zug, 40000 peditum et 8000 equitum suis sumptibus per
menses octo; sunt tamen, qui existiment pacem a Turca
redemptum iri et reliquam pecuniam in alios usus convertendum.
Vigilantia necessaria est Germaniae, paenitencia et praeces.
De expeditione Gallica Romam conversa scripsit huc dux
Basiliensis, qui et ipse una cum Schaphusensi et reliquis se
adiunxit socium antichristo militaturus. Inhibuerat
magistratus, ne extra regni se educi pateretur; sed quid non
potest pecunia, et declarata hactenus in reliquos indulgentia
praepostera parit proterviam. Unde fit, ut multiplici reatu
implicemur cum horribili scandalo. Vix alius casus ullus me
magis afflixit, dumque multo cogito, non video remedium, nisi
virga severa furoris domini castigemur et humiliemur. Sed bene
vale, mi Bullingere, et nos tuis praecibus iuva.
^$Basileae 24. februarii anno 1557.
^$T[uus] Sulcerus.
<lz>[Adresse ...]: Viro praestantissimo d. Heinricho
Bullingero, domino et symmistae colendissimo suo.
