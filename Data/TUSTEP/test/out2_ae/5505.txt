<nr>5505</nr>
<ae>Tobias Egli an Bullinger.</ae>
(Chur), 31. Mai 1573.
Zürich StA, E II 376, 223. / Orig. (Aut.)
Graub. III, 426 Exc.
S.  Hoc ipso momento, colendissime d. pater, quo tuas
accipio, ad me venit urbis
olim vestrae concivis, qui nunc nostras est, et in literas,
si quas scripturus
essem, inquirit. Ego calamum ocyus arripiens haec brevibus
scribo et satis
demirari nequeo literas meas prolixas ad d. quaestorem,
virum amplissimum, non
esse redditas. Omnes in unum fasciculum colligavi nec scio,
quae causa sit huius
iacturae, quae tamen iactura dici vix potest. Nolo nunc
quicquam amplius de
rebus praesentibus nostris scribere. Habetis responsum a
Thusciano iudicio et
communitatibus nostris, quod fert tabellarius ille noster
Ioannes Mösle d.
Helveticis nunciis. Utinam hoc sit vobis omnibus acceptum!
Fragmenta nulla vidi
inserta in literis tuis. Sed parum id refert; nam cogito
plane me extricare et
quietum reddere, cum videam non aliam esse gratiam maiorem.
Scio, quis sit ille
concionator subfuscus; homo est integer et mediocris
eruditionis. Non diu
tulissent morositatem hominis, si cuiusdam mali fuisset
author. Nescitis
nostrorum hominum mores et ingenia. Egent plaeraeque
communitates opera
ministrorum, quod apud nos minime necesse est. De caeteris
alias.
1573 ultimo maii.
Tuae amplitudini subiectissimus Th[obias] Ic[onius].
Amplissimo viro d. d. Heinrycho Bullingero, Tigurinae
ecclesiae ministro primario, d. suo colendissimo.
