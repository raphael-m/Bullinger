<nr>0341</nr>
<ae>Ambrosius Blarer an Bullinger</ae>
<od>[Griessenberg, 12. Januar 1549]</od>
<vo>Autograph: Zürich StA, E II 338, 1451</vo>
<dr>Bl. III, 6f</dr>
<re> </re>
<tx>
Gott und alles guͦts an lib und seel hie und dört mitt all myner truw und lieb
zuͦ voran, min hertz- und furgeliepter herr und bruͦder. Unser frommer
Buttlerus hat mir ewer schriben wol uberantwurt, des ich euch nitt gnuͦg kan
noch mag danken. Mich fröwt hertzlich, das ewer gmuͤt unverruckt gedenkt in
der lieb gegen mir ze belyben; dann allso ist das min warlich ouch gesynnt;
anderst werdt irs nitt erfaren ewigklich in gott so die lieb bestendig sein. Der
zanck ist im grund warlich kain zanck, wie ir noch heller uss meinem schryben,
so so ir bald empfahen werdt, hab ich yenen der wyl, vernemmen werdt. Die
unversechnen gschefft bemühend mich teglich uber die maasß, sonderlich das mir
so vyl zuͦgschriben wirdt, das ich wol ains aignen schribers bedörfft, sonst
hett ich euch glich nechermal oder yetz vom handel uff ewer schriben geantwurt.
^$Des aids halber acht ich nitt, das ir uff ewer disputation, zuͦ Zuͤrich
gehalten, schweeren muͤssen. Zuͦ ainhelliger lehr nach uswysung gottes wort
sich mitt dem aid zuͦ verbinden, hett ain ander ansechen. Diewyl man alltag
yeden unruͤbigen oder übellehrenden urloben mag, were es alles vyllicht besser
uff ander weg gericht. Aber davon on not vyl zuͦ disputieren; es habe alles
sinen wäg.
^$Ewers urtails byn ich aller ding wol zuͦ friden und ja hoch erfröwt; dann es
gantz nach minem hertzen und gewissen gericht ist. Sag euch des tussendtfaltigen
dank; der gaist göttlicher wyßhait welle euch in all ewerm anligen ewer
getruwer ratgäb sein, damitt ir in allweg seinen willen erkennen und treffen
mögind.
^$Die form meines schreibens an die von B[ern] haben ir ausß billigender copiey
[Hiezu a.R.: "Kan sy nit finden; aber es steht nichts drinn, dann wie ir selbs
geraten und fuͤr guͦt angesechen. Schicks euch zum nechsten."] zuͦ
vernemmen, und wa euch die nitt missfellig, ist mein gantz fruntlich flyssig
beger an euch, den brieff, so ir hiemitt ouch empfacht, uffs furderlichst, so es
gesin mag, gen Bern ze schaffen, diewyl Hallerus ouch alls hefftig uff zytige
antwurt tringt. Hapt ir aber etwas mangel daran, so fuͤgt mirs ze wissen und
behalten den brieff. Will es euch ouch von nöten beduncken, das ich ainen aignen
botten dahin schicke, wie ir dann im klainen brieffle melden, ich solle die
antwurt bald stellen und gen Bern schicken, so wellt zuͦ Zuͤrich ainen uff
minen costen dingen; will ich euch zuͦ dank widerum erlegen; dann ich hie die
leut nitt gehaben mag. Min liebe schwester hat nichts dann leut, deren arbait sy
teglich brucht und nitt on nachtail emperen mag; ir mögts dort wol haben. Synd
so vyl von minen wegen bemuͤgt, dunckts euch von nöten.
^$Die copey der form meines schribens wellt mir wider schicken; dann ich warlich
sonst kain abschrifft hab. Will euchs gern widerum schicken; dann ich on das
fuͤr guͦt ansich, das ir ain copey habind, damitt ir zuͦ verhuͤtung
argwons anderer ursachen dieselbigen etwan zögen kondten; doch lassts nitt
abschriben, damitt sy nitt in böswilliger leut hend kommen, uß ursachen.
Was ir begert habend, das ich nieman anderst schriben welle, ob mir glich
geschriben wurde, sollend ir gantz versicheret sin und aller ding gewisß. Es
schribend mir vyl fuͤrnem leut und rathen mirs vast; aber ich hab gegen kainen
kain wort diser ursachen usgelassen; dann ich wol offt gnuͦg erfaren, wie so
gar nichts verschwygen blypt.
^$Wolphii und der anderen halb, die ir meldt, ist nichts daran gelegen. Ich wyll
mir der bschaidenhait allweg halten, das nieman zuͦ calumnieren billich ursach
usß minem wort oder anderen mynen handlungen haben soll.
^$Das die vier stett sich ainer weyß der antwurt nitt haben verglychen konnen,
ist nitt guͦt; dann diß zwayungen, wie klain die sind, sterckend den find und
verursachend grössers. Möcht wol wissen, ob sy ouch in der substantz der
handlung zwayg gewesen weren, wie man dan sagen will. Der lieb vatter im himel
gebe sine[n] hailgen gaist der ainikait durch den fridfursten Christum, damitt
unß die spaltung nitt zuͦ grund richte.
^$Meiner brieff halb gen Basel beduret mich, das ir damitt sollend gehelliget
sein. Ich schrib mynem vetter ouch davon, ob er dem Staseli empieten köndt. Ich
hett im ouch nechermals bevolchen, die brieff gen Basel euch zuͦ uberantwurten
mitt ainem batzen dem botten trinckgellt; nitt wayß ich, wie ers verstanden
hat, das er zuͦ euch gesagt, ich habs durch ander weg verschafft, sorgen nun,
er habs verloren, schrib im yetz darum. Sag euch grossen danck doctor Nichrusß
halber.
^$Zeytung hab ich nichts, ouch gar nitt gehört von dem, davon ir schribend. Der
oberst in der statt ist gar forchtsam, sorgt immer, die Schwytzer wellind im die
statt innemmen, wellend ettlich fuͤr die warheit sagen. Er hat offt usserhalb
der statt haimlich die muren gegen disem land besichtiget, und kurtzlich ist er
nun selbander by der pulvermyle uff und ab geloffen, alls ob er schellig seye
etc. Der abt von Creutzlingen koufft ain uberschwencklichen, grossen wyn zuͦ
Frouwenfeld und anderschwa; maint man, er kouff inn in die statt, wann yetz das
frombd volck komme, davon man dann sagt, das man mitt wyn wol verfasset seye. Es
sind noch nitt mehr thaimherren in die statt dann zwen und sonst wenig pfaffen,
ouch ain parfuͦssermönich oder zwen. Es ziechend ettlich handtwercksleut gen
Costentz; die wellind die pfaffen bruchen und den burgern ires gellts nitt
gunnen. Es wirt ain seltzsam eh werden. Gott erbarm sich des armen volcks! Man
gibt noch den ustrettnen kain bschaid, ouch den burgern nitt, die gern
anderschwahin zuchind.
^$Es habend zwen frombd söldner mitt buchsen vorm thor zuͦ C[ostentz] wellen
enten oder ander vögel schiessen. Wie nun der ain geladen und schiessen wellen,
hat im die buchs versagt; darnach waist man nitt, wie er die sach ubersechen,
hat die buchs gelassen und sinen mittgesellen durchschossen, das er glich bald
daruff gestorben und sein gesell entrunen ist. Daruff myn lieber bruͦder
bygelegt epigramma gemacht.
^$Ich bitt euch frunttlich, wellt mich berichten, ob ich nitt durch ain wechsel
hundert guldin zuͦ Zürich machen möchte, die ainer zuͦ Basel widerum
gewisslich empfienge; ich gedenck doch, es soltend handelsleut sin under den
ewern, die gen Basel handelten. Were mir gar ain grosser dienst; dann ich
beschick das gelt nitt gern von Basel vyler ursachen halber, die fuͤrfallen
möchten.
Auf dem 1. Blatt ist zu oberst am Rand vermerckt: "Yetz find
ich disen brieff; noch kan ich copey und die andren zwen nitt
finden. Excusato me Hallero; ich kan nitt!."
</tx>
<un>Fehlt</tx>
<lz>[Adresse:] Bullingero suo.
