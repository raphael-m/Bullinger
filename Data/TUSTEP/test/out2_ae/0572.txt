<nr>0572</nr>
<ae>Josua Maler an Bullinger</ae>
<od>Lausanne, 28. August 1549</od>
<vo>Autograph: Zürich StA, E II 355, 129.
(Siegel...)</vo>
<dr> <dr>
<re> </re>
<tx>D. Heinricho Bullingero, ecclesiastae Tigurino, domino ac
Mecoenati suo plurimum colendo, Iosue Pictorius S. D. P.
^$Etsi invitus illiteratis meis literis tantas tuas interrumpam
occupationes (colendissime domine), tamen, quotiescunque
singularem tuam in me meique ordinis adolescentes animadverto,
fieri profecto non potest, ut, nisi ingratitudinis maculam mihi
inuri velim, non tuae humanitati meis literis aliquo modo
gratias agam; experior enim tantam tuam erga me inprimis
benignitatem, ut facile videam, quantum debeam tuo in me studio.
Ex omnibus enim officiis, quae plurima in me contulisti, hoc vel
maximum mihique gratissimum, quod non modo, dum domi agerem,
meis studiis consultum volueris, sed etiam postquam
transmigrandum alio fuerit, ad meliora studia me vocari
effeceris. In Lausannensi enim gymnasio, ad quod tua opera et
studio pervenimus, quantum proficere possim, in linguarum studio
inprimis, quod maxime illinc floret, satis perspicio; tanta enim
cura et diligentia in lingua Graeca, maxime vero Hebrea, et ipsa
theologia singula examinantur, imo enervantur, ut nihil esse
videatur, quod non usu et exercitatione, maxime vero divino
auxilio assequi possimus. Quare merito vobis omnibus, tibi vero
inprimis gratias habemus maximas, qui ita de nostris commodis
cogitaveritis, ut et ad bona studia et ad viros bonos nos venire
curaveritis. Adeo enim omnes, maxime vero D. Petrus Viretus et
D. Ribittus, erga nos propensi sunt, ut et rogent semper,
quarumnam rerum indigeamus, et ipse Ribittus singulis diebus
privatim affini suo Ioanni, itemque Roberto Stephano, typographi
regii filio, mihique Hębrea legat et audita repetat, adeo ut
speremus favente domino nos non sine fructu redituros etc. Faxit
deus optimus maximus, ut nec vestrorum nec parentum opinionem
fallamus, sed vestris admonitionibus et hortationibus piis ita
locum relinquamus, ut nec vos sumptuum poeniteat nec nos
studiorum etc. Faxit idem, ut diu multumque vivas ad communem
nostrorum, tum vero omnium salutem etc.
^$Vale nosque tuae humanitati et paterno studio commendatos habe
etc.
^$Datum Lausannae Sabaudicae 28. augusti anno salutis 1549.
^$Iosue Pictorius tuae humanitati deditissimus f[ilius] etc.
<lz>[Adresse ...]: Domino Heinrico Bullingero, ecclesiae
Tigurinae antistiti vigilantissimo, patrono ac Mecoenati suo
colendissimo.

