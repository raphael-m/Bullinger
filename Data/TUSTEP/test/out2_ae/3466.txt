<nr>3466</nr>
<ae>Johannes Oporin an Bullinger</ae>
<od>
Basel, 25. November 1560.
Basel 30, 28.
Ep.Calv. 3281(XVIII, 249ff.)
S. Ago ingentes gratias de consilio tuo, ut si libellus ille Pinceri, si ad ipsum remittatur, excudi ad proximas nundinas non possit, potius ita, ut a te excudatur neque longius differatur editio, ac tua venia ad ipsum cum impresso libello etiam observationes in eundem vestrae remittantur, quae scio ipsum gratissimo animo accepturum, quippe qui te ultro doctorum hominum apud nos censurae ipsum subiicere velle scripsit.
Alioqui certe, si ad illum remitteretur, non solum ita cito me ab eo
receptum, ut excudi in tempore possit, sed forte nunquam recepturum esse metuo.
Ostendi eundem postquam a te mihi remissus est, et doctori Wolfgango nostro, qui post dies aliquos, quos eo perlegendo impendit, ita mihi respondit (libenter enim ipsius etiam iudicium tibi communicabo): Libellum de domini coena legi integrum, nam quum coepissem ita me nescio qua dulcedine alliciebant principia, invitabant sequentia, ut ante cognitum finem quiescere non potuerim.
Ergo talem inveni, ut mea quidem
censura omnino imprimendum censerem, ne tanta margarita alicui incognita maneat.
Neminem ego hactenus vidi aut legi, qui utriusque partis tam cognitas habuerit rationes, tam distincte tamque apposite de singulis huius controversiae partibus disputatum idque sine omnibus conviciis, quod rarissime hodie aggrediuntur.
Nisi quod autoris nomen additum non est: quod si quoquo modo addi possit, fac ut fiat, ne contra legem nostri magistratus facere videamur.
Etiamsi irascetur ille, modo non peccet.
Haec dominus Wolffgangus.
Tanto itaque alacrius ad illum excudendum me parabo, neque differam longius, nisi donec de Philippi ad Calvinum epistolis quoque, una atque altera saltem, an extorqueri ab eo tua opera possit, certior factus fuero.
Ago itaque et de hoc ipso gratias tibi, quod te iam ad ipsum scripsisse ais.
Sive igitur illae ab eo impetrentur, sive non, satis mihi est, quod tuarum mihi edendarum potestatem facis, quaenam cum iudicio Phil.
ad Palatinum pulchre libello isti Pinceri
adnectentur, atque ita, ut in plurium manus perveniat Pinceri libellus occasionem dabunt, qui forsitan a pluribus alioqui negligeretur ob scriptoris novitatem, et argumenti a tam multis hactenus tractati, et male etiam fere apud plurimos audientis invidiam quasi aut nauseam.
Remitto ad te epistolas tuas, ita ut ab Erasto eas accepi.
Sed ne illis tibi carendum esset, heri statim acceptis literis tuis, quum illas ad Erastum missas remitti ad te velle intelligerem, descripsi omnes una cum
praefatiuncula tua: in qua si quid mutare voles, facilius id ipsum solum quam epistolas simul omnes ad me remittes.
Omnino enim adiicere libello Pinceri statui, nisi tu aliud consilium capias.
Itaque oro quidquid in epistolio tuo illis praefixo mutare voles, item prima quaque occasione ad me mittas.
Doleo equidem Brunnemnimum* [Brunnerum non?) venisse ad me Heidelbergam profecturum.
Non* [Nam?) habebam seria quaedam et valde necessaria, quae eo scriberem, et nisi intra mensem tabellarius
aliquis mihi se offerat eo iturus, proprium tabellarium mittere eo cogor propriis impensis.
Vide*, [Unde?) si quis vestrum forte ibit, quaeso eum ad me prius dirigito; libenter subsidii aliquid ad viaticum addam.
De perturbato Galliae statu valde doleo tantoque magis, quanto maiorem de eo in dies melius habituro spem iamdudum contraxerim.
Orabimus autem deum, patrem domini nostri Iesu Christi, ut gloriae nominis sui rationem habeat et ecclesiae suae tam misere periclitanti succurrat.
Bene vale et ignosce; nimis enim prolixitate nugarum mearum tibi molestus sum.
Basileae  25. novembris anno 1560.
                                     Ioannes Oporinus, tuus ex animo.
[Adresse fehlt.]
