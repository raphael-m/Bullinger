<nr>2574</nr>
<ae>Johannes Calvin an Bullinger</ae>
<od>Genf, 30. März 1557</od>
<vo>Autograph: Paris, Cod. Dupny 102, 24 (Kopie).
(Siegel...)</vo>
<dr>Ep. Calv. 2610 (XVI, 435f)<dr>
<re> </re>
<tx>S. Profectio ad nos tua, crede mihi, non minus utilis
ecclesiae quam tibi privatim iucunda erit. Nam quod praetextu
incommodae valetudinis eam detrectas, longe te errare
existimo. Nihil enim ad firmandas vires reperies aptius.
Moerorem etiam ex affinis tui consulis Lavateri morte
contractum aliqua ex parte vel dilues vel lenies. Hoc
praecipuum est ut de germanicis colloquiis nos quoque
colloquamur.Maior pars, fateor, crasso illo errore cui mederi
vellemus magis fascinata est quam ut spem aliquam sanationis
ostendat. Sunt tamen adhuc nonnulli mansuetiore ingenio apud
quos forte aliquid proficeret labor noster. Ex eorum numero
unus Martinus Scallingius ecclesiae Ratisbonensis minister
mihi scripsit, non dissimulans quid sentiat, fraternam in
coniunctionem retinere cupiens. Scis ut insaniat collega eius
Gallus. Hic vero me nominat praeceptorem et qua potest
moderatione excusat sententiae dissidium. Fovendi certe sunt
tales, vel saltem non exacerbandi. Itaque responsio mea
placida fuit, in qua tamen libere eius confessionem exagito.
Quia tamen perqum exigua spes est de ipsa turba, conventum
qualem fore existimas nunquam optavi. Imo quibuscunque potero
modis dabo semper operam ne vocemur. Verum si contingat,
videndum ne recusatio nobis dedecus et probrum accersat.
Caeterum a conventu multitudinis non metuo. Si cum paucis
congredi velit Philippus, nihil magis expetendum, quia
Brentium et similes minime accerset, sed quos putabit nobis
posse conciliari ut minore cum invidia nobis subscribat. Hoc
eius consilium sicuti probo, ita censeo adiuvandum quoad
licebit. Sed tibi hoc solum in praesentia persuasum esse
velim, ne consilium de tuo ad nos adventu mutes. D. Petrum
Martyrem et D. Gualtherum vehementer rogo ut te urgeant. Eos
et reliquos symmystas peramanter salutabis meo nomine, cum
familia tua. Dominus vos servet incolumes spirituque suo
regat.
^$Genevae 3. Calendas Aprilis 1557.
^$Ioannes Calvinus tuus.
<lz>[Adresse ...]: Ornatissimo viro D. Henricho Bullingero
Tigurinae ecclesiae fido pastori fratri et symmystae
honorando.
