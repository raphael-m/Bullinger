<nr>1194</nr>
<ae>Matthias Erb an Bullinger</ae>
Reichenweier, 15. September 1551.
Orig. (Aut.)
Deutsche Teilübersetzung: Horning, S. 45f. (Datiert auf 1552.)
Gratia Christi tecum. Voglerus, meus compater, qui semestri
apud vos fuit, abunde significavit, quo cardine res
nostrę
versentur. Rumores varii audiuntur, quorum catastrophen
utinam videamus feliciter tandem finiri. Tempus est orandi
in spiritu et veritate, ne deficiat fides nostra.
Antichristus furit; summi sacerdotes cum principibus
tenebrarum convenerunt adversus dominum et Christum eius.
Quid Augustę actum cum dei ministris, ex principe nostro
intellexisti; ille enim ea, quae habet a duce Christophoro
ad te dedit, dum superiori hebdomada eram Basileę.
Strasburgenses trepidant timentes, ne cogantur fugere in
hyeme propter inconstantiam magistratus. Episcopus
Strasburgensis, olim veritatis publicus assertor, atque
ministrorum Christi singularis patronus, omnino defitiens
factus est nunc publicus desertor. Cum octo equitibus
Tridentum petit ad concilium impiorum patriam nostram suis
cruentis machinatibus proditurus. Putant brevi rediturum,
sed titulo legati, ut, quę patres illi conscripti
decreverint, exequatur. Nolunt diutius protelare ir
bluͦtbad, ne quid inter os et offam et ne vivum cadaver
Caesaris, quo ceu spectro ad terrendum pios abutuntur, per
mortem intercipiatur. Verum deus ex improviso etc., qui et
enixissime orandus, ne adversarii triumphantes nomen dei
sanctum perpetuo calumnientur. Utinam, priusquam hoc
terrenum deposuero habitaculum, videam dei ultionem;
alacriori animo cygneam cantionem dicerem: "Nunc dimittis
servum tuum, domine" etc. Salutant vos fratres omnes, qui
hodie in nuptiis amanuensis nostri fuerunt, pręsertim
Nicolaus Regius. Orate pro nobis, ut crucem Christi cum
patientia ad finem usque feramus. Amen.  Richenvillę  15.
septembris 1551.
T[uus] Erbius.
Ornatissimo viro, pietatis et vere religionis antistiti d.
Heinrycho Bullingero Tigurino, fratri suo semper observando.
