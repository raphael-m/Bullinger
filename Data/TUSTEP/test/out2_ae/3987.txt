<nr>3987</nr>
<ae>Christoph Thretius an Bullinger</ae>
Marburg, 20. Juli 1563.
Zürich StA, E II 367, 200-03.
Wotschke, S. 203ff.
S. P.  Nullas te a nobis accepisse litteras ac ne tenui quidem
auditione de nostri itineris successu quicquam percepisse
epistola tua  18. iunii die scripta significas, domine ac pater
colendissime.
Quae res tanta me molestia affecit, ut non recorder
maiorem me dolorem a multis diebus sensisse.
Veniebat enim mihi
in mentem solicitudo illa de pueris tua, in qua te adhuc pro
paterna benignitate esse scribis, moerorque ille statim me
afflixit, quem in litteris paternum exprimis.
Verum id culpa
nostra non esse factum, mi pater, obsecro, ut credas, quam culpam
ut a me et a pueris removeam, recitabo, quibus ex locis de
profectione nostra ad vos perscripserimus.
Ac primum Basilaea,
quibus literis librum Sta.
Orichovii (cui Chymerae nomen)<fn>Stanislas Orzechowiski (1513-1566).</fn> in
Stancarum scriptum adiunxi,<fn>Zu dieser Schrift s. <a>Bèze, Corr.</a> VI 92, Anm. 14; <a>Wotschke</a> 186, Anm. 2.</fn> quem popularis quidam meus Stanislaus
Kerner, qui apud Oporinum habitat, ad te transmittendum suscepit
et, quoniam id non praestitit, ut video, eum ego iam inde
graviter accuso et per litteras expostulo.
Sed te simul oro, ut
et tu hunc Orichovii librum ab eo repetas et d.
Simlero legendum
tradas.
Mirus ibi videri vult artifex Orichovius tantumque nomen
est hoc scripto consecutus, ut ipsemet Chimerae appellatione in
perpetuum sit dignus.
Basilaea vero Argentoratum navi ubi
descendimus diebusque octo commorati, iterum ad vos inde litteras
scribebamus, sed pleniores Heidelberga cum gratiarum actione pro
pietate in nos vestra, cuius vestigia novo benignitatis exemplo
multis scriptis vestris eo praemiseratis.
Eaedem litterae
continebant, quae de principe Lantgravio ibi nobis viso et de
Christophoro filio tuo scribenda erant.
Ac mirum esset, si decem
et octo diebus ad vos non fuissent perlatae, praesertim cum d.
Erastus nunquam incertis tabellariis litteras committere soleat.
De iis vero, quas Francofurto ego unicas exaravi, non multum
essem sol[l]icitus, si priores ad manus vestras venissent.
Nam
iis saltem significaveram, qua commoditate pueri Lipsiam usque
vehendi erant, quae vectio successit tandem feliciter ex dei
gratia.
Nam quinta iunii Lipsiam salvi ac incolumes ingressi sumus, quo
in loco ea imprimis grata acciderunt, quod ad vos dare litteras
commodissime contigit.
Iost enim ille Kassiliensis, principis
Lantgravii tabellarius, Dresda ab electore Augusto rediens
nostras plenissimas litteras ad vos omnes perferendas accepit,
quas quoniam video vos nondum recepisse, breviter de statu
puerorum hisce perstringam, quibus ut utiliter prospicerem, in
inquirendo commodo hospitio dies aliquot insumpsi, quae
difficultas ex mira et varia ibi vivendi ratione evenit.
Nam
alibi habitatio, alibi victus quaerendus, tum ad habitationem
lectisternia paranda, ad victum potus seorsim procurandus, quae
ratio nostris pueris quam incommoda futura fuisset, facile
coniicere potes.
Verum adiutus opera viri optimi ac pii medici
cuiusdam, ad quem d.
Gesnerus mihi literas dederat, vidua quaedam
matrona gravis in aedes suas satis commodas pueros recepit.
Cui
pro habitatione, victu, lectisterniis singulis septimanis singuli
florenum numerant lignis exceptis, ablutionibus et candelis.
Minoris nullo pacto conducere potuimus.
Imo et in eo gratiam se
praestitisse vidua affirmabat, nam talerum a singulis dari sibi
optabat.
Haec breviter de pueris, praesertim cum latius in
superioribus litteris.
Quod vero ad me attinet, ego in hac expeditione nostrorum contra
Moschum certis de caussis, quas ex amicorum litteris Lipsiae
cognovi, patriam non sum ingressus.
Nollem enim meam amplius
operam aulis sectandis in fremitu armorum absque legitima
vocatione perdere, emanere ob id adhuc per integram septembrem
mensem malui.
Cum scriptis vero omnibus vestris ac litteris
putavi moram non esse faciendam, ne felicissimus progressus
ecclesiarum ortodoxarum, de quo multa scribuntur, impediretur,
itaque conducto sex taleris tabellario Cracoviam ad ministrorum
manus omnia misi.
Ipse vero Marburgum retrocessi, exceptus sum a
d.
Hipperio propter te humanissime, apud quem vivo suaviter
utiliter tuae eximiae pietatis ac benignitatis memoriam summa cum
observatione assidue recolens.
Diutius autem hic non haerebo quam
ad nundinas Francofordianas, in quibus de consilio et hortatu tuo
aliquot patrum comparare mihi statui.
Nundinis exactis recta in
patriam me Christo propitio recipio.
Et nisi scirem illo tempore,
quo Froscheverus Francofortum iter parat, te occupatissimum fore,
peterem maiorem in modum a te, pater benignissime, quod a me, ut
facerem, fratres nostri, verbi dei ministri, efflagitant, ut
videlicet litteras ad principem Radivilum, palatinum Wilnensem,
de hac Blandratica caussa deque tota controversia scriberes ac
praemoneres eum, caveat, ne tanta impietate inficiatur, aut si
iam est infectus (ut ferunt) descendat in considerationem caussae
diligentius et videat, quid agat.
Et quoniam ortodoxi ministri,
qui se huic impietati Blandraticae opponunt, per totam Poloniam
sunt a Blandratistis traducti, quasi diversum a sacra scriptura
et ab ortodoxa confessione docerent, obsecrant vos per Iesum
Christum, ut testimonio vestro eos ornare velitis, quod a
confessione vestrarum ecclesiarum non discedunt, cuius rei
argumentum est ipsorum refugium in hac gravissima caussa ad vos.
Exprimi itaque nomina praecipuorum seniorum cupiunt in litteris
tuis ad Vilnensem palatinum ut Sarnicii, Iacobi Sylvii, Pauli
Gilovii, Stanislai Wissnovicii.
Nam ita decretum est, ut hanc
caussam coram principe ipsi cum adversariis agant.
Verum ut
fretus tua benignitate optatis illorum audacius optempero, ita
considerans gravissimas tuas occupationes impetraturum me vix
sperare audeo, quod tamen si fiet, ut tua est ad bene merendum de
nostris ecclesiis facilitas, optarem cum hisce litteris exemplar
simul earum ad me per Froscheverum mitti.
Illud quoque apprime
necessarium esse iudico et nomine puerorum a te valde peto, ut ad
magn.
d.
Cikovium patrem illorum ea ipsa de re iterum scribas.
Gregorius enim ille Paulus tabularius totus in eo est, ut hunc
virum optimum d.
Cikovium in sententiam suam pertrahat.
Et iam
aliquoties coetus suos in aedibus d.
Cikovii eo absente habuit.
Omnes alii iudicant tua autoritate saltem d.
Cikovium retineri.
Isti vero trithei nescio quid monstri alunt, cum in eo viro ad se
pertrahendo tantum laborant.
Facies igitur et ob deum ipsum et ob
filiorum eius amorem.
Eas ego litteras in ipsius manus tradere
ipse cupio.
Caeterum non dubito te ex Sarnicii litteris
cognovisse statum polonicarum ecclesiarum, de quo omnia felicia
ex dei gratia omnes conceperunt, modo a vobis, quos semel
suscepistis adiuvandos in gloria dei promovenda, non deserantur.
De Felicis autem Crucigeri morte si nihil perscripsit, ita
accipe, in quo viro alias bono mirandum iudicium apparuit.
Nam
cum iussus sit ob hoc impium dogma ministerium relinquere a
domino et patrono illarum ecclesiarum, quibus praeerat,
Pinczoviam migrare ad Italorum coetum decreverat.
Die itaque
paschatos iam suis pro concione valedicebat, qua finita subito in
terram concidit nec amplius loqui ex eo momento potuit, tandem
dei sequenti ex hac vita migravit.
Cui ut dominus deus sit
propitius ex animo opto.
Scribit praeterea Sarnicius se scriptum
illud d.
Calvini in Stancarum recuperasse et una cum literis,
quas tu ad nos soluto fasciculo remisisti, inclusisse.
Non dubito
te illud Genevam ad dominum Calvinum sine mora transmisisse, ita
ut expectem ad proximas nundinas de utroque negocio Stancarico et
Blandratico aliquam, ut promiserat, solidam tractationem et
explicationem.
De libello, quem sub alterius nomine se edidisse
et simul cum litteris ad vos misisse dicit Sarnicius, rogo ut
tuum iudicium ad me perscribere velis et si id commode per
Froschouerum possit, illum ipsum libellum Francofurtum mittas.
Remittam iterum per eundem, ubi saltem perlegero.
Multum enim
interest, ut cognoscam, quid et nostri contra adversarios
afferant, antequam ad eos perveniam.
Id ne graveris mihi
concedere, obsecro.
Ac iam felicissime et diutissime vale, mi pater colendissime cum
universa tua familia sanctaque ecclesia.
Saluto reverenter ac
officiose piisimam foeminam matrem nostram liberosque omnes tuos.
Symmistis tuis observantiam, quam debeo, offero.
Dat.
Marpurgi Hessorum  20. iulii 1563.
                                Addictissimus ac tui
observantissimus
                                              Christ.
Thretius.
