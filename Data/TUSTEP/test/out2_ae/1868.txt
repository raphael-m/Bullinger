<nr>1868</nr>
<ae>Johannes Haller an Bullinger</ae>
Bern, 23. Februar 1554.
Zürich StA, E II 359, 2942. / Orig.(Aut.)
S.  Accepi tuas proxime, honorande domine compater, una cum
exemplari tuae De gratia dei iustificante lucubrationis, pro
quo ingentes tibi habeo gratias non meo tantum nomine
privatim, sed et publico ecclesiae nomine, quae tibi multum
gratiae debet pro tuis tam piis laboribus, quibus non solum
pręsenti, sed et futuro saeculo puram subministrare
contra
omnes hęreses veritatem non cessas. Dominus te nobis quam
diutissime servet integrum et incolumem, ut tua multi
pietate frui possint. Caeterum, quod Clauserum attinet et
antiquatam de militibus puniendis constitutionem supra modum
exulceror. Excepit me hic annus duabus istis gravissimis
conflictationibus, quarum tamen altera satis bene cessit;
utinam altera quoque tam foelicem sortiretur exitum. Video
enim, quid moliantur impii, quorum impetum nisi frangat
dominus, actum erit de omni pietate et iustitita. Prolabemur
turpiter ad omnes sordes veteres et ad vomitum nostrum
revertemur.<f1>Vgl. Spr 26, 11; 2Petr 2, 22.<fe> Dominus misereatur nostri et det nobis spiritum
fortem ac prudentem eiusmodi malis obviam eundi et
subsecutura pericula declinandi. Senatum hisce diebus,
antequam eligatur novus magistratus, accedemus communiter
et, quantum in nobis est, hortabimur, ne dei suique obliti
agant, quod ipsis coram deo et hominibus dedecorosum sit
futurum. Dominus det successum.       Rerum novarum certi
nihil habeo. Fertur de strage quadam facta in Anglia, in qua
Caesareani succubuerint et occubuerint magna ex parte. Quam
hoc sit verum, nescio; tu sine dubio habebis certa. Ferunt
etiam de castro Twiel, quod fere duci Wirtembergensi dolo
quorundam equitum fuisset ereptum; incertum tamen esse, qui
fuerint hi. Hoc ex te certo cognoscere cupimus. Alia quod
scribam non habeo. Exemplaria historiae Servetianę vel
potius apologię contra illum nescio an per hunc nuncium
mittere possim; si non possim, feret tamen ea secum
Witenbachii nepos, qui sequente veniet septimana. Bene vale
cum tuis omnibus, quos meo meorumque nomine diligenter
salutabis una cum fratribus et symmystis omnibus, dominis
meis colendissimis.  Bernae  23. februarii 1554.
Ioannes Hallerus tuus.
Clarissimo viro d. Heinrycho Bullingero, pastori ecclesiae
Tigurinae fidelissimo, domino ac compatri suo charissimo.
Zürich  m. Heinrych Bullingernn.
