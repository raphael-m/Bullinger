<nr>1274</nr>
<ae>Theodor Beza an Bullinger</ae>
<od>Lausanne, 2. Dezember (1551)</od>
<vo>Genf  118, 26. / Orig.(Aut.)</vo>
<dr>Ep.Calv. 4160 (XX, 404f)</dr>
<re>Regest</re>
<tx>S. et pacem a domino. Erat nuper apud me d. Calvinus, quum
tuae illi redderentur literae una cum doctissimo et valde
pio tuo opusculo, quod tyranno nostro dedicasti. Is utinam
vel micam habeat verae pietatis, tantum abest, ut
christianissimi cognomento sit dignus, quod ego certe
mirarer in scriptis ad illum tuis apparere, nisi te satis
intelligerem hac appellatione illum officii admonere
voluisse. Quoties tamen cogito, quae sint eius non tantum
domestica probra et flagitia, sed etiam crudelissima facta
in filios dei, opto vel illum a nostris hominibus omnino non
appellari vel certe posteritatis causa falso hoc titulo non
ornari. Absit autem, ut consilium tuum reprehendam, mi
pater; non ita insanio, imo vero non possum satis praedicare
eximium tuum in nostros Gallos studium et precari non
desino, ne frustra hunc illi laborem impenderis. Sed de his
hactenus.
Caeterum expectabam omnino, quum d. Calvinus eum fasciculum
literarum aperiret, ut ad postremas literas meas aliquid
responderes, de quibus quum ne <gr>gru</gr> quidem, suspicor
vel eas esse interceptas (quod sane nollem multis de causis)
vel, quo tempore ad Calvinum scribebas, tibi nondum redditas
fuisse. Verum tu nos hoc metu propediem, ut spero,
liberabis. Caetera hic se habent, ut solent: mira hominum
negligentia et plus quam supina in tantis malis securitas
..........
