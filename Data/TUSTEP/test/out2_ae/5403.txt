<nr>5403</nr>
<ae>Flüchtige französische Prediger an die Zürcher Prediger.</ae>
Genf, 4. Dezember 1572.
Zürich ZB, Ms F 58, 588f. / Kopie (18..Jhdt.)
Non existimamus, patres ac fratres in domino plurimum
observandi, Gallicarum
ecclesiarum horrendam et omnium longe maximam calamitatem
esse vobis exponendam,
non solum quod ad tragicos illos furores satis exponendos
verba nobis deesse
fateamur, sed quod etiam vereamur nostrum illud vulnus nova
commemoratione
refricare. Neque dubitamus vel ipso rumore nunc iam vos rem
omnem, id est
crudelitatem antehac ab omnibus seculis inauditam audivisse
atque etiam ad earum
rerum auditum cohorruisse, quas ipsi praesentes et videmus
et magna ex parte
sensimus. Hoc unum tamen dicemus: impetu in nostras
ecclesias a perfidis et
coniuratis evangelii hostibus simul facto piorum strage ad
multa millia hominum
edita, direptis eorum facultatibus, eversis incensisque
templis, interdicta
evangelii praedicatione, denique tota Gallia diffuso cruore
passim inundante nos
ex tanto naufragio ut tabulas aliquot multis variisque
periculis summo dei
servatoris beneficio superatis huc tandem appulisse. Atque
si tantae calamitati
aliquid addi posset, ad illam communem haec quoque privata
accederet miseria,
quod nihil pene nobis praeter vitam ipsam sit reliquum.
Haec, patres ac fratres
observandi, eo commemoramus, primum ut vestris ad deum
sanctissimis precibus tot
collapsarum ecclesiarum rudera nosque ipsos ex animo
commendemus, deinde ut vos
rogemus pro christiana illa charitate, quam in vobis toties
sumus experti, et d.
Ricaldum, fratrem et symmistam nostrum, qui has vobis
reddidit et rerum
nostrarum statum fuse narraturus est, authoritate, gratia et
consilio erga
magnificum et amplissimum senatum vestrum adiuvetis. Ad
ipsum enim cum mandatis
missus est a multis iisque nobilibus familiis Gallicis.
Quare ut ab illo singula
benigne audiatis, ea praesertim, quae ad legationem
pertinent, vestramque operam
interponere dignemini, quam plurimum obsecramus. Praeterea,
si vestro etiam
favore piisque cohortationibus ac sua inprimis charitate
ductus magnificus et
amplissimus senatus nostram inopiam sua liberalitate
sublevarit et laborantia
Christi membra christiana commiseratione refocillaverit, rem
feceritis vestra
pietate et clementia dignissimam. Deus, misericordiarum
pater, per unigenitum
Iesum Christum vestris laboribus perpetuo benedicat eosque
promoveat ad suum
honorem et ecclesiae aedificationem ac vestram amplissimam
et vere christianam
rempublicam suo spiritu confirmet, praesidio tueatur et
omnium bonorum copia magis ac magis in dies locupletet!
Genevae  4. decembris 1572.
Vestri in domino fratres obseqiuentissimi ministri Gallici
ex ipsis leonum faucibus erepti
Perillatus, Theopsaltes, Quinsonus
C. Valerius nomine totius coetus.
Reverendis viris ac nobis in domino plurimum observandis
patribus et fratribus
fidis ministris et doctoribus ecclesiae Tigurinae.
