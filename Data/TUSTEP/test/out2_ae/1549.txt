<nr>1549</nr>
<ae>Konrad Lycosthenes an Bullinger</ae>
Basel, 19. Februar 1553.
Zürich StA, E II 366, 2. / Orig.(Aut.)
S. D. Quas proxime ad me misisti literas, vir clarissime,
diligenter Argentinam cum Oporini nostri fasciculo peferri
curavi, quod ideo siginificare praesentibus literis volui,
ut omni sollicitudine tuam pietatem liberarem. Gratulor
autem domino Christophoro Montio, viro omnium doctissimo,
quem e vita exemptum dolebamus plurimum, proinde vix dici
potest, quantum literis tuis, quae hominem adhuc incolumem
indicabant, sim recreatus. Sed habet dominus Montius hoc
commune cum Caesare, quem iam aliquocies diem suum obiisse
vani homines sparserunt, quo adversariis gaudium quasi in
sinum effunderent. Quod autem ad libros, quos ante aliquot
menses a me peciisti, attinet, negocium omne Petro
Mechlingensi commiseram, qui eos cum caeteris ab
Argentinensibus peciit, sed frustra, ut video. Magna est
hodie vectorum improbitas, qui ex Francfordia et Argentina
Basileam usque triplam vel quadruplam efflagitare non
erubescunt, quo factum est, ut libri ante sex vel octo mens
s a nostratibus coempti Francfordiae aliisque locis
hęreant et a bonis subinde viris efflagitentur frustra.
Proinde non est, ut meam in rebus tuis curandis fidem
accuses, qui in gravioribus me tuae pietati obstrictum esse
lubens agnosco.  Novarum rerum nihil habemus modo; communis
tamen fama est Caesarem etiam atque marchionem Albertum
dimisisse milites et propositas esse pacis conditiones inter
Caesarem et Gallum, sed nescio quales. Dominus Ioannes
Iunius, Aroviensis ecclesiastes, 17. iunii mensis die apud
nos concionatus est, quem apud divum Petrum Sultzeri locum
adepturum speramus. Vale cum familia.  19. februarii anno
1553.
T[uus] Lycosthenes.
Pietate simul ac eruditione praestantissimo viro d. Henricho
Bullingero, ecclesiae Tigurinae ministro, domino atque amico
colendissimo.                        Tigurum.
