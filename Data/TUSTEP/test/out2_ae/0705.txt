<nr>0705</nr>
<ae>Johannes Haller an Bullinger</ae>
Bern, 28. Januar 1550.
Zürich StA, E II 370, 114. / Orig.(Aut.)
S.  Nihil nunc habeo, quod non scripserim prius.
Conquerebaris proxime, quod
rarius scriberem; ego vero iustius de te hoc queror, qui ad
tot meas, quas iam
de rebus meis scripseram, non semel responderis. Legatis,
qui Badenae sunt,
commissum est et meum negotium; expecto nunc responsum.
Legati sunt d. Ioannes
Rudolphus ab Erlach et pandereta Tormannus, prior
aliquantulum doctus, Bernatium
omnium ditissimus est, moribus mansuetis et tractabilis, qui
tamen res meas
hactenus parum curavit, utpote qui semper adversariae parti
favere visus est;
alter de lanionum tribu, homo austerus et durus, nostris
tamen partibus non
adversus, quod te propterea scire volo, ut quomodo ipsos
tractes, intelligas.
Quaestor adhuc domi suae residet nullos amplius sentiens
dolores, praeterquam
quod ambulare nequit. Salutat is te diligenter, sic quoque
d. Musculus. Et d. Iacobus a Burgundia, Fallesii comes, Caesaris propinquus, te
salutari ex se
vult; scripsit enim hisce diebus ad me simulque misit
literas has ad te
pertinentes, quas ex Anglia acceperit. Manum Ulmeniss
agnosco; si quid novi
contineant, fac, sciamus hic quoque. Bene vale. Saluta ex me
totam domum tuam;
salutat vos quoque mea et d. Musculi familia. Bernae  28.
ianuarii 1550.
Tuus in domino Ioan[nes] Hallerus.
Postquam has scripsissem et is, cui traditurus eram,
differret abitum, ecce
venit Zenggius et tuas mihi affert, ad quas quod in
praesentiarum respondeam,
nihil habeo. Quam mihi multis modis et nominibus molestum
futurum sit, sic ut
hic maneam, non ignoras. Fiat tamen voluntas domini! Si mihi
malę grates
referuntur a mundo, a domino tamen expecto retributionem,
cui consecratus sum.
Ex literis tuis ad d. Musculum datis deprehendo facile, quam
studium tuum
propendeat huc omne, ut huc detinear; puto te animo non malo
facere. Interim
tamen parum bene rebus meis consulitur, et ego meliora
meritus a vestro
consortio extrudor. Sed ita sum affectus, quod, si ita
domino videatur, maiora
etiam propter ipsum relinquere velim.  Vale.
Clarissimo viro fidelique Christi et ecclesiae ministro d.
Heinrycho Bullingero,
pastori ecclesiae Tigurinae vigilantissimo, domino et
compatri suo colendissimo.
Zürich m. Heinrych Bullinger.
