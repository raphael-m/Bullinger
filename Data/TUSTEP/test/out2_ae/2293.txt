<nr>2293</nr>
<ae>Vincentius Magius an Bullinger</ae>
<od>Chur, 16. Dezember 1555</od>
<vo>Autograph: Zürich StA, E II 365, 186ff.
(Siegel...)</vo>
<dr>Gr. I, S. 426ff.<dr>
<re> </re>
<tx>A. salvatore S.
^$Ea animi ioconditate ac lętitia, mi doctissime Henrice, qua decet
Christianum, salutationem manu tua apostolica papyro inscriptam suscipiens sum
et in his lętatus, quę tuo nomine per Galitium nostri amantissimum dicta
fuere, spe illa coelesti(?) cor[r]oboratus, ut tandem in domo Dei illa magna una
simul ambulantes fruamur ea salute aeterna, quam literis tuo Magio precatus es,
amen. Quod vero meas ineruditas liters optes etsi aliquoties Prisciani caput
calamo pungendum mihi fuerit attamen, quum aliquid novi nactus fuero, ne videar
inhumanus, morem tibi humanissimo ex animo geram. Nunc non est, quod e
promptuario meo mittam preter hoc, quod ex amici literis a Vienna omnia, quę
ad nostrum Galitium de Germania deque rege et regno Polonię scripsisti,
comprobata fuere. Orandum est, ut, quod dominus exercituum in Germaniam operatus
est, dignetur pro sui gloria confirmare regi et regno Polonię fidem augendo,
principesque omnes terrę utnon tam theodidactos quam re potentes reddat,
quatenus pauperes conquerentes, inopes deffensore carentes a fraude, ab iniuria,
a tyrannide Antichristi liberentur illorumque sanguis innocens vindicetur, qui
ut scripsisti nuper in templum et altare Baal effusus est per Iazabelem illam ab
inferis Antichristi pręstigiis revocatam, ac quottidie spargitur ut dicis per
Achabum regem, pro quo sanguineo cruore o admirabile, o inenar[r]abile, o
sacrosanctum, o tremendum sacramentum Christus ille filius Dei unigenitus et
ipse Deus factus in signum maledictum habondo (!) sanguinem effudit, amen. De
vulpecula autem illa papyro depicta nihil aliud in presentiarum dicam, nisi quod
omnibus mortalibus notissimum esse non ambigo: nempe animal esse omni malitia
pręditum, fraude armatum, insidiis instructum, etsi sepissime malitia, fraude
ac hominum insidiis capitur et excoriatur. Verum si datum esset meo cum
Bul[l]ingero in Patmo insula enigmata scribere, hoc unum tantum dicam: misterium
egressionis vulpeculę a cavea, si ad Iunii mensem adviserit, fore tibi
aperiendum. Interea expectans expectabo et ego sacrosancta illa misteria literis
tuis promissa et in compendium redacta necnon et quę fueris in Apocalypsim
operatus, licet, ut mihi videtur, quisquis fuerit auctor sibi soli ut ita dicam
voluerit enigmatizari. Nam Iohannem illum, qui misterium misteriorum ecclesię
Dei aperte tradidit dicens: "In principio erat verbum, et verbum erat apud Deum,
et Deus erat verbum" etc. sub enigmatum plaustro non credo sudasse, et ut verum
meo doctissimo Henrico fatear, quoties ea, quę iussu genii septem ecclesiis
Asianis Iohannes ille scripsit, cum his confero, quę Paulus septem ecclesiis
literis mandavit, frigescunt apud Magium et ignis et coruscationes ut fulgura,
nec multum movent illum tonitrua, terrę motus, sonitus acquarum et
citarizantium in citaris et cętera spectra et portenta Apocalipsea, imo omnia
mihi illa in parietem depicta non aliter quam ignis purgatorii, quum in apostoli
scriptis versor, esse videntur. Nonne tonare Pulum dices, quum Christum Iesum et
hunc crucifixum prędicat at[t]estans nihil aliud scire pręterquam hunc
crucifixum, Iudeis scandalum, gentibus stultitiam, verum vocatis crucifixum, Dei
potentiam Deique sapientiam. Nonne vere coruscat Paulus, quum ad apostolum non
ab hominibus neque per homines, sed per Christum vocatum scribit? Nonne
fulgurat, quum pręsumit angelum de coelo execrari, Petrum non recto pede ad
veritatem evangelii incedentem in faciem percutere? Nonne terremotu tremefacit
pseudoapostolos, quum ap[p]ellat illos inimicos crucis Christi, quum se prefert
omnibus apostolis scribens se nihil accipisse ab his, qui in ecclesia
censebantur columnas (?) esse? Vere, ut multa alia pretermit[t]am, hę
coruscationes, tonitrua, fulgura, terremotus, strepitus acquarum, sonitus
tubę et citarizantium ab organo Dei egressa superant ni fallor omnis illos
Apocalypseos terrores, omnia illa portenta et omnia misteria in hanc usque diem
abscondita, licet et multi pii ac doctissimi viri ad illa aperienda insudarunt.
Donet tibi igitur omnipotens Deus genium illum in tui obsequium, qui
sacramentum, in quo omnia sacrame[n]ta continentur, Marię virgini ap[p]ortans
universo orbi clare exposuit, quatenus et tibi inserviens per te quoque
Apocalipsea illa involucra explicentur, et(?) ad Dei gloriam Iohannes ille
tandem ab ecclesia intelligatur, amen. Salutem in Christo tibi, frater
charissime, una cum ceteris cooperariis in evangelio, Pellicano, Bibliandro,
Occhino, Gualtero, Iosia, et cum omnibus, qui Christum diligunt, opto. Si quis
vero non amat dominum Iesum, anathema sit, maranatha. Valete omnes et vos
vallate a valsis fratribus, qui summo studio (subversa sacrosancta Domini mensa)
maccellum sibi ipsis erigunt dentes ac ventres cum Caparnaitis parantes ad
Chrsitum dilaniandum, qu[u]m tamen corpore glorificato ad dexteram patris sedeat
venturus non citius quam ad diem novissimum iudicare vivos et mortuos, qui, etsi
corpore (ut homo) ad Caparnitas descenderet, illis voracibus corpus suum
nequaquam tradere posset; nam ipse mortuus est semel nec amplius mori potest
neque dicere: "Hoc est corpus meum, quod pro vobis traditur; hic est sanguis meus, qui pro vobis effunditur."
^$Relinquitur ergo tantum ecclesię Dei sacrosancta mortis Christi memoria, ob
quam in congregatione iustorum Deo, patri nostro (cena sanctissima parata)
gratię agentur(?), in qua, ut vere Christi caro fidei dentibus comeditur et
gustu sanguis bibitur et degustatur, Deus suę ecclesię misereatur, amen.
^$ Gratia Domini tecum, Curię, XVI. Decembris MDLV. Ponticella noster, quum
has meas clauderem literas, superveniens rogavit, ut nomine suo tibi in Christo plurimam salutem dicerem.
^$Vincentius Magius, theodidactus Brisianus.
^$<lz>[Adresse ...]: [Jesu] Christi apostolo [Hen]rico Bul[l]ingero. Tiguri.
