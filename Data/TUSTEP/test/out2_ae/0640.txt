<nr>0640</nr>
<ae>Michael Schlatter an Bullinger</ae>
<od>Biel, 10. November 1549</od>
<vo>Autograph: Zürich StA, E II 337, 421.
(Siegel...)</vo>
<dr>Ep. Calv. 1302 (XIII, 445ff.)<dr>
<re> </re>
<tx>Ornatissimo viro D. Heinrycho Bullingero Tigurinae ecclesiae
antistiti fidelissimo praeceptori suo in domino colendissimo.
Gratiam et pacem a deo patre nostro per Iesum Christum dominum
nostrum.
^$Literas tuas, ornatissime vir, idemque nobis in domino
colendissime praeceptor, 1. octobris datas 24. demum eiusdem
mensis die accepimus, una cum exemplari Consensionis vestrae in
re sacramentaria. Ad quas si forte serius opinione tua
respondere videbor, duplici quaeso nomine meam illam
cunctationem tibi purgatam habeas. Primum quod tuae illae
literae tardius nobis quam oportebat redditae sunt. Deinde quod
descripto exemplari Consensionis vestrae non statim ad manum
nobis erat nuntius certus, cui illud referendum tibi tuto
imponere possemus. Quare hanc qualemcunque moram nostram aequi
bonique consulito.
^$Capita Consensionis vestrae in re sacramentaria non tantum D.
Iacobus Wirbenius et I. Leopoldus, symmystae mei et fratres in
Christo charissimi, et una cum illis ego quoque perlegimus et
descripsimus, verum etiam legenda exhibuimus ea et reliquis
fratribus Christo servientibus in agro reipublicae nostrae
Bielnensis. Quod tibi minime displicere putamus, praesertim cum
id studio singulari iuvandae pietatis egerimus. Docuerunt hi
hactenus suas ecclesias orthodoxe nobiscum, non modo in doctrina
sacramentorum, verum etiam in aliis omnibus sacrosanctae
religionis nostrae capitibus. Quo ergo optimos illos viros minus
poniteret? praeclarę illius suae constantiae in recepta et tot
annis iam perseverata veritate, non caelandam eos esse duximus
hanc vestram in re sacramentaria initam cum D. Calvino et
Farello concordiam: maxime cum Calvini scripta, et gallica et
latina, magis illis, cum propter vicinitatem Neocomi tum propter
linguae commertium, familiaria sint quam tua, quorum illis
perquam raro copia sit. Existimamus ergo eos in veteri sua
sententia de sacramentis tanto in posterum confirmatiores
futuros, quo plures habent eius astipulatores et suffragatores,
maxime autem Calvinum et Farellum, quibus plurimum semper
detulerunt.
^$Porro quod nostrum de Consensione illa vestra in re
sacramentaria iuditium requiris, gravem sane difficilemque nobis
iniungis provinciam. Quomodo enim indoctis imperitisque nobis de
summorum ingeniorum iuditio censuram agere liceret? Sed agnosco
hic, praestantissime Bullingere, christianam tuam modestiam, qua
cum Paulo apostolo agnoscis spiritus prophetarum prophetis esse
subiectos. Proinde nos quoque, ut vis, breviter nostrum iuditium
tibi de concordia illa vestra exponemus.
^$Placet nobis illa apprime, non tantum quod est canonicae
scripturae consentanea, verum etiam quod est compendiosa,
solida, syncera, simplex, plana et perspicua. Quae etiam eo
nomine nobis commendatior est, quod ab ipso Calvino capita eius
in ordinem sunt congesta nobisque a Geneva transmissa. Sic enim
omni tergiversationi viam in posterum praeclusam arbitramur. Non
quod Calvinum credam constantiam et fidem suam unquam mutaturum
posthac, sed quod authoritate huius sperem nonnullos nostratium
flexos vel nunquam amplius doctrinae nostrae de sacramentis
oppedere et obgannire ausuros, vel suam opinionem erroremque
minus certe audacter propugnaturos. Quid enim miseri tanto
promacho destituti posthac adversus veritatem auderent? Quid
multis moror? Unum tantum Consensioni vestrae deesse nobis
dolet, partim quod non typis excusa est, quo et quam plurimorum
manibus tereretur et adulterari a nemine in posterum posset,
partim vero quod Calvinus non ante multos annos collationis
huius inter nos mutuae ineundae cępit. Sic enim vel ecclesiae
multae nunquam sacramentariis istis contentionibus vexatae
dilaceratęque essent, vel maturius ex illis liberatae minorem
iacturam cum pietatis tum salutis suae fecissent. Certe Bucerus
absque Theseo hoc solus non facile in Helvetia suum errorem tot
ecclesiis persuadere potuisset. Calvinus enim eam inter omnes
ecclesias helveticas et eruditionis et pietatis opinionem habuit
et adhuc habet, ut non facile quisquam hoc dissentiente
ecclesiis nostris novi dogmatis aliquid ingerere ausurus fuerit.
Sed in hoc casu nunc sequemur hoc proverbium quo dicitur satis
cito fieri quod fit satis bene. Congratulamur ergo, cum nobis
tum aliis piis ubivis gentium, quod is, qui antehac semper
habitus est impugnator sententiae nostrae de sacramentis,
clarissima et luculentissima expositione eius propugnatorem
defensoremque se semper et antea fuisse, et nunc esse, et in
posterum fore, declaravit. Deo item opt. max. immortales agimus
gratias quod per foelicis memoriae Zinglium perque te ac alios
pios eruditosque viros huc usque veritatem suam illibatam
inviolatamque adversus tot monstra conservarit.
^$Nos ecclesiamque nostram abs te amari non modo literis tuis
testaris, sed iam pridem id multis argumentis aliis
testatissimum nobis fecisti. Ut id perpetuo agas enixe te
rogamus. Nos vicissim et te et ecclesiam Tigurinam amamus
Synceriter et constan[ter]. Et quia offitiis aliis nostram erga
vos benevolentiam declarare propter ingenii et virium nostrarum
tenuitatem non possumus, saltem assiduis precibus nostris pro
vobis apud dominum gratitudinem nostram vobis exhibebimus.
^$Vale, ornatissime vir, una cum omnibus symmystis tuis, quos meo
fratrumque meorum nomine vicissim resalutato. Dominus vos
incolumes conservet in profectum suae ecclesiae.
^$Datum Bielis 10. novemb. etc.
^$Tuus ex animo Michael Schlatterus.
<lz>[Adresse ...]: fehlt

