<nr>2479</nr>
<ae>Thomas Blarer an Bullinger</ae>
<od>Gyrsberg, 22. September (25. November) 1556</od>
<vo>Autograph: Zürich StA, E II 357, 431.
(Siegel...)</vo>
<dr> <dr>
<re> </re>
<tx>S. Elegantis pręcepti est illud Ciceronianum de
peregrinorum et incolarum officio, ut ne quid praeter suum
negotium agant deque alieno nihil inquirant sintque in aliena
republica minime curiosi. In illorum ego numero, cum adhuc
habear novus homo et adventitius, quanquam rempublicam Tigurinam
a me nequaquam alienam esse puto, consuevi ultro vitare, ne
civis privatus publicis rebus me ingeram. Sed visum est tamen,
clarissime Bullingere, quoniam per otium non licet modo esse
coram, literis tibi declarare solicitudinem, quam affert mihi
quorundam in Turgoica provincia evangelorum vitae levitas, ut
maximi cum nostrarum tum papisticarum ecclesiarum res sit
offendiculi Ea vero cum contingat impunitate atque licentia
carente inquisitoribus et censuris, apparet mihi iam commoda
allata esse occasio magistratibus Tigurinis, ut succurrant huic
desertę parti consilio maturiore.
^$Tenetis enim haud dubie, qua nuper novitate Tuggianus quidam
pręfecti <gr> <gr> illi a latere apud Turgoię plebes obierit
legationem Quinque Pagorum de restituendis templorum atque
fanorum ornamentis cęterisque bonis, quę sacra vocant, quam
rem soli quidem et contemptis Tigurinis nostris opinor neque ex
pacis novissimę legibus neque iure et more socialis domini
poterunt obtinere. Sed hęc agunt tamen pro sua relligione
seorsim in genere cum utriusque professionis cultoribus.
Quamobrem videtur magnam satis fenestram apertam esse nostris,
ut, quę sunt hactenus ex hac saltem parte posthabita,
sortiantur debitam animadversionem circa eos, qui evangelii
nomen et eius simplicem doctrinam dehonestant morum pravitate et
insolentia. Atque eius rei poterit initium fieri per legationem
aut epistolam ex urbe oppidatim atque vicatim missam, quę simul
suspensos et dubios subditorum animos confortet ad studium eius
pietatis, quam indubitatam teneant ex recitatione, quę nuper
facta est viritim per omnem provinciam XII fidei christianę
articulorum, decalogi et precationis, quam dominicam, quod ex
Christi domini ore nobis sit dictata nominamus, quę omnibus
Helvetiis una sit et communiter usurpata adeoque summa et non
controversa ratio pietatis. Ad alia autem vel superflua vel
abusiva et contraria ne, qui nolunt, cogantur, factum esse
divino munere, idque licet contigerit opera et interventu
Tigurinorum, nihil tamen ex ea parte sibi sumere Tigurinos
dominos nec aliud petere, nisi ut gratiarum debitum solvant deo,
utque hęc illis diuturnae sint, ab optimo maximo servatore
petendum votis existiment firmatis in fiducia salutis. Tale
aliquid sit tentatum fuerit sane Helvetiorum parti.
^$Quodsi cui videbitur odiosa istiusmodi legatio aut scriptum,
expediet, ut fortasse ministros evangelii ex Turgoia Tigurum
accersi, ex quibus plebeii passim percipiant nec Tigurinos
dominos deesse subditis sibi respondentibus in cultu
relligionis, utque, si urgeat pars altera invitos ad ceremonias
aut ad illarum instrumenta restauranda, eius rei ut iubeantur
facere indicia, sed et scandalorum et malę vitę authores
symmiste silentio ne praetereantur, quo emendari legationis
rationibus aut etiam tolli possint. Sed hec actio periculosior
videtur propter nimiam pręfectorum in evangelos licentiam,
estque metus, ne, si quid ipsi ad plebem renunciarint istorum
senatus consultorum, deferantur mendaciis, quorum vitandorum
causa minime omnium perverti possunt, quę exeunt epistolis
diligenter meditatis. Equidem, ne videar velle pręscribere,
quę admoneo, satis est obiter indicare occasionem succurrentem
curę nostrę de tollendis offendiculis meliorum ecclesiarum,
cui curę hęc proxima esse debet pręfectis bonę reipublicę,
ut obtineant gratiam suam apud vulgus subiectum communi
territorio, non minus atque hanc illos tueri videmus, qui in
memorata legatione iactabant nescia qua singulari indulgentia
iam olim subditis in se rebellibus se peperisse, quominus in
illorum inobedientiam animadverterent, quam commemorationem,
quoniam odiosa est et inspectis legibus pacificationis
Capellanę sinistra, non inconveniens subsequetur admonitio pii
solidique beneficii Tigurinorum, quo gaudent plebes in hodiernum
usque inde diem apertę et lucis et libertatis evangelicę. Quo
ut in externis quidem bonis nullum aliud est maius sub sole
datum hominibus. Sed ea gratia cum deo, non nobis debeatur,
pręstat hanc fortem domini manum et hoc brachium exertum,
quibus Aegyptiacam servitutem evasimus, quoties datur, memoria
repeti apud eos, qui sunt in discrimine oblivionis. Hęc igitur
minime curioso mihi, sed ex re nata et ad favorabiliorem nostram
rempublicam Christi pertinentia cum occurrissent, nolui celare
te meas cogitationes et desyderium. Potui brevioribus id facere,
nisi mihi perspectus esset et candor tuus et ęquanimitas, immo
iuditium, quod facile dinoscet et moderabitur, si quid huius
negocii cum optimatibus tentandum esse videbitur; sin minus,
bene vertes tamen simplicem hanc et liberalem scribendi copiam.
^$Te, mi honorifice Bullingere, cęterosque symmystas tuos divina
bonitas Christi conservet nobis quam diutissime incolumes.
^$In fundo meo secus patriam urbem 10. calendas octobris 1556.
^$Thomas Blaurerus tuus.
^$Epistolam cum ad te scripsissem in autumno, detinui cogitans
hęc tecum conferre copiosius et pręsens. Verum reversus domum
coepi ex ventriculo laborare. Tandem visum est dato nuncio
epistolam transmittere, non ut admonitionem tibi necessariam,
quem scio nihil effugisse istiusmodi curarum, sed testificandę,
ut dixi, solicitudinis meę causa eoque nunc magis, quod
divendito predio meo Kemptensi sub ęstatem sit animus migrandi
in Turgoiam, si ita visum fuerit rerum domino, cui me meosque ut
votis commendes rogo.
^$25. novembris.
<lz>[Adresse ...]: D. Henrico Bullingero, reipublicę
christianę antistiti in urbe Tigurina, d. et amico suo tam
charo quam observando. Zurch.
