<nr>4865</nr>
<ae>Theodor Beza an Bullinger.</ae>
Genf, 27. Dezember 1568.
ZÃ¼rich StA, E II 350, 255. / Orig. (Aut.)
Mi pater, scio, quam avide meas expectes; eo magis rogo, ut
ignoscas, quod tam paucis scribam, nihil enim habeo novi,
quod satis certum sit, nisi quod ex Anglia refertur Scoticam
illam reginam in Londinensem turrim esse compactam, ut caesi
mariti damnatam; convenisse inter utrumque regnum, ut regina
Angliae puero regi et ipse vicissim reginae deficientibus
alterius liberis succedat, ipsa interim sit eius tutrix
eumque habeat in potestate regie educandum. Scotia interea a
Morensi duce, quem milardum Iacobum vocant, ex Scotiae
parlamenti auctoritate delectum, administretur. Si hoc ita
est, ut affirmatur ipsis adversariis, non potuit melius illi
insulae caveri, et maximum inde bonum spero. Condensem
narrant fudisse Andegavensis exercitum omnibus eius
impedimentis captis et maxima, ut aiunt, praeda recepta.
Addunt vestros Cares admodum duriter habitos. Cur aliquid
istorum esse credam, eo adducor, quod hostes quam
severissime prohibent, ne quid nuntietur; sed tamen haec ut
non satis certa scribo. Aurantium aiunt obsidere Remos, quod
et ipsum incertum est. Bipontinus ante biduum lustravit
exercitum in finibus Lotharingiae, si promissis stetit,
nempe equites 7500, pedites 16 000 cum tormentis triginta;
his se adiungunt equites multi ex Gallis, qui Argentinam et
Mompelgardum se contulerant, ad quos ex his etiam regionibus
multi concurrunt. Dominus tam miseri nunc regni misereatur
et det non in equis neque in filiis hominum, sed in ipso
confidere. Fratres communes istuc literas scribent, quas una
cum his accipies. Negotium ipsum minime opus est ut tibi vel
fratribus commendem, quibus abunde curae sunt, quae tam bona
et sancta sunt, adde etiam tam necessaria; nam vix credas,
quam multi et quidem miserrimi et egentissimi huc confluant.
Hospitia adhuc satis multa, quam perangusta,  habemus; sed
victu et vestitu opus est; de his demum laboramus
vehementer.
Bene vale, mi pater, cum toto fratrum collegio. D. Iesus vos
servet vestrisque laboribus magis ac magis benedicat.
Genevae  27. decembris 1568.
Tuus Beza.
Eximio Iesu Christi servo d. Henrico Bullingero, patri
plurimum observando et Tigurinae ecclesiae vere fido
pastori.                                       Tiguri.
