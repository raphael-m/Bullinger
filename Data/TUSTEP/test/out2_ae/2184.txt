<nr>2184</nr>
<ae>Celio Secondo Curione an Bullinger</ae>
<od>Basel,  19. Juni 1555</od>
<vo>Zürich StA, E II 366, 60. / Orig.(Aut.)</vo>
<dr>
<re>Regest</re>
<tx>C[oelius] S[ecundus] C[urio] per Christum Iesum S. D.
Non potui Laelium nostrum doctoremque Martinum, optime
Bullingere frater, sine meis ad te literis dimittere, etsi
nullas tuas ipsi mihi attulerunt, quid dico attulerunt, immo
ne alius quidem quisquam iam biennium fere ullas tuas mihi
reddidit. Scio te esse occupatum variis et maximis, adeo
etiam utilissimis negotiis; at diligentiam etiam novi tuam
in scribendo, si quem amore prosequeris, quam quidem sum et
ipse per multos annos expertus. Dicamne me non amari abs te?
Haud equidem existimo te, nulla insigni de caussa amare tam
repente desiisse. Dicam te aut oblitum mei aut fastidire?
cum neminem unquam aut magis memorem amicorum aut magis
levem et suavem quam te cognoverim? Quid igitur dicam?
linguas aliquid apud te perversas virulentasque potuisse?
qui scias illam legem in amicitia esse, ut ne criminibus aut
inferendis delectetur amicus aut credat oblatis, quae duo
pertinent ad amicitiae constantiam et perpetuitatem. Cum
igitur nihil horum in te existimem, quam igitur caussam esse
putem, quamobrem, etiam a me amanter et moderate provocatus,
iam per tot temporum intervalla ne unam quidem aut literam
scripseris aut verbo salutaveris? Tuae erit pietatis,
bonitatis, humanitatis, addo etiam benevolentiae scribere,
quicquid illud est, ac mihi, qui te ita amo et colo ut
neminem magis, hunc scrupulum, qui nunc me coquit et versat
sub pectore fixus, eximere. Vale cum tua sancta familia
tota, uxore, liberis, generis et propinquis. Saluto meo
nomine fratres istos eruditos et mihi certe charissimos. De
nostris rebus a Lęlio audies. Salutat vos domus mea tota
in domino.
^$Basileae    19. iunii 1555.
Ignosce meae scribendi negligentiae, quae tibi nota est.
<lz>[Adresse:] Clarissimo viro domino Henrycho Bullingero, ecclesiae
Tigurinae [ant]istiti vigilantissimo, [domino et] fratri
colendissimo suo.                   Tiguri.
