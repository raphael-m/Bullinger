<nr>1633</nr>
<ae>Bullinger an Pier Paolo Vergerio</ae>
Schluss des andern Briefes - Zürich Juni 1553.
Zürich StA, E II 342, 288.
Kopie v. Ludwig Lavater.
Anfang fehlt. .... imponit. Damnandi fuerunt turpes,
obscaeni foedique libelli omni scatentes impuritate atque
inscitia spurca, ac miror valde, qui factum sit, ut, cum
censor ille procul tot in Germania, in Gallia et in Anglia
authores et libros viderit inveneritque in prope et quasi
sinu suo, ipsa inquam, illa Italia et quasi ob oculos
versantem et in ipsis fere manibus suis volutatum non
deprehenderit libellum bene Sodomitice et Amorhice scriptum
et a quodam Curtio Novo impressum anno domini 38. Carminis
istius Chanaanitici et Sodomitici titulus hic est: Capitolo
di messer Giovanni della Casa sopra il forno, nec arbitror
probrosius nomini christiano et magis impurum in orbe extare
carmen. Sileant modo spurcissimorum ethnicorum plus millies
condemnata, exibilata et explosa Priapeia; unus nobis
ingeniosus ille in arte Amorhea Ioannes della Casa scribendo
restituit rem. Unde sane merito ipsi parsum est ab isto
nostro censore, quisquis tandem is sit, qui ipsum inter
impuros commemorare noluit.
Illud vero non solus ego miror, sed optimus quisque mecum
magis admiratur illustrissimum Florentinorum principem
Cosmam* (*a.R.: Cosmum?), bonarum literarum, studiorum
studiosorumque Mecaenatem multorum literis celebratum,
ineptos, barbaros et probrosos huiusmodi authores non
opprimere, quominus prodeant in publicum. Etenim in fine
libelli diserte appendit "in Florenza." Verum ignorat procul
dubio bonus princeps audacem istorum hominum contumaciam et
nefarios conatus; neque enim dubium est non passurum, si
sciat, ut tot boni, docti, honesti et pii Germaniae,
Galliae, Angliae, adde et Italiae viri charta illa dentata
Florentię impressa damnarentur non rei quidem leviculae,
sed rei omnium longe probrosissimae, crimine inquam
haereseos, id quod s. Hieronymus nunquam viro bono tacendum
existimavit, ut iam non commemorem ministrorum ecclesiae
contumeliam omnino coniunctam esse cum piissimorum et
potentissimorum principum amplissimarumque rerumpublicarum
infamia. Unde utile mihi videretur, si admonerentur privatim
boni viri in Italia, ne quidvis promittant rabiosis illis
rabulis neve semper ad illa conniveant, quae aliquando
plurimis plurimum incommodare poterant. Vivit enim, qui
iuste iudicat, deus. Vive et vale, colendissime mi Vergeri,
ora pro nobis dominum, ut nostro benedicat ministerio
sancto. Tiguri mense iunio anno domini 1553.
Tuus Bullingerus.
[Adr. fehlt.]
