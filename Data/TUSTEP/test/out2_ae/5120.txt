<nr>5120</nr>
<ae>Bullinger an Tobias Egli.</ae>
Zürich, 1. Juni 1571.
Zürich StA, E II 342, 2630. / Orig. (Aut.)
Graub. III, 250f. R.
S. D.   Ex literis genero meo d. Simlero scriptis a te
intellexi meas tibi esse redditas, quo nomine gaudeo. Cum
eas legerem, quas ad me dederas, et viderem nondum tibi meas
esse redditas, solicitus esse coepi, ne forte pervenissent
in manus parum fidas. Ex tuis coniicio, quam sit apud vos
anarchia misera. Dominus ipse vigilet pro nobis et
misereatur nostri, qui quotidie cumulo peccatorum aliquid,
sed quid dico aliquid, quinimo infinita adiicimus. Vereor
ergo maxima nobis impendere pericula et mala infinita.
Proinde, si sapimus, praeparamus nos futuris malis per dei
gratiam sustinendis hortabimurque fidei nostrae creditas
ecclesias, ut per poenitentiam et fidem deo se reconcilient.
Quod attinet ad vestram synodum, sis animo intrepido et
invoca illius auxilium et spiritum. Certo prope est dominus
invocantibus eum, invocantibus autem in veritate. Ac
prodesse et vobis ministris et ecclesiae vestrae videtur,
quod nulli ex nostris ad vos evocantur, ne forte domini
vestri et populus vester suspicetur vos non esse instructos
satis etc. sicque vestrae decedat authoritati. Sitis autem
constantes et simplices, in omnibus nostrae confessioni
inhaerentes nec alio sinentes vos ad aliena abstrahi. In
hunc finem mitto tibi hic copias synodalium literarum; ex
his patebit liquido ecclesias Galliae nobiscum concordare in
omnibus. Licebit ergo his uti testimoniis adversus
versipelles et ad consolationem et confirmationem piorum.
Deinde remittes mihi illas epistolas; satis mature miseris,
ubi post mensem audieris me rediisse salvum et incolumem ex
balneis Vulturenis. Interea servet te, fratres omnes,
familiam tuam totamque ecclesiam benignus dominus! Si
volueris aliquid ad me scribere, mitte vel ad Hallerum vel
Simlerum, intimos meos; illi vicissim ad me mittent per
cursores scholasticos, quos des[t]inavi huic muneri
absolvendo.
Aeternum vale, domine honorande et frater charissime.
Dominus benedicat tibi! Saluta colendissimos meos dominos
consules, Pontisellam, Gregorium nostrum,
Bonetum, imprimis vero nostrum Campellum et Ioannem
Müllerum, si apud vos est.
Tiguri celerrime  1. iunii 1571.
Bullingerus tuus.
Eximio Iesu Christi servo et fideli Curiensis ecclesiae
ministro d. Tobiae Eglio, domino meo honorando et fratri
charissimo.                          Chur.
