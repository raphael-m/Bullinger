<nr>3016</nr>
<ae>Wigand Happel an Bullinger</ae>
<od>
(Marburg, um 21. November 1558).
(Wohl gleichzeitig wie K. Rudolphi an HB.)
Zürich StA, E II 356, 983f.
Literę tuae, vir clarissime, mihi multis nominibus gratissimę fuerunt et precipue eo, quod insignem tuam humanitatem mihi iam antea satis perspectam prae se ferebant.
Cęterum ut paucis expediam, quod volo: significarunt mihi iuvenes vestri, quod dominus Froschouerus nullam ipsis pecuniam pro hac ęstate transigenda necessarium erogare voluerit hoc praetextu, quod proceribus scholae vestrae visum esset, ut singulis nundinis tantum persolveretur a Froschouero, quod creditoribus deberent.
Quod nescio an sit consilium et decretum vestrum, quippe quod multa sequuntur incommoda;  si enim iuvenes sint imprudentiores paulo et profusiores, fieri poterit, ut sibi multos quaerant creditores, si unus non videatur satis vel locuples vel liberalis in danda mutuo pecunia, creditores etiam sint in commodando faciliores, utpote persuasum habentes quisque videlicet, quod ipsi soli debeant neque plures delegerint et alios, a quibus mutuo quid accipiant.
Wilhelmo magnorum sumptuum causa fuit
primum temeritas sua et imprudentia ac stultissima animi liberalitas; hanc fovit facilitas creditorum.
Hi decepti sunt hac opinione: quisque eorum putavit, quod solus ipse Wilhelmo crederet ac nemo alius, ac si scivissent, quod mihi soli fuisset hoc commissum, ut, si quibus indigeret, ego succurrerem, facile crediderim ne obulum illos ei daturos mutuo, ac si ego in tempore exploratum habuissem, interdixissem creditoribus sua illa facilitate.
Mitto, quod sint nebulones quidam, qui libenter
obtrusas vellent alicui res suas, sed magno et iniquo suo ipsorum lucro et commodo, si sperent se extorquere debitum posse aut alicuius imprudentis amicos et cognatos tam honestos et bonos, ut malint cum damno solvere quam incurrere in existimationis suae periculum aut labem aliquam apud quosvis.
Rectius mihi facturi videmini, si uni alicui bono viro demandetis hanc curam, ut pecuniam necessariam iuvenibus vestris numeret, non liberum faciatis omnibus.
Si putatis unum aliquem non posse in dimidium annum tantam vestris pecuniam credere forte propter inopiam, et quia ipse sua uti possit pecunia, neque tamen iuvenibus tantum fiditis, ut bene collocent, si in promptu habeant, agite, mittite bonam pecuniae partem intra spacium dimidii anni peragendi consumendam illi bono viro, qui sublevet inopiam et consulat necessitati iuvenum isto tempore atque illa pecunia consumpta addat de sua postea, si sit necesse, et Francofurti repetat a Froschouero.
S[ic] fiet, ut unus facile possit adesse vestris et aliis praecidatur mutui dandi facultas et lucri faciendi cupiditas, iuvenum vestrorum tollatur profusio et temeritas a[tque] damnum.
Haec tumultuarie scripsi ac puto satis esse, si tantum intelliga[tis], quid velim.
Bene vale, vir longe humanissime, atque saluta symmistas tuos, dominos et praeceptores meos.
                                            Tuus Vigandus Happelius.
Clarissimo viro domino Heinricho Bullingero, praeceptori suo, perpetua sibi fide colendo.
