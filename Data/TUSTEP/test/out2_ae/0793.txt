<nr>0793</nr>
<ae>Wolfgang Musculus an Bullinger</ae>
Bern, 26. Mai 1550.
Zürich StA, E II 360, 139. / Orig.(Aut.)
S. D.  Ad tuas, compater in domino charissime, quas 14. maii
dedisti, nondum
respondere licuit, propterea quod pridie primum Basilea
reversus sum, ubi
Psalterium meum pręlo Hervagiano subieci; det dominus, ut
feliciter cadat
illius impressio. Putas plane siliceos esse, non carneos, si
qui sint, qui
miseria ecclesiarum Christi de summa verę religionis
periclitantium non
tangantur. Sic prorsus habet. Verum, nisi me fallant omnia,
paucissimi sunt,
quibus tam insignium ecclesiarum calamitas aliquem
<gr>sumpaJeiaw</gr> sensum
incutiat, neque hoc mali duntaxat periculosis istis
temporibus deprehenditur,
sed ne inter eos quidem, qui adhuc extra iacula versantur,
vera christianę
dilectionis communicatio habetur, ut plane videamur esse
scopae dissolutę.
Quare summopere necessarium est, sicuti scribis, ut d.
misericordiam noctes ac
dies imploremus. Basileę percepi oriri atram quandam
nubeculam bellicam
tempestatem minantem, sic tamen, ut certo sciri non possit,
quorsum sit evasura.
Nuptiis Margaritę filię tuę congratulor precorque
domino, ut sua illas
benedictione ad nominis sui gloriam sanctificet. Ubi
Birckmannus Coloniensis ad
vos veniet, oro, ne causę meę obliviscaris; nam is
est, nisi fallor, cui
Hervagius Francovadi codicem regi Anglię destinatum
Bernardino nostro
reddendum tradidit. De Gervasio nostro tandem, ut spero,
prospectum est. Optime
vale, compater charissime. Non licuit d. Butlero scribere;
oro, salutem illi et
reliquis omnibus dominis ac fratribus ac praecipue toti
domui tuę meo nomine dicas. Bernę  26. maii 1550.
W[olfgangus] Musc[ulus], compater tuus in domino.
Praestantissimo theologo m. Heinrycho Bullingero,  Tigurinae
ecclesię pastori
vigilantissimo, domino ac compatri in Christo charissimo.
               Zürich.
