<nr>0747</nr>
<ae>Wolfgang Musculus an Bullinger</ae>
Bern, 20. März 1550.
Zürich StA, E II 359, 2862. / Orig.(Aut.)
S. D.   Accepi et literas tuas, colendissime frater et
compater, et Decadem
sermonum tuorum tertiam, munus gratum et acceptum, pro quo
tibi gratias habeo
maximas. Poterit hic labor tuus piis hominibus admodum esse
usui, modo sint, qui
illo rite utantur et res ipsas, de quibus scribis, corde pio
et religioso
expendant, sicuti dubio procul facturi quidam sunt, si non
in Germania fastidio
verbi dei laborante, certe in Gallia, Italia et Anglia.
Res domini Halleri, compatris nostri, confectae sunt sic, ut
nihil possit
conqueri. Ad labores perferendos non habet opus adhortatione
mea; nam alioqui
satis ad id propendet, ut officio suo non desit. De meis
rebus nihil audio, quod
tentatum sit. Summum hic est silentium; verum dabitur forsan
aliquando, ut et
mei habeatur ratio, id quod providentię dei committo.
Tibi interim gratias
habeo, quod res meae tibi cordi sunt. De Gervasio miror
vehementer quid sit
tandem, quod illi non providetur. Venturus est ad vos d.
Hallerus; cum illo,
obsecro, agas. Consultum videtur, ut cum eo ad nos ascendat,
quasi spaciandi
gratia, an forte per eiusmodi occasionem rebus illius hic
apud nos consuli possit.
Legi, quae d. Vadianus ad te scripsit. Tempora sunt
periculosa vehementer,
homines vero, qui vigilare debebant, admodum stupidi et
securi; felix, quem
faciunt aliena pericula cautum. Es will aber villicht also
syn, wann gott die
boßheit der welt straffen will. Nostrum est admonere,
urgere, orare ad dominum
et interim parare animos nostros, ut cum Daniele in
captivitate agamus, usque
dum veniat liberatio a domino. Domi meę sunt omnia satis
tranquilla per
gratiam domini, nisi quod Salome mea et Sara ante biduum
aegrotare coeperunt;
spero tamen propediem convalituros. Optime vale, compater in
domino charissime.
Salutant te ac tuos omnes uxor et liberi mei. Salutem
dominis fratribus d.
Pellicano, optimo seni, d. Bibliandro, Gvalthero ac
reliquis. Bernę 1550.  20. martii.
W[olfgangus] Musc[ulus], comp[ater] tuus in domino.
Clarissimo theologo m. Heinrycho Bullingero, Tigurinae
ecclesię pastori
fidelissimo, domino ac compatri in domino charissimo.
      Zürich.
