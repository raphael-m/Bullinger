<nr>2685</nr>
<ae>Johannes Fabricius an Bullinger</ae>
<od>
Chur, 9. August 1557.
<vo>Zürich StA, E II 375, 500.  Orig.
(Aut.)
S. Quid in proximis comitiis Curiensibus actum sit, scire fortasse laboras, pater in Christo reverende.
Accipe ergo ea, quae cognita et explorata habeo; de caeteris enim, quae incerta sunt deque quibus nihil exacti cognovi, tacere quam scribere aliquid malo.
Gallus a senatu militem impetravit, quod ego futurum facile prospiciebam; magna tamen et studiorum et sententiarum contentione res est peracta.
Fuerunt enim, qui diversum consulerent, numero tamen et suffragiis caeteris inferiores.
An vero
Gallus nostros ad militiam sit evocaturus, de eo quidem a plaerisque dubitatur, nec immerito.
Gallus enim signa petivit non amplius sex; nostri vero integrum regiment decreverunt, quod, ut nostri supputant,  explet numerum 3000, nec alia quidem lege regiment concessum est, quam ut cum reliquis Helvetiis coniungat nec longius abducat, quam ex pacto et convento licere deprehendat.
Gallus invitus tantos sumptus faciet.
Pensionarii causam unice urgent, ut ipse mihi d.
Cognetus retulit.
Quo res tamen
cumque evadat, certum est nihildum responsi nostros a rege accepisse, et quantum ego video, Gallus remissius agit et, qui militiam affectant, hanc moram indignissime ferunt.
Res eo spectat, quo optandum esset eam perduci aliquando posse, si sine tumultu et seditione populari posset transigi.
In quam rem tamen minus incumbo, quod videam potentiores fere omnes (et quos tu extra hanc causam viros dixeris optimos quique religionem sero promoveri videri volunt) auro Gallico esse obnoxios.
Quibus si
bolus e faucibus eriperetur, timendum, ne erga religionem, quae longius nunc primum quasi radices egit, peius afficerentur.
Nunc, modo Christus praedicetur, aliquid tempori est condonandum; Sperantur in dies meliora.
Certe legati Retici, qui proximis praefuerunt comitiis, in singulos dies a legato regio coronatos petiere singulos mercedis gratia, cum iam ante non nisi florenos singulos antiquitus accepissent.
Legatus regius hanc auctionem tam indigne tulit, ut etiam eos, qui eius rei signifandae
gratia accessissent, acerbius sit insectatus; quin ita dicitur affectus fuisse, ut timendum fuerit, ne humani aliquid pateretur et in apoplexiam incideret, et ita tunc quidem discessum est.
Ipse enim omnes amicos commonitiones, quibus nostri eum lenire sunt aggressi, plane respuit.
Qui missi fuerant, responsum ad frequentem retulerunt senatum, qui legatum exasperatum accersendum et coram cum eo transigendum decrevit.
Mittuntur ergo denuo, qui legatum ex hospitio in curiam evocent, quibus legatus
respondit se vero regi suo, cuius ipse legatum agat, tam insignem iniuriam minime facturum, ut eos sequi velit, quorum interest se potius regemque sequi, nec se nostrorum insolentiam satis mirari posse, qui legato regio tam impudenter ad suum obsequium abuti non verecundentur.
Nostri se a regio legato ludibrio haberi gravissime tulerunt et ita infecta re discesserunt.
Tandem senatus compulsus est literis cum legato agere, in quibus postulata perscripta erant.
Postremo cum legatus de ira sua
nonnihil remisisset, de mercede quoque cum eo pacti sunt.
Helvetii, qui pontificis parte sequuti sunt, ad unum fere omnes misere concisi et deleti sunt.
Haec ita se habere legatus regius mihi affirmavit, et consul Tscharnerus de literis ex Italia ad se missis omnem rem insuper, ut gesta est, recitavit.
Oppidum est Italiae (legatu  Palianum appellat), quod cum pontifex communire statuisset, Helvetios cum copiis Italicis iis, qui in opere erant, subsidio misit.
Qui cum temere sine ordine incessissent, in hostem inciderunt, qui eos ex insidiis adortus
primo equitatu omni exitu fugaque interclusit, post sclopetariis et hastatis 1000 circiter immissis misere trucidavit.
Hi illi ipsi sunt, quibus hac transeuntibus abietum frondes pro scristis erant.
Columnenses pontifici negotium facessunt, qui, ut d.
Cognetus affirmat, in ipsis fere Romanorum portis belligerantur.
Pontificis ergo res videntur in angustum esse coactae.
^$In Valletelina evangelii negocium pulchre procedit invitis licet et reluctantibus nonullis(sic?), sed frustra.
Indies maiorem humanitatem et benevolentiam nostrorum experior, consules et senatum habeo paratissimos; cives omnes humanitatem erga me prę se ferunt singularem.
Adversarii quoque, qui aliunde huc adventant, contiones sedulo frequentant, et bona spes est eos paulatim mitigari posse; nec enim super quibusdam articulis mecum colloqui, si quando contionibus interfuerunt, detrectant.
Deus omnes nostros conatus ad nominis sui gloriam et animarum nostrarum salutem provehere dignetur.
^$Vale,
pater reverende, et, si minus accurate scribo, ignosce.
Honestissimae matronae coniugi tuae, liberis itidem tibi charissimis et generis tuis, viris doctissimis, plurimam ex me salutem dicito.
Domino Gvaltero et aliis bonis viris me commenda.
Si tibi molestum non est, has literas cum d.
Collino socero communicato, cui ego iam per occupationes scribere non potui.
Vale iterum in Christo.
Nos valemus omnes.
Salutat te consul uterque, d.Cognetus, qui propediem ad vos, ut puto, veniet, et d.
Philippus
collega.
Curiae 9. augusti 1557.
Ioannes Fabritius tui observantissimus.
Clarissimo viro, eruditione et pietate ecellenti, ecclesiae Tigurinae antistiti fidelissimo, d.
Heinrycho Bullingero, domino et mecoenati suo plurimum colendo.
Dem herren Bullingern, Zürich zuͦm Großen Münster.
