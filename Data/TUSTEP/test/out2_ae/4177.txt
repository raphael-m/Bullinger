<nr>4177</nr>
<ae>Theodor Beza an Bullinger</ae>
(Genf), 15. Juli 1564.
St. Gallen IX, 164. / Kopie v.
Augustin Blaurer.
S. Respondeo ad copiosissimas tuas literas, sed tardius, quam vellem, quoniam infinitis negotiis opprimor.
Habeo tibi gratiam de iis, quę tam diligenter de
Annibale illo scripsisti, cuius copias constans est rumor Genuam contendere.
Oram etiam Neapolitanam aiunt a pyratis vexari et in ipso regno tumultus excitatos;
additur in Corsica nescio quam classem ex Barbaria expectari a quodam, qui adversus Genuenses rebellarit.
Alii existimant ista omnia confingi a Tridentini
conciliabuli exequutoribus, ut in consilia sua non inquiramus, et certum est superiore etiam hebdomade solicitatum fuisse regem a pontifice adversus hanc
civitatem; sed eius legato nihil est responsum nisi fortassis aliquid privatim.
Sabaudus his diebus per Ringravium illum cępit animos nostros tentare, quasi nihil minus quam nostram libertatem petat.
Palam etiam affirmat se nihil minus
quam bellum cogitare, et scimus illum tum a pecunia tum a milite minime esse instructum.
Responsum est nos quoque quietis esse cupidissimos nec ullam ęquam
conditionem cum vicino principe recusaturos, sed nulla habere consilia a nostris confoederatis separata.
Urbem interea munimus quantum possumus, et excubias
frequentes agimus dies ac noctes magno id quidem, sed necessario cum sumptu, tantisper dum dominus noster hanc etiam tempestatem discutiat, quod omnino futurum
sperare nos omnes amici iubent.
Quod isthic sparsum scribis de quibusdam Lugduni capite truncatis, falsissimum est; unus tantum ex plebe suspensus est, quod nobilem quendam ex regis mandato
civium arma scrutantem pugione graviter vulnerasset.
Nostris interdictum fuit publicis cętibus; sed privatim semper habitę sunt multis locis conciones et
baptismi celebrati, et nostris promissum fuit ędificationem suorum templorum persequi.
Hoc tamen certum est sępe multum deliberatum esse de stabiliendo
concilio et omni libertate nostris adimenda.
Sed dominus hactenus mirabiliter infregit hostium omnes conatus.
Navarrena, Ferrariensis ipsaque adeo Sabauda
strenue pergunt.
Pestis interea longe sęvissima, adeo ut interdum uno die ducenti efferantur et per medios vicos homines repente mortui concidant; tandem
ipsa procerum penetralia invasit.
Ita tandem factum est, ut mortui vivos extruserint et pestis pestem, id est aulam eiecerit in vicinum oppidulum, quod Cremieux
vocant.
Nostri statim ad conciones redierunt.
Conati sunt hostes efficere, ut Viretus tanquam extraneus eiiceretur; sed non defuerunt ei patroni.
Rex simulatque in oppidulum illud pervenit, cępit repente ęgrotare et a prandio, quum cibum evomuisset et dolore capitis esset correptus, metum multis
iniecit, ne et ipse peste laboraret; sed postridie convaluit, imo, quod omnes supra modum mirantur, regina mater tota est in eo, ut ipsum in urbem statim
reducat; sed non ita multos comites habiturum puto.
        Dux Ferrariensis iam etiam, ut arbitror, eo pervenit regem, ut aiunt, salutaturus.
       In aliis
fere omnibus Gallię locis satis magna pax est ac pręsertim Lutetię.
In Burgundia cędes facta est nostrorum in oppidulo, quod Crevanum vocant.
Missus
est Aumalius, Guisii frater, Burgundię pręfectus, qui in seditiosos animadvertit, quasi vero fieri possit, ut meretrices lupanaria impediant.
Nisi tamen
officium fecerit, vereor, ut vicini nobiles multi nostrarum partium id non patienter ferant.
Itaque rogandus est dominus, ne quid inde maioris tumultus oriatur.
           Condensis missis ad me literis multa superiore anno non tantum negligenter, sed etiam turpiter acta depręcatur, quod ipsum et in cętu fecit, et
omnia meliora pollicetur.
Uxor eius vere pia vel iam mortua est vel prorsus desperata valetudine, quod heri ex ipsius matris literis cognovi.
Scripsit ipse
acerrime ad reginam, cuius literas ad Philippum intercepit, nec dubium est, quin hoc quoque plurimum profuerit ad impedienda malevolorum consilia.
Amiralius et
plęrique alii nostrarum partium proceres aliquamdiu simul fuerunt apud Condensem, nec dubito, quin et ipsi de rebus suis et ecclesię consilium capiant.
Dominus deus exercituum<f1>Gott Zebaoth (vgl. Otto ^#/+Eißfeldt,^#/- in: RGG VI 1875f).<fe> sereno suo vultu suos respiciat et hostes suos terribilis disiiciat.
         Quod ad nos attinet, pergimus dei beneficio, qui nos
hactenus in pace custodiat.
Sumus quoque a peste immunes; sed coactus est senatus edicere, ne quis Lugduno veniens in urbe consistat, nisi per octo dies fuerit
a contagione veluti expiatus.
Neque hoc illis grave esse debet, quum satis frequentes sint pagi et aliquot hospitia non procul ab urbe.
Si perrexerit pestis,
valde metuo, ne severius agatur; spero tamen nostros semper ab illa immanissima barbarie procul abfuturos, quę alibi exercetur adeo quidem, ut, qui ad nos
Lugduno veniunt, cogantur sub die pernoctare et infinita incommoda perferre.
Dominus nobis donet in tantis istis calamitatibus proficere, ut serio ad eum
convertamur.
           Omnes, de quibus ad me scripsisti, habui commendatos; sed Poloni illi nobiles statim abierunt, nec licuit cum eis colloqui.
Pannonio illi literas dedi ad amicos, non tantum Biturigas, sed etiam Valentiam et Aureliam.
      Cęterum quod ad scriptionem illam attinet, nondum est absoluta,
sed proxima hebdomade, ut spero, absolvetur, deinde facile etiam excudetur, quoniam est perbrevis; quid enim istis facias, qui sola pertinacia vel certe
<gr>anaisJHsia</gr> manifeste veritati repugnant.
Spero tamen qualecunque istud scriptum tibi non ingratum fore.
Addetur etiam aliquid ad Eberi
<gr>kenologian</gr>. Cępit etiam excudi responsum ad Balduini convitia.
Sic vides mihi non deesse, quod agam, et utinam faxit dominus, ut aliquid agam ad
ipsius gloriam et ecclesię commodum.
Mi pater, dominum precor, ut te una cum reliquis collegis feliciter conservet, quos etiam cupio meo nomine salutari.
Sed ecce pręterii, quod imprimis dictum
oportuit: magnam tibi gratiam habeo, quod pueros illos domum etiam tuam receperis, qua singulari humanitate tua non me solum, sed etiam optimum virum illorum
parentem tibi perpetuo devinxisti; spero illos tibi obsequentes ac proinde pios et probos fore.
Vestrates, qui hic sunt, dei gratia nobis satisfaciunt.
Iterum vale.
15. iulii 1564.
Tuus Beza.
Quum ad te scribo, puto me etiam ad d.
Blaurerum nostrum scribere, de quo quoties cogito, cogito autem sepissime, toties recrudescit vulnus illud*, cuius sensum
nusquam nisi cum vita amittam.
Cupio eum hęc omnia intelligere et nostram salutem ei quam commendatissimam esse.
*(a.R.:Calvins Tod?)
- -  Der Nachsatz ist von Ambr.
Blaurer selbst beigefügt, der Brief von seinem Neffen Augustin geschrieben.
Offenbar hatte Bullinger den Brief an Blaurer (dem
Nachsatz entsprechend) gesandt, der ihn vor der Zurücksendung abschreiben ließ.
(vgl.
seinen Brief an Bull.
vom 20. Juli).- -
