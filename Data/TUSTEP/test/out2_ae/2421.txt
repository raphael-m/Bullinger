<nr>2421</nr>
<ae>Pier Paolo Vergerio an Bullinger</ae>
<od>Tübingen, 5. Juni 1556</od>
<vo>Autograph: Zürich ZB, Ms. F62, 510f.
(Siegel...)</vo>
<dr>Ep. Calv. 2472 (XVI, 183) Exc.<dr>
<re> </re>
<tx>Salve, H[enrice] Bullingere frater. Quod promisi me
facturum, scilicet adhuc semel scripturum ad te, priusquam
abirem, facio. Vale ergo, ora pro me cum tota ecclesia. Occasio
meae profectionis est. quod dux Prussiae dissidet a maiore parte
suae ipsius aulae, consiliariorum intimorum dico, quare petivit
a meo duce, ut me eo ableget; sperat enim nescio quid a tantillo
homuncione. Sed et alia occasio est non minoris ponderis, quae
literis non committetur. Dux legit, quod scio, tuum librum;
nihil mecum nisi bona verba, cum aliis quoque. Sui quoque
laudant, inprimis Sebastianus Coccius, iunioris principis
praeceptor.
^$De altero tuo libello, nempe eucharistico, aiunt moderatum esse
valde, Calvini acrem nimis, Occhini urbanum. Sed audi in hoc
genere reliqua. Venit a Lasco in aulam, recta ad principem,
petivit se admitti conferendum cum Brentio et reliquis
theologis. Admissus est, ferme quattuor horas disputatum summa
modestia utrinque. Princeps excepit hominem omni clementia, mox
donavit etiam non leviter. Sed ex disputatione fructus nullus,
qui quidem hactenus apparuerit. Ego disputationi non interfui,
quia sero veneram e Tubinga, sed postea quibus potui officiis
prosecutus illum venerandissimum virum. Videbo nunc rursum; nam
per Francofordiam iter facio, inde recta ad Melanthonem, inde ad
Augustum, praeterea ad electorem Brandenburgensem; cum omnibus
his est mihi negotium. Per quae loca scilicet transivi olim cum
pompa antichristiana, per eadem nunc proficiscar velut in
triumphum ductus a Christo spectaculum futurus omnibus illis
populis. Age gratias domino.
^$Quinque sunt capti Germani ab electore Palatino, qui erant
Turcae exploratores; confessi sunt, interrogati, an plura
habeant socios, negant, an in Italia, negant, quia, inquiunt,
Turcae se iactant papam esse bonum amicum illorum.
^$Pulchre adornatur fabula: Ex comitiis omnes principes
protestantes volunt gravissime conqueri atque expostulare cum
Venetis, qui in eorum republica sinant tales libros excudi
(mitto ad te aliquot). Sunt, qui putent me instigante fabulam
agi; forsan ita est, nec pudet.
^$Mitto annotationes in Catalogum; lege obsecro diligenter; erit,
quod placebit, opnor.
^$Iubeo optime sperare; nam Turcica causa excepta nulla vel levis
suspitio (apud es, qui rem intelligunt) alicuius incommodi
bellici. Fredericus totus occupatus in Pannonia, imo Austria
defendenda, Caesar iulio mense est in suas Hispanias migraturus;
sic enim cogitur. Maximilianus ad illum, priusquam e Belgico
abeat, una cum uxore. Pacata, inquam, omnia per Germaniam, deo
gratiae.
^$Plura non habeo, quae scribam in hac valedictione. Ora tris
generos tuos, ut pro me rogent, imo et d. Rodolphum Gulterum et
reliquos symmistas ac fratres. Vos interea abrepuistis Martyrem
Palatino electori. O boni viri, prosit! Sed profecto magis
profuisset apud istum; sic sentio. Scribit ad me se iturum ad
instaurandam scholam, si accersitus fuerit; sed vix vocabitur,
si scierit princeps illum non permansurum apud se, aut vobis non
reddet, si accesserit. Aeternus pater domini nostri Iesu Christi
augeat vobis omnibus dona coelestia.
^$Vale.
^$Tubingae 5. iunii 1556.
^$Vergerius.
<lz>[Adresse ...]: Bullingero (v.a.Hd.?)
