<nr>2080</nr>
<ae>Raphael Sailer an Bullinger</ae>
. . . . . . . .,  26. Dezember 1554.
ZÃ¼rich  ZB, Ms F 62, 490a. / Orig.(Aut.)
S.P.  Meam apud te literarum intermissionem accurate,
praestantissime vir, excusarem, si causis diuturnae
taciturnitatis meae expositis eam te minus accepturum verer.
In hanc enim usque lucem invitus scribendi cessationem
interponere coactus sum, quod, per quem meas ad vos
amandarem, reperire mihi neminem licuit. Expectandum igitur
mihi fuit, donec exploratae et compertae fidei hominibus
meas iniungere possem, ne, quod haud raro nobis accidit, in
medio itinere ab improbis illae hinc inde receptoribus
interciperentur. Quam molestum, quam grave istud mihi
silentium fuerit, cum aliunde tum ex eo maxime deprehendere
posse te putarim, quod inter eos, quibuscum <gr>oute pistiV
oute Jeosebeia</gr> mihi convenit, agere necesse habeo. An
non iusta ergo in tanti silentii iniquitatem facultas
invehendi esse intelligetur, praesertim dum vestrae me
consolationes <gr>kata pantaV tautas autokratountoV tou Jeou
</gr> blas<gr>jemiaV</gr> plurimum iuvare queant? Ethnices
certe quibuslibet caeciores, gentilibus omnibus inquietiores
aliqui sumus, qui maiori quidem aeterni splendore numinis
illustrati minus tamen ipsis veritatem agnoscimus, sed velut
in tenebris <gr> an....... twn ths tuchs ojJalmwn</gr>
palpitamus. Mira videbatur ab initio mihi fascinatae plebis
huius stulticia, quia nunquam antehac idolorum cultus tales
videram; at interim profanescere magis magisque didici. In
hac autem flebili calamitatis miseria commodum adhuc unum
habemus, quod ob patriae nostrae necessitudinem liberiores
vivimus inque ea civitate degimus, quae plus quam aliae
securitatis nobis praestat. Vidimus superioribus diebus
quidam, quae Th[eodorus] Beza de poena supplicioque
mulctandis haereticis edidit. Videmus paucula quaedam quasi
surrepticia alia, quae in confinibus vestris nascuntur.
Verum haec sufficere parum possunt, quin nostra longe maior
imbecillitas sit, quam cui tam paucis succurrere remediis
liceat. Nimirum apparet iam tibi, cur toties confirmari me
tuae manus aspectu arserim. Itaque maximopere gavisus sum,
quum de hac ad vos occasione factus certior essem, teque
adobruendum duxi, ut quamvis perspectum haberem summis te
curis perpetuo distringi, memoria tamen recordationeque
vestrum me plurimum scires erigi. Quod si quid a te
flagitare liberum mihi est, ut plane esse spero, unum
praecipue quiddam magnis ardoribus videre cuperem. Memini,
quum urbem vestram transiens mirificam vestrum omnium
humanitatem experirer, me ex d. Bibliandro praeclara
quaedam, quae valde sincerior disciplinae nostrae civilis
cohors expectat avide.
Promiserat enim ille mihi se probatissimis rationibus
demonstraturum praecipua ista <gr>antagonistwn umeterwn</gr>
fulcra, quae ex codice Iustiniani petunt, subdole et
fraudulenter inter constitutiones eius inrepsisse. Id etsi
cordato cuilibet patet, nemo tamen est, qui tanto lumine
scelera plagiariorum illorum quam is ipse depingere queat.
Quapropter non me solum nomine, licet id extreme flagitem,
sed omnium etiam votis, qui in hanc spem veniunt, maximum in
modum id ab eo officii desideratur, ut, cum nihil tam
necessarium, nihil tam magnificum sit quam mendacissimorum
paparum os obtundi ac is id praestare egregie norit,
universo doctrinae nostrae coetui vir ille vere regius
gratificetur. Tuum igitur pariter erit illum, quantum et
authoritate et oratione apud ipsum potes, ad opus eximium
hoc absolvendum instigare, quo tandem, ut iam paucis
aliquibus nostrum, ita brevi cunctis centones istos
surrepticios esse manifeste liqueat. Magno profecto
beneficio deditos huic disciplinae vobis omnes obligabitis
sic ut eam facile palmam consecuturi sitis multum vos de
arte etiam nostra civili esse meritos. Quis enim non maximas
vobis gratias habebit, quicunque suppositicias eorum technas
ibi unquam legit, ut in quos verius istud Lucillii quam in
Dionem furem aliquem competat.
<gr> Ei podas eice Diwn, oias ceras, ouk et'an ErmhV
P....... os en anJrwpois, alla Diwn ekriJh.</gr>
Hortor itaque hoc, quantum modestia mea non vetat, ne
diutius tam expectato studii nostri legalis fructu carendum
nobis sit, teque imprimis oro, ut observantiam meam d.
Pellicano, d. Bibliandro, d. Gvaltero, d. Wolphio
caeterisque viris non modo eruditissimis, sed et vitae
sanctimonia quoque integerrimis devote offeras et faustum
felicemque anni imminentis terminum illis una preceris. Quod
si literis me vestris beare vobis grave non sit, oro Bernam
ad d. Musculum, patrem ob sacrosancti fontis et
regenerationis munus alterum meum, mittere dignemini; is
mihi literas exoptatissimas vestras perferri tuto satis
curabit. Vale, doctrinae et pietatis antistes fidelissime,
meque, quod facis, ama. Avarici Biturigum Gallorum decembris
 26.  1554.
H[umanitati] t[uae] per omnia devotus
Raphael Seiler.
Praestantissimo viro domino Heinrico Bullingero, verbi
divini praeconi fidelissimo, domino ac tanquam patri suo
omni observantiae genere colendo.
Tiguri Helvetiorum.
