<nr>5339</nr>
<ae>Bullinger an Hans Rudolf Bullinger.</ae>
(Zürich, Ende August 1572)
Zürich ZB, Ms F 37, 361./Orig. (Aut.)
Alls du mir geschriben hast, wie min gnädiger h[err] zuͦ
Rhynow und
unser herr sch[wager] vogt fast söllind hie vercklagt sin
vor unsern
gnädigen herren und sunst, darvon ist mir nüt zuͦ wüssen.
Das weiß ich aber wol,
daß von Rhynow und Ellikon erbare man, deren nemen ich doch
nitt weiß, zuͦ mir
umb radt kummen und gar nüt klagt weder über den herren noch
vogt, sunder sich
ercklagt deren von Martalen halben, alls ob die imm handel,
das sy die pfarr und
alles volck alein zuͦ inen ziehen wöllind, da ir begär,
das man sy wie von
allter har deß landtfridens nunme in 41 jar blyben lasse
zuͦ Rhynow, und wenn es
nüt schuͤde, möchtind sy unser gnädige herren wol bitten,
das ouch sy iren
gnädigen herren von Rhynow bätind, das man sy blyben liesse
etc. Antwort ich:
"Das mag mins verstands nüt schaden, diewyl ir nüt anders
dann pittlicher wys
zuͦ handlen begärend. Ich hoff, min gnädiger herr und herr
sch[wager] vogt werdent unseren gnedigen herren nüt
abschlahen, wie sy
sich dann bißhar früntlich gehallten, und thuͦnd ir rächt,
das ir begärend, by
üwer allten pfarr zuͦ bliben. Vertruw ouch minem gnedigen
herren, wenn er
ermässen wirt, das Rhynow der elltisten pfarren in
Constantzer bisthum eine ist,
er wölle das wort nitt haben by der nachkummenden wällt, das
dise allte pfarr
under siner gnaden regierung abgangen sye" etc. Daruff sind
die erbarn lüth von
mir fur min gnädige herren gangen und ir sach da also
fürtragen, da ich noch
nitt verstanden, daß sy anders, dann wie sy mir anzeigt,
gehandlet habind. Were
neißwas rässers fürtragen, ists mir doch nitt zuͦ wüssen.
Trüwens inen nitt,
hättend mirs nitt verhallten. Du weist aber wol, wie die
redner [Anwälte] thuͦnd; redent
vil uß anfächtung, das inen nitt bevolhen etc. Zwen miner
herren sind hinuß
geschickt, by deren entwäderem ich sidhar gesin etc. Min
gnediger herr köndte
zwaren diser zyt baß und schidlicher, eerlicher und
loblicher nitt thuͦn, dann
wenn er die nüw kylchen, die man doch nitt brucht, inen
yngäbe, biß die ander
gebuwen wurde, und ir gnediger herr wie bißhar were und
andere vor imm äppt
gesin sind. Diewyl sin gnad bißhar für ander den namen
gehept eins guͤtigen,
schidlichen herrens, wurde ouch diser mer gunsts und glücks
haben. Gott gäbe imm
und uns allen sin gnad. Gruͤß mir den h[erren] sch[wager]
vogt
etc. und ob dich guͦt dunckt und komlich kanst, magst die
meynung wol mitt imm
reden. Es were mir leyd, wo die biderben lüth und sy in
unwillen gägen anderen
wachsen sölltind. Die löuff sind sältzam.
Bullinger der allt.
Uß Sangallen  19. augusti:
Wir habend schriben, das die verlurst der Franzosen vor Mont
nitt über 400 aller
sye, und habe duca de Alba grösseren schaden erlitten; dann
merteyl sine allte
kriegslüth, Hispanier, so lang in Napels gelägen, die
schnuͦr genommen an den
Franzosen. Hernach habend sy ein ußfal uß der statt gethan
und die find häfftig
geschedigt. Ettlich schribend, duca de Alba sun sye
gefangen.        Der printz
fart glücklich für; die ständ deren, die er nunme
yngenommen, Seeland, Holland,
Geller etc., habend imm verwilligt, 2 donen goldts zuͦ
gaben und 12000 man zuͦ erhallten.
Wie der könig in Poland abgestorben, hat man es eigentlich
darfür, der jung
hertzog in Preussen, hertzog Albrechten sun, ein junger,
gotzförchtiger,
verstendiger fürst, der das evangelium liebet, werde könig
erwöllt und angenommen werden etc.
Uß Mümpelgart  25. augusti:
Die verlurst der Franzosen, so beschähen 17. iulii, ist nitt
so grewlich, wie
mans gemacht hat, sind nitt über 400. Die Hispanier habend
wirs gelitten: Sidert
ist by Hasselt das ebersteinisch regiment erlegt.
Sobald der von
Momdelß mitt sine[n] 2000 pferten zum printzen stoost, wirt
man dem duca de alba
under das angesicht ziehen. Die Franzosen und Gösen söllend
ouch Brugg in Flandern yngenommen haben.
"Zwüschen Langeres und Bassini an Lothringen ligend by 4000
Farnzosen etc. sampt
5 corneten rütter uff den pfaffen etc.
[Ohne Adresse.]
