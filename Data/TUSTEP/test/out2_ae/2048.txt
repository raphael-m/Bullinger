<nr>2048</nr>
<ae>Andreas Hyperius an Bullinger</ae>
Marburg, 10. November 1554.
Zürich ZB, Ms F 62, 323. / Orig.(Aut.)
S. D.  Maxime habebam in animo multa et de multis ad te, vir
clarissime, perscribere, sed, nescio qui fit, impedimenta
quędam obstant, quominus pręstem, quod cupio. Nam de
schola ad aliud oppidum propter pestem trransferenda
literę ab illustrissimo principe ad professores venerunt
atque iam constitutum est, ut id fiat. Iubemur igitur
sarcinas componere, quod certe non possumus sine studiorum
nostrorum et rei domesticę magno dispendio facere.
Poterit
autem vice prolixę epistolę apud te fungi noster
Ioannes
Hugo, qui, quo loco sint tum publica nostra studia tum res
meę privatę, diffusius tibi viva voce exponet, quam
ego
scribendo possem complecti. Commendo vero eum ipsum tę
dignitati ac reliquis dominis amplissimis, quam possum
diligentissime, cum ipse, uti decet pium adolescentem, apud
nos se gesserit. Audio principem nostrum illustrissimum nunc
cęteris confęderatis, regi videlicet Ferdinando,
comiti
Palatino electori, duci Wirtebergensi, episcopis aliisque
principibus aliquot esse adiunctum, ac credunt nonnulli peti
ab eo, ut munus imperatorium adversus quoscunque imperii
exorituros hostes ad se recipiat, quo munere dudum Henricus
dux Brunsvicensis victoria potitus de Alberto marchione
Brandeburgensi (quem ad Gallum defecisse dubium non est,
quin audieris) perfunctus est. Convenient propediem
principes quidam Francofortum, quo conventu dissoluto
certiora cognoscentur. Quod nuper significavi de ecclesia
Coloniensi atque ad me fuerat quorundam sermonibus perlatum,
quin etiam literis, quas recitari audiveram, ad aliquos
perscriptum, nunc intelligo non potuisse habere successum
propter adversarios sanę doctrinę, qui statim
impediverunt. Idque renunciatum mihi est viri cuiusdam pii
et pręfecti in ditione Iuliacensi literis, qui adiecit
reginam Anglię per legatos tentasse aliquid pro pace
inter
Cęsarem et Gallum componenda, sed, dum utraque pars
pręduras et iniquas proponit conditiones, frustra.
Interea autem temporis a Cęsare* (*a.R.: fehlt eine
Zeile?)
novam condi Hesdinum, a Gallo vero Morinum, vulgus Teruanam
appellat. Pestilentia passim hic et ad Rhenum, in ditione
item Iuliacensi et Aquensi et alibi serpit, ac veremur, ne
magis magisque incrudescat. Dominus Iesus nos liberet cum a
peste corporali tum a pestilentibus hominibus, immo et ab
omni animorum contagio. Vale. Marpurgi  4. idus novembris
1554.  Salutari peto nomine meo reliquos symmystas, inprimis
autem generos tuos Zwinglium, Lavaterum, Simlerum.
Tuus Andreas Hyperius.
Clarissimo viro d. Henrico Bullingero, ecclesię
Tigurinę
antistiti amplissimo, domino suo observando.
                                        Tiguri.
