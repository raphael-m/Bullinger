<nr>0848</nr>
<ae>Johannes Gast an Bullinger</ae>
Basel, 1. August 1550.
Zürich StA, E II 366, 158. / Orig.(Aut.)
. . . . . . . . . . . pretium non addidisti; accipies, si
addideris. Qui autem
fit, quod nihil rescripseris de illo, qui pelagianizat?
Fortassis mendacium apud
vos sparsum est hac de re. Agricolam de ponderibus tibi dono
dedi iam olim nec
revocabo verbum neque pęnitet illius rei, et nihil aliud
a te peto, quam ut
indices, quid de laboribus illius viri iudices. Gliscit
bellum novum in Belgis
idque ab auriga hausi, qui ius civitatis apud nos habet. De
arce ista consentio,
quam putes Gallum habere. Hic res mutantur facile negotio
Caesare discedente.
Verum etiam est ducem incendiarium turpiter fugisse
desideratis multis.
Ioachimus Brandenburgensis nescit, quo se vertat. Schola
Francofordiana adhuc
constans est neque vult recipere Interim illud, neque
princeps amplius obtrudit.
Islebius domi latitat et raro concionatur; simulat morbum et
absque dubio
vulneratam conscientiam habet, ut optimo medico indigeat,
qui saucium animum
curet. Sic solet dominus vermem arrodentem immittere iis,
qui verbum dei
abnegant ob lucri spem. Pręterea scias me eo die, quo
literas tuas accepi,
curasse literas ad Argentinam vehendas navigio per optimum
et fidelem virum. Si
literę non fuissent compactę, ego commode potuissem
Lipsiam mittere per
mercatorem quendam; sed non fui ausus aperire. Libellos
etiam, quos tu petis,
apud nos non prostant, alias emissem misissemque.
Timeo, ne Gumpenbergius, qui se per vim intrudere vult in
pręposituram summi
templi, nobis aliquid mali det; nam civem quendam habuimus
Augustae iis diebus,
in quem incidit ante suas aedes ac dixit ad illum: "Esne tu
Basiliensis?"
"Sum" inquit. Ad quem Gumpenbergius irata vultu dixit: "Dic
consuli tuo,
fallaci homini; er hab sich dessen nie versehen, das sy im
thuͦn; dann sy halten
im das sin wider alle recht und billikeyt; sy sollen in
kurtzem sehen, was inen
werde begegnen." Et alia quędam minacia verba effudit. Ad
quem civis: "Nolo
talia nostris dicere; tu ipse mitte aliquem ad illos et
talia effutire velis.
Considera, quid iste curtisanus moliatur. Principes nulli
adhuc Augustę sunt.
Quid autem in iis comitiis futurum sit, audiemus. Quid si
Helvetiis conetur
Caesar bellum inferre?  Vale.  1. augusti 1550. Basileę.
Salutabis Gvaltherum et alios fratres.
T[uus] Gastius ex animo.
[Adr. fehlt.]
