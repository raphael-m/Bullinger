<nr>4293</nr>
<ae>Die Zürcher Geistlichen an Nikolaus Radziwill</ae>
(Zürich,  März? 1565.)
Zürich StA, E II 371, 1001-06. / Kopie.
Wotschke, S. 232ff.
Gratia et pax a deo patre nostro et domino Iesu Christo.
Magno et incredibili dolore affecti sumus, princeps illustrissime, postquam ex certorum hominum literis
didicimus ecclesiam Christi non multo ante florentissimam in amplissimo regno Poloniae et magno ducatu Lituaniae nunc dissidiis intestinis ita misere confici,
ut multum a pristina felicitate degeneraverit.
Posteaquam vero tuae celsitudinis literas accepimus, quae periculum significant, ne contentio de dogmate ad arma
et caedes usque progrediatur, tantum dolor noster auctus est tantumque molestiae accessit, quantum et periculi magnitudo et noster amor erga ecclesias vestras
afferre debuit.
Ea autem cura nos vehementissime sollicitat, quod tua cels.
cupit nos remedium his malis adferre, in quo nos nullum neque laborem neque
periculum subterfugeremus, si vel exigua spes aliquid efficiendi ostenderetur.
Quoniam vero nos saepe antehac literis publice et privatim scriptis ecclesiis
vestris id consilii dedimus, quod si essent secutae, nunquam in his turbis versarentur, et praeterea fidelissimus Christi minister piae memoriae frater noster
Ioannes Calvinus publicis scriptis hanc causam graviter et perspicue exposuit et tamen nihilominus res subinde in deteriorem statum relabuntur, non videmus,
quem fructum vobis literae nostrae afferre possint, praesertim cum videamus adversariorum calumniis aures multorum patere, qui et nostra scripta calumniose
interpretantur et vobis persuadent, se a nobis causa nondum cognita damnari, cum tamen longe aliter res habeat.
Nam qui controversiam hanc de deo in ecclesiis
vestris moverunt, Itali quidam homines, quos nominare non necesse est, in nostris ecclesiis Tiguri et Genevae vixerunt et, cum eadem dogmata spargerent,
convicti sunt, sic ut aliqui eorum publice suos errores revocarint.
Attamen cum homines turbulenti, arrogantes et suo ipsorum iudicio condemnati quiescere non
possent, ab ecclesiis exclusi a magistratibus proscripti contulerunt se hinc in Poloniam et Lituaniam et abusi vestra humanitate ac liberalitate ecclesias
vestras turbarunt.
Atque utinam malum hoc non longius progrediatur et alia quoque dogmata religionis nostrae invadat, imo totam religionem labefactet. Etenim
non tantum de deo, quod religionis nostrae caput et fundamentum est, nova dogmata spargunt, aut quod verius est, veteres errores novis nominibus quasi coloribus
pingunt, sed nihil in universa doctrina religionis nostrae ita bene est constitutum, quod huiusmodi ingeniis satisfaciat.
Testantur hoc dialogi Ochini, (quos
quod nondum acceperis, princeps illustrissime, nihil te turbet.
Nam si illos accipiat tua cels.
inveniet pro thesauro carbones) in quibus omnia academico more
in dubium vocantur.
Nam ita disputat, ut sit aut magnus praevaricator, si aliter sentit, quam sub sua persona loquitur, aut saltem frigidus et elumbis
disputator, si recte sentit neque tamen aliter potest sua confirmare et adversarium confutare.
Quamobrem, illustrissime princeps, cum huiusmodi homines causam
hanc apud vos agant et authoritate summa polleant neque quicquam novi afferant, sed ea repetant, ad quae dudum responsum est, non arbitramur necesse esse, ut
nunc eorum calumniis respondeamus, quibus nostram sententiam gravare solent vel etiam ipsorum singulas rationes examinemus, ne forte contentioribus hominibus
novam litigandi occasionem demus.
Quoniam vero tua cels.
illustrissime princeps nostram sententiam et iudicium de hac controversia a nobis postulat, mittimus
tuae cels.
confessionem nostram desumptam ex prophetica et apostolica scriptura et veterum patrum testimoniis confirmatam.
Facimus autem hoc pro more et
consuetudine veteris ecclesiae, in qua omnibus temporibus pii doctores confutatis peregrinis dogmatibus breves aliquas fidei formulas conscripserunt, quibus
sanam doctrinam complexi sunt.
Nam symboli apostolici puritatem et simplicitatem, qua nos oportebat contentos esse, vafri homines variis artibus semper eludere
conati sunt, dum verbis ambiguis subscribunt, re ipsa dissentiunt.
Itaque beatos quidem praedicat Hilarius Galliarum episcopos, qui non aliud symbolum quam
apostolorum noverint, non quod cetera symbola damnet, sed quod illis gratuletur hanc felicitatem carere haeresibus, a quibus tum Gallia immunis erat, cum oriens
misere ab Arianis laceraretur.
Ac nos quoque felices essemus, si nullae essent opiniones cum sana doctrina pugnantes, quas illustri confessione refellere
oporteret, tum enim facile omnes uno hoc symbolo contenti nullam praeterea confessionem a quoque exigeremus.
Nunc vero primum papistae multum a vera religione
deflexerunt, deinde ecclesiam turbarunt anabaptistae, qui et ipsi non uno tantum in dogmate a pura doctrina dissentiunt, praeterea Servetus habet suos
discipulos, qui de deo et de aliis partibus christianae doctrinae absurdas, ne dicam impias, opiniones spargunt.
Postremo sunt apud vos antitrinitarii, qui
Serveti discipuli esse nolunt, habent autem propria et peculiaria dogmata de deo.
Interea tamen omnes hi, quos modo nominavimus, symbolum apostolorum agnoscunt
et profitentur.
Quare ut in veteri ecclesia, cum  Ariani, Macedoniani, nestoriani Eutychiani et reliquae pestes symbolum apostolorum verbo profiterentur, re
ipsa autem suis dogmatibus illud violarunt, pii doctores necessitate adacti alias etiam confessiones fidei suae ediderunt, ita nos quoque hoc tempore faciendum
existimavimus.
Primum autem testamur nos approbare symbola illa veterum seu confessiones fidei, quas ediderunt sancti patres in publicis conventibus Niceae,
Constantinopoli, Ephesi et Chalcedone, quibus etiam Athanasii symbolum addimus.
Quamvis enim quidam contendant illud Athanasii non esse, tamen cum eadem
doctrina in eius libris proponatur, facile nobis persuademus, eum huius genuinum auctorem esse.
Praeterea veteris ecclesiae consensum in hac causa non
arbitramur contemnendum.
Quamvis enim dogmata sint scripturis confirmanda, tamen quia utrinque scripturae proferuntur et quęritur de sensu earum et quomodo
loci prima fronte pugnantes conciliandi sint, plus nos movebit Ambrosii, Chrysostomi, Augustini et similium auctoritas quam Blandratae, Gentilis aut ipsius
Gribaldi.
Quin etiam vestros antitrinitarios non prorsus patrum auctoritatem spernere hinc colligimus, quod Ignatium et Ireneum cum Iustino et Hilario
recipiunt, quos nos quoque ita non improbamus, (quamvis contra Ignatium optimo iure exceptione uti possemus), ut, si Iustini librum de trinitate probent,
controversiam omnem sublatam arbitremur.
Verum tamen hoc loco, optime ac illustrissime princeps, tuum iudicium imploramus.
Extant singulari dei beneficio multa
vetustissima patrum scripta, quorum alii peritia linguarum, alii scripturarum intelligentia, alii philosophiae cognitione, plurimi his omnibus et praeterea
martyrio clari fuerunt et tamen hos omnes vestri antitrinitarii, nescio qui terrae filii uno edicto circumscribunt et quatuor tantum ex omni numero probantes
caeteros omnes reiiciunt.
Non agemus nunc de vetustioribus neque de illis, qui hanc quaestionem non ex professo tractarunt, illud miramur, cum eodem seculo cum
Hilario multi doctissimi viri Graeci et Latini vixerint, quare hunc unum ex omnibus elegerint, quem probarent.
Vixit enim Hilarius sub Constantino, Constantio,
Iuliano, Ioviniano et denique Valentiniano et Valente imperatoribus, qua aetate ecclesia maxime doctis episcopis, quorum etiam scripta extant, quasi abundavit.
Nam tum pace nuper parta ecclesia florebat, deinde contentio de deo seu de trinitate ab Ario mota et ab eius aemulatoribus aucta et amplificata quae plurimum
turbavit ecclesiam, excitavit complures homines doctos et exercitatos in scripturis, qui accuratissime de hac quęstione scripserunt.
Videmus autem hoc
tempore
accidisse in ecclesia, ut dogmata ab haereticis in dubium vocata diligentius ventilarentur et excuterentur.
Sic aetate d.
Augustini doctrina de gratia dei, de
nostrae naturae corruptione, de viribus liberi arbitrii, quando de his rebus Pelagius litem movit, magis illustrata est quam aliquot ante seculis.
Pari studio
illo seculo, quo Hilarius vixit, plurimi ut diximus in id incubuerunt, quo doctrinam de sancta trinitate, quam maxime fieri posset, perspicue et solide
ecclesiae Christi proponerent.
Inter hos omnes iure ac merito primas partes tribuere possumus Athanasio, qui diutissime in hoc certamine versatus est et propter
veritatem saepius in exi[lium] electus nonnunquam etiam capitis discrimen adiit.
Cum hoc amicitia coniuncti fuerunt Basilius Cesariae et Gregorius Naz[i]anzi
episcopus, quos tanto in honore habuit Graecia, ut hunc theologi, alterum magni nomine tituloque dignata sit.
Eadem aetate vixerunt Gregorius Nissae episcopus
frater magni Basilii et Didymus Alexandrinus captus oculis, mente tamen perspicacissima praeditus.
His aetate paulo inferiores sunt Ioannes Chrysostomus,
Cyrillus et Theodoretus, quorum omnium scripta adhuc extant.
Atque hi quidem Graeci omnes fuerunt, apud Latinos autem Hilario coaevi fuerunt Ambrosius,
Victorinus Afer, Hieronymus et his aetate non multum est inferior, doctrina vero et pietate nulli secundus d.
Augustinus.
Quid igitur hic faciemus? Imitabimurne
antitrinitarios et unum retinebimus Hilarium, reliquos vero omnes sophisticem et philosophiam immiscuisse sacris literis pronuntiabimus et ideo ab ecclesia dei
in hac controversia repudiandos statuemus? An vero hos agnoscemus pios et vere christianos doctores, Hilarium vero ut ab his dissentientem explodemus? Neutrum
faciemus, princeps illustrissime, sed ut inter ipsos summa fuit semper concordia, ita etiam scripta eorum neutiquam pugnare inter se patiamur.
Et quia in
Hilario est singularis obscuritas, adeo ut eum frustra legi ab imperitioribus existimet Hieronymus, cuperemus, princeps illustrissime,  vestros antitrinitarios
versari in eius lectione ac non tantum particulas aliquas excerpere, sed totum corpus doctrinae illius diligenter expendere, conferre cum eo et Graecos, ex
quibus ille haud dubie multa desumpsit, et Latinos, quibuscum nunquam illi ulla fuit controversia, et ita haec inter se conferre, non ut loca in speciem
pugnantia inter se committant, sed ut obscuriora loca explicent per ea, quae sunt magis perspicua.
Hoc si illi fecerint, forte Hilarium honorarium arbitrum in
hac causa non omnino defugiemus, sic tamen ut ille non tanquam Verres aliquis ex suo unius arbitrio pronuntiet, sed ut Aquilius bonus et aequus praetor ius
primum divinum consulat et deinde eius peritos interpretes Athanasium, Basilium et reliquos in consilium adhibeat, atque ita demum secundum ius et aequum ex
consilii sententia causa cognita sententiam ferat.
Etsi autem pluribus de patribus egimus, princeps illustrissime, non tamen ideo patres scripturis anteponimus,
sed movit nos rei indignitas tot optimos et antiquissimos scriptores una sententia reiici et sophistices damnari, quos hactenus nemo unquam vir bonus et
orthodoxus hoc nomine accusavit.
Sed his omissis iam veniamus ad nostrae fidei confessionem.
Credimus ergo firmiter et toto corde confitemur unum esse deum essentia, divinitate, natura,
maiestate, potentia et gloria, trinum vero in personis, quas Graeci vocant hypostases.
Et has in eadem divinitatis essentia personas esse patrem, filium et
spiritum s., quod licet singuli eiusdem sint divinitatis ex aequo et ab aeterno consortes, haud tamen tres deos, sed unum et eundem sempiternum, omnipotentem et
omnium conditorem ac conservatorem deum constituunt, quemadmodum et Ireneus adversus haereses lib. 4 cap. 47 patrem et verbum eius unum et eundem deum esse ac
semper humano generi assistere et Cyprianus in expositione symboli apostolici sic deum unum ob id esse dixit, quod illic nec secundus nec tertius addi queat,
quemadmodum et sol eam ob causam unus est, quod una cum illo alii soles esse non possunt.
Atque ita agnoscimus et confitemur patrem, filium et spiritum s.
neque
tres esse deos neque tres dominos numero, gradu et officio distinctos ac subordinatos, sed omnia unum et eundem una et eadem fide pariter invocandum, adorandum
et colendum.
Deinde firmiter credimus et toto corde confitemur patrem in divinitate ante omnia saecula ab aeterno et sine initio ex se ipso genuisse filium
unigenitum patria et aequali virtute ac maiestate pollentem, per quem et caetera omnia condidit, qu m Ioannes tanquam verbum aeternum in principio apud deum
fuisse dicit.
Et cum Cypriano confitemur incorpoream illam ac incomprehensibilem unigeniti dei generationem nec in pluralem deorum numerum defluere nec in
divisionem cadere propterea, quod genitus filius nequaquam a generante separatur.
Tertio firmiter credimus et toto corde confitemur unigenitum hunc patris
filium, dominum nostrum Iesum Christum, patri consubstantialem novissimis temporibus missum esse in hunc mundum, ut in utero virginis carne nostra de semine
Abraham secundum scripturas assumpta, non coelitus ex ipso deo allata operante spiritu sancto verus homo nobis per omnia dempto peccato similis fieret et genus
humanum pro peccatis nostris moriendo redimeret.
Nec ullo modo recipiendum esse fatemur, si quis verbum illud aeternum velut semen dei in utero virginis in
hominem vel liquefactum vel coagulatum et Christum secundum humanam quoque naturam patri consubstantialem et naturalem illius filium esse dicat.
Confitemur
etiam in Christo duas esse naturas inconfuse coniunctas, divinam scilicet et humanam, quare et agnoscimus non dividi illum in duos Christos, cum humanitati
illius humana, divinitati divina competenter tribuimus et per idiomatum communicationem deum hominem esse factum, passum, mortuum dicimus.
Quarto firmiter
credimus et toto corde confitemur unum esse spiritum sanctum paracletum tertiam eiusdem divinitatis cum patre et filio personam, eadem natura, potentia et
gloria praeditum, per quem fideles et electi omnes illustrantur, unguntur et sanctificantur quique cum patre et filio vivit et regnat in sempiterna secula<f1>Anklang an den aus der römischen Messe bekannten Orationsschluß (vgl. Gwalther an HB, 3. Okt. 1538).<fe>.
Postremo firmiter credimus et toto corde confitemur unam esse fidem, unam ecclesiam et unum baptisma et indubitato verum esse, quicquid in sacrosanctis Veteris
et Novi Testamenti script[uris] necnon et in symbolis Niceno et Athanasii continetur, ac dominum oramus, ut in hac nos fide et confessione spiritu gratiae suae
ac veritatis fideles sibi in finem usque custodiat. Amen.
Habet hic cels.
tua, illustrissime princeps, brevem nostrae fidei confessionem, de qua nunc nullam disputationem instituimus, si tamen antitrinitarii eam vel
scripturarum testimoniis vel patrum auctoritate impugnare voluerint, candide agant, nihil calumniose interpretentur, ut hactenus fecerunt.
Id si fecerint, non
facile quenquam movebunt, omnis enim, qui in sacris literis et antiquis patribus vel mediocriter est versatus, cum viderit haec illis congruere, ex eorum
rationibus quantumvis argutis non ita magno labore se explicabit.
Verum tamen quoniam arbitrantur sibi atrocem iniuriam fieri a nostris, qui eos duorum criminum
inter se pugnantium accusarint, nempe quod plures deos faciant et quod veram divinitatem filii et spiritus s.
negent, ad id paucis respondebimus.
Haec, quae
pugnant inter se, patrem, filium et spiritum s.
tres deos facere et filio atque spiritui s.
veram deitatem adimere, haec, inquam, verbo inter se pugnant, re
ipsa posterius ex antecedenti positione conficitur.
Nam cum re vera unus tantum sit deus nec dii plures esse possint, si filium et spiritum s.
ab hac unius dei
natura excludimus aut separamus, verbo quidem deitatem illis damus, eandem tamen re vera tollimus.
Sicut Epicurus, qui deo adimebat providentiam rerum
humanarum, verbo deum affirmabat ac negabat.
Constitui autem plures deos ab antitrinitariis ita colligimus.
Patres docent ex scripturis patrem, filium et
spiritum s.
non esse tres deos, propterea quod non sint diversae substantiae, quod natura distincti non sint, quod sint similis et indifferentis naturae.
Docent
autem hoc cum alii tum Athanasius et Basilius contra Sabellianos.
Et Hilarius singulis paene paginis inculcat patrem et filium indifferentis esse naturae et ideo non esse duos deos.
Quare qui naturam patris et filii ac spiritus s.
distinguunt et negant patrem et filium ac spiritum s.
indifferentis esse naturae, tres
deos faciunt.
Antitrinitarios autem hoc facere paucis ostendemus.
Nam quamvis initio prioris epistolae fateantur filium et spiritum s.
esse eiusdem cum patre naturae et divinitatis, tamen postea multa adduntur, quae hac
sententia pugnant.
Primum enim inquiunt patrem solum esse illum unum deum, quem scriptura praedicat, et eum proprie et absolute deum dici et esse, nomen tamen
dei attribui filio et spiritui sancto, sed cum quadam circumscriptione.
Hoc quid aliud est quam patrem dicere natura deum, filium cum spiritu s.
improprie et
homonymos dici deum? Ad haec Cazanovius (a.R.: pag.
B5) negat sub dei nomine dei filium includi.
Deinde Cazanovius (a.R.: p.
B7) alium docet esse deum patrem et
alium esse deum filium, quamvis id ipsum deinde neget.
Praeterea in epistola priore (a.R.: Pag.
C1) in confutatione propositionis "pater, filius et spiritus
sunt unus deus non persona sed indifferenti natura", aperte negatur patrem et filium esse indifferenti natura.
Rursus in posteriori epistola scribitur non esse
aliam patris essentiam quam innascibilitatem, filii autem<gr>genesin</gr>, spiritus s. processionem, qua sententia tres statuuntur essentiae non modo
differentes, sed contrariae, ut docet Basilius contra Eunomium, qui idem affirmabat.
Ad haec quando solum patrem dicunt invisibilem, filio videntur aspectabilem
naturam quoad ipsam deitatem tribuere.
Postremo quando communionem idiomatum tollunt neque ullam figuram aut tropum admittunt, in his locutionibus, quando
sanguine dei redempti dicimur, quando dominus gloriae crucifixus aut deus natus, passus, mortuus scribitur, necesse est, ut statuant naturam divinam in Christo
mutabilem atque passibilem.
Nam si interpretari volunt passum carne, iam tropum admittunt, quem ante exclusere.
Ex his omnibus colligimus antitrinitarios in
patre et filio atque spiritu s. differentem statuere naturam ideoque re ipsa tres facere deos, quamvis id verbis negent.
Scimus eos argutos esse et hoc crimen
variis rationibus in nos conari retorquere, quod dicentes patrem deum, filium deum et spiritum s.
deum etiam nos faciamus tres deos aut magis quatuor, quod
scilicet essentiam novum quendam, ut aiunt, quartumque deum faciamus, sed has tam impudentes calumnias confutare pudet, quum omnes nostri uno ore fateantur non
alium deum esse patrem a filio aut spiritu s.
summamque naturae unitatem et identitatem, adde etiam simplicitatem et infinitatem, numerum omnem excludere, quae
etsi tribus communis est, non tamen extranea aut separabilis est, ut quartum deum imaginari illis liceat.
Te autem, optime et illustrissime princeps, rogamus et in nomine Iesu Christi dei et servatoris nostri obtestamur, ut in hac causa, in qua authoritate et
potentia plurimum vales, non patiaris homines fraudulentos tua bonitate abuti.
Equidem in posteriori epistola sententiam antitrinitariorum tuam appellas, quod
si tuae cels.
hoc fixum et constitutum est, frustra laboramus, frustra ad tuam cels.
scribimus.
Sin cognitioni causae locus apud te est nequedum tuo etiam
praeiudicio nostra sententia damnata est, speramus literas nostras non fore prorsus inutiles.
Quodsi cels.
tua cupit responsionem ad Gregorii Pauli et Cazonovii
libellos, non dubitamus multos et pios et doctos viros esse in Polonia, qui si videant tuas aures non  minus sibi quam antitrinitariis patere, libenter hoc
facturi sint.
Et quia Calvinus, fidelissimus ecclesiae minister, in illis nominatim impugnatur iam in domino quiescens, non dubitamus eius ecclesiae ministros,
in qua ille docuit, causam hanc optimi patris defensuros.
Nobis satis fuit fidem nostram, in qua hactenus summa plerophoria acquievimus, cels.
tuae exponere ac
deum rogamus, ut vestras ecclesias a contentiosis hominibus liberet et veram pacem et concordiam in plenitudine unius verae fidei illis largiatur.
Amen.
[Ohne Adresse.]
