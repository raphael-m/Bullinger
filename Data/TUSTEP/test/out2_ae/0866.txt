<nr>0866</nr>
<ae>Lelio Sozzini an Bullinger</ae>
Wittenberg, 20. August 1550.
Zürich StA, E II 359, 2857. / Orig.(Aut.)
Ex Norimberga primum ad te scripsi literasque domino Vadiano
commendavi, dein ex
aliis, quanam ratione quamque miraculosa Lypsiam, inde huc
perductus sim, te
accepisse confido. Iam vero, ut novi aliquid afferam, novi
plane nihil esse
significo. Lutherani ritus hic servantur adhuc omnes
utcunque paucis quibusdam
exceptis, quid papanis exigendum supersit, non video. Omnes
ab uno, et unus ille
ab astrisne magis an ab astrorum conditore ac domino
pendeat, ignoro.
Magdeburgenses adhuc persistunt immoti; inter praecipuos
doctores Illyricum
habent et Nicolaum quendam, Gallum nomine, Germanum tamen
natione. Qui duo
continentur urgent hos et Lypsenses, rationem ut reddant
Interim cuiusdam recens
conflati ac editi ab ipsis; at ipsi huic petitioni
dissimulatione ac silentio
satisfacere destinarunt, quod* (*a.R.: quam) recte norunt,
qui recto sunt corde.
Dux Brunsvicensis iam obsidet sui nominis urbem; illa vero
tacens expectat
auxilium a domino, qui suos ac saepe revocat ab Orco.
Polonica comitia hunc
finem habuerunt, ut evangelium e finibus pellatur, infulati
saeviant in suos et
a Francisco Stancaro foeliciter initium sumant, qui iam
vinctus detinetur, quia
Cracovię, dum explicat Psalmos, ausus est aliquid
liberius adversus Lyranum
efferre insuperque ad Philippum huc scribere, ut orent deum,
qui a tam tetra
Babylonia ipsum liberet ac aliquem certum quietis portum in
hac sua ultima
senecta assignet. Libellum, quem d. Bibliandro in hac
temporis angustia
literarum loco mitto, tu vides; si quid melius extaret,
misissem libenter;
itaque boni consulite meque ut filium amare constanter
pergite, siquidem vos
tanquam patres observare ac venerari non desino. Et quid
amplius? Quas ad d. a
Lasco dedisti literas, remitterem, si ex Anglia ipse brevi
huc se reversurum non
scripsisset; expectabo igitur occasionem conveniendi hominem
propius. Tu autem
optime vale, vir de ecclesia dei optime merite, meque, ut
dixi, redamare ne cessa. Witembergę  20. augusti 1550.
Tui observantissimus Lęlius Sozinus.
Clarissimo viro domino Henrico Bullingero, plurimum
observando.      Tiguri.
