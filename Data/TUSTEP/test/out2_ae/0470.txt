<nr>0470</nr>
<ae>Wolfgang Musculus an Bullinger</ae>
<od></od>
<vo>Autograph: Zürich ZB, Ms 81,300</vo>
<dr> </dr>
<re> </re>
<tx>
S.D. Accepimus hodie, Bullingere charissime, fasciculum
literarum omnium gratissimum. Tanta fuit meorum exultatio et gesticulatio inter
legendum tuorum literas, ut, si vidisses, a lachrymis abstinere nequivisses.
Memoriam tuorum, quos mei gerunt in corde, ita excitarunt literę, ut
spectaculum ediderint plane iucundum. Dominus rependat tuę ac tuorum
humanitati, quę nos absens magis recreat quam eorum praesentia, qui tamen
ipsissimi volunt videri Christi ministri, quibus in omni vita mea stupidius
nihil vidi. O frater, quam esset hęc ecclesia misera, si Hallero
destitueretur. Non possum satis in corde meo deplorare praesentium temporum
calamitatem, non solum eam, quę adflictas iam Svevicas premit ecclesias, sed
et eam, qua occupantur istę, quę adhuc liberę sunt ab interimica labe.
Oro dominum quotidie, ut non nostram ingratitudinem ac vanitatem, sed nominis ac
verbi sui gloriam respiciat nec concedat, ut manus impiorum hominum vineam suam
prorsus discerpat. Honestissimę uxoris tuę literę, quibus meam ad
patientiam hortatur, acceptissimę fuerunt. Spero illas fore non inefficaces.
Mea hodie respondebit.
^$De conciliatione, imo magis declaratione, quę inter vos isthic et D.
Calvinum et Farellum hisce diebus intercessit, literas tuas vidimus. nondum
lectę sunt communiter; legentur tamen hoc vesperi. Domini sit gratia, qui hoc
animi vobis inspiravit, ut de praesentium temporum necessitate cogitaveritis et
consensionem causę, quae erat antea in cordibus, in lucem produxeritis. legi
scriptum
declarationis nec video, quid desyderari possit, nisi quod hęc ipsa
simplicius et clarius poni poterant. Sed dandum est hoc prasentium temporum
malignitati, prasertim cum causę veritas nihil patiatur detrimenti.
Quę de D. Gervasio, fratre nostro charissimo, scribis,
exhilararunt me plurimum; nam hactenus admodum illius nomine sollicitus fui,
quanam ratione rebus eius consuli possit. Optime facis, quod rationem eius
habes, nec ecclesię vestrę quicquam hoc consilio decedit.
^$Ministri Richwilerani ante triduum huc a comite Georgio ad nos redierunt, quem
in balneis Vallensibus degentem convenerunt. Remittit eos ad ecclesias, sed spe
admodum tenui; Carolus timetur, dei, supremi imperatoris, mentio modica. Plane
nostro vicio perimus, qui propter evangelium dei nihil passuri videbamur. Quid
in caussa D. Halleri, compatris mei, decretum sit a vestris, nondum vidi; non
dubito tamen consensisse eos, ut hic maneat. Optime vale, virorum charissime;
dominus te conservet. Salutem omnibus tuis, etiam dominis ac fratribus isthic.
^$Bernę Elvetiorum 2. Iunii 1549.
</tx>
<un>W[olfgangus] Musc[ulus] tuus in domino.</tx>
<lz>[Adresse:] Spectatissimo theologo ac Christi ministro M. Heinrycho
Bullingero, domino ac fratri plurimum colendo.
