<nr>1239</nr>
<ae>Johannes Gast an Theodor Bibliander und Bullinger</ae>
[Beilage zu 5. November 1551.]
Zürich StA, E II 441, 462ff. / Orig. (Aut.)
Modus servandus a dominis theologis in pronuntiandis
sententiis in concilio Tridentino.
Sententiae per theologos deducantur ex sacra scriptura,
traditionibus apostolicis, sacris et approbatis conciliis ac
constitutionibus et auctoritatibus sanctorum patrum. Utantur
brevitate et abstineant a superfluis et inutilibus
quęstionibus ac praeteritis contentionibus.
Ordo in dicendis sententiis talis erit:
Primo loco dicant missi a nostro sanctissimo, deinde missi
ab imperatore et postea clerici seculares iuxta eorum
promotiones, deinde regulares iuxta eorum ordinem. Incipiunt
prima die martis, quae erit mensis septembris, hora decima
octava, cum die lunae praecedenti et mane ipsius diei
martis, non convenit propter solennitatem vesperarum et
missae festivitatis beatae Marię virginis.
Licentia reverendissimi legatis.
Reverendissimus et illustrissimus dominus legatus ac domini
praesidentes autoritate apostolica eis concessa largiuntur
facultatem et autoritatem dominis theologis, qui dicturi
sunt sententias ad effectum dicendę veritatis et
confutandae et impugnandae falsas opiniones, ut possint apud
se habere et legere omnes libros prohibitos.
Articuli de sacramento eucharistiae per dominos theologos
examinandi, an sint haeretici et per sanctam synodum
damnandi:
1.  In eucharistia non esse revera corpus et sanguinem nec
divinitatem domini nostri Iesu Christi, sed tantum ut in
signo.
2.  Exhiberi in eucharistia Christum, sed spiritualiter,
tamen manducandum per fidem, non autem sacramentarium.
3.  In eucharistia esse quidem corpus et sanguinem domini
nostri Iesu Christi, sed simul cum substantia panis et vini,
ita ut non sit transsubstantiatio, sed vino hypostatica
humanitatis substantię panis et vini, ita ut verum sit
dicere: Hic panis est corpus Christi et hoc vinum est
sanguis Christi.
4.  Eucharistiam institutam esse obsolam remissionem
peccatorum.
5. Christum in eucharistia non esse adorandum nec festis
venerandum nec in processionibus circumgestandum nec ad
infirmos deferendum et eius adoratores esse veros
idololatras.
6.  Non esse reservandam eucharistiam, sed statim
consumendam et praesentibus dandam et aliter facientes abuti
hoc sacramento, et non licet, ut quis se ipsum communicet.
7.  In hostiis seu particulis consecratis post communionem
remanentibus non remanere corpus Christi, sed tantum ibi
esse, dum sumitur, non autem ante nec post sumptionem.
8. De iure divino esse sub utraque specie etiam populum et
parvulos communicandum et propterea peccare eos, qui cogunt
populum altera specie uti.
9.  Non contineri sub altera specie, quantum sub utraque
continetur, nec tantum sumere communicantem sub altera
specie, quantum sub utraque.
10. Solam fidem esse sufficientem praeparationem ad sumendam
eucharistiam nec ad id confessionem esse necessariam, sed
liberam, praesertim doctis nec teneri homines ad communionem
in paschate.
Canones super sacramento eucharistiae.
1.  Si quis negaverit in sanctissimo eucharistię
sacramento contineri vere et realiter et substantialiter
corpus et sanguinem una cum anima et divinitate domini
nostri Iesu Christi ac perinde totum Christum, sed dixerit
tantummodo in eo esse ut in signo vel figura vel virtute,
anathema sit.
2.  Si quis in sacramento eucharistię remanere
substantiam
panis et vini una cum corpore et sanguine domini nostri Iesu
Christi aut in execrabiles et prophanas vocum novitates
Christum impanatum esse dixerit, negaverit autem mirabilem
illam et singularem conversionem totius substantię panis
in corpus et totius sunstantię vini in sanguinem
manentibus duntaxat speciebus panis et vini, quam quidem
conversionem patres nostri et universa catholica ecclesia
aptissime tenens transsubstantiationem nuncuparunt, anathema
sit.
3.  Si quis negaverit sub una quaque specie et qualibet eius
parte totum Christum contineri, anathema sit.
4.  Si quis dixerit peracta consecratione in admirabili
eucharistię sacramento non esse corpus et sanguinem
domini
nostri Iesu Christi, sed tantum, dum sumitur, non autem ante
vel post sumptionem et in hostiis seu particulis
consecratis, quę post communionem referuntur, non remanere
corpus domini, anathema sit.
6.  Si quis dixerit, unigenitum dei filium dominum nostrum
Iesum Christum in eucharistia non esse eo cultu, qui latria
dicitur, adorandum adoratione etiam extera aut cum festiva
peculiarique celebritate venerandum vel non licere, secundum
pium laudabilem sanctę ecclesiae ritum et consuetudinem
in
processionibus solenniter circumgestari et publice populo
spectandum proponi et eius adoratores esse idololatras,
anathema sit.
7.  Si quis dixerit sacram eucharistiam non licere in
sacrario reservari, sed statim post consecrationem
consumendam et adstantibus necessario distribuendam aut non
licere, ut illa ad infirmos honorifice deferatur vel
sacerdoti celebrari, ut se ipsum communicet, anathema sit.
8.  Si quis dixerit necessarium esse ad salutem et divino
iure praeceptum omnes singulos Christi fideles sub utraque
specie communicare aut errasse hactenus ecclesiam, quod
laicos et non celebrantes sacerdotes sub sola specie
communicaretur, anathema sit.
9.  Si quis dixerit necessarium esse de iure divino etiam
parvulos, antequam ad annos discretionis pervenerint,
communicare, anathema sit.
10. Si quis dixerit minus sumi sub una specie quam sub
utraque vel laicis iniuriam fieri aut ipso sacramenti fructu
defraudari, qui sub unica specie communicant, anathema sit.
11. Si quis dixerit Christum in eucharistia exhiberi
spiritualiter tantum manducandum per fidem non autem
sacramentaliter, anathema sit.
12. Si quis negaverit omnes et singulos Christi fideles
utriusque sexus, cum ad annos discretionis pervenerint,
teneri iuxta praeceptum sanctae matris ecclesiae semel
saltem in anno in paschate communicandum, anathema sit.
13. Si quis dixerit solam fidem esse sufficientem
praeparationem ad sumendum sanctissimę eucharistię
sacramentum, anathema sit.
14. Ne hoc sacramentum sacramentorum indigne atque ideo in
mortem et condemnationem sumatur, statuit et declaravit ipsa
sancta synodus illis, quos conscientia peccati mortalis
gravat, necessarie praemittendam esse confessionem
sacramentalem.
15. Si quis autem contrarium docere, praedicare vel
pertinaciter asserere seu publice disputare praesumpserit,
eo ipso excommunicatus existat.
Domino Theodoro et Bullingero suo.
