<nr>2280</nr>
<ae>Johannes Haller an Bullinger</ae>
<od>Bern, 18. November 1555</od>
<vo>Autograph: Zürich StA, E II 370, 223.
(Siegel...)</vo>
<dr> <dr>
<re> </re>
<tx>S. Multo iam tempore non fuit mihi nuncius, per quem ad te scriberem; nunc
commode incidi in hunc. Primum vero est, quod domino maximas omnes agimus
gratias, quod ille singulari providentia correxit, quod iam erat delictum a
nostris. Gaudemus enim valde negotium iuramenti denuo esse dilatum. Speramus
nunquam eo apud nostros rem hanc deventuram deinceps, quo pervenerat iam, nec
dubitamus, quin, si processisset coeptum consilium, maxima seditio hinc inter
cives orta fuisset; magna enim pars civium nunquam iurasset. Nos privatim et
publice egimus, quicquid potuimus, id quod tota testabitur ecclesia. Eo die, quo
postremas ad te scripsi, ad senatum fuimus vocati omnes propter liberiorem huius
argumenti pro concionibus publicis tractationem; sed ita cum senatu egimus, ut
vix haberet, quod responderet. Iam paraveramus discessum, si illi silentium iniungere voluissent.
^$Quod deinde tuas attinet, cum magna voluptate legimus, quę de successu
evangelici negotii in Polonia scribis. Dominus addat maiora incrementa. In
imperio pax quoque firmata est; soli nos videbimur non habituri pacem. Tuas ad
Calvinum misi per nuncium certum; spero fore, ut et illud negocium componatur.
Apud nos alias non est quicquam novi, nisi quod aliqui ferunt papam cum vicerege
Neapolitano in gratiam rediisse et Gallos egregie ab eo delusos esse. Caesarem
etiam mortuum esse coniectant multi; nihil tamen certi constat. Proxime scribam
plura; nunc enim sum admodum occupatus. Salutant te nostri omnes. Salvi sint tui quoque.
^$Bernę 18. novembris 1555.
^$Tuus Io[annes] Hall[eruss].
<lz>[Adresse ...]: Clarissimo viro d. Heinrycho Bullingero, Tigurinae
ecclesię pastori fidelissimo, domino et compatri suo charissimo colendissimoque.
