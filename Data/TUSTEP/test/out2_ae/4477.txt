<nr>4477</nr>
<ae>Johannes Haller an Bullinger</ae>
[Wahrscheinlich zu: 23. Juni 1566].
Zürich StA, E II 359, 3072. / Orig. (Aut.)
Vom rychstag reiset man allgmach widerumb ab, wiewol er die endschafft noch nitt erlangt. Zweyerlei puncten hatt man
sich resolviert,  1. das bed parthyen diser zyt nitt für guͦt und rathsam angesehen, mitt dem colloquio fürzuͦfaren bis
zuͦ beßerer gelegenheit;  2. hiezwüschend sol es bi dem paßouischen vertrag bliben und jeder theil den anderen
unbeschwärt bliben laßen.
Der alt hertzog Heinrych von Brunschwig hatt sinen jungen sun, so er noch überig hatt und der von imm verstoßen gewesen,
umb das er den Lutherischen anhengig, widerumb begnadet, und nimpt der alt treffenlich ab, und so er mitt tod abgon,
wirt kein widerwertiger wältlicher fürst mer sin in selbigen landen. Aber den Zwinglischen ist man über alle maß
uffsetzig.
So hab ich gloubwirdig von einem fürnemmen herren vernommen, das voriger keiser Carolus imm todbett bekennt habe, es
rüwe inn seer übel, das er den frommen Tütschen so vil intrag in ir religion gethon; dann er die warheit bi inen funden;
habe auch das nachtmal in bederlei gstallten empfangen, des der bischoff von Toleto übel zefriden gewesen.
Der jetzig keiser hatt ettlich geurlobet von sinem hof, um das si über ir m[ajestä]t verbott die evangelisch
predig besuͦcht. Item sonderlich hatt er einen gar finen jungen hertzogen von der Lignitz vom hof geschaffet, umb das er
Corporis Christi den huͦt nitt abgezogen, da man den götzen für sin herberg getragen. Es ist kein wältlicher fürst
ußerthalb dem von Peyeren* (*a.R.: Albrecht V. von Bayern.) mitt der proceßion gangen in festo Corporis Christi, aber
die kaiserlich m[ajestä]t mitt vil pfaffen, äpten und bischoffen.
(Ohne Unterschr., Datum u. Adr.)
Gegen Ende des Reichstages von Augsburg 1566 (vgl. Hollweg 328. 382f)
