<nr>3721</nr>
<ae>Bullinger an Johannes Calvin</ae>
(ZÃ¼rich), 28. Februar 1562.
<vo>Genf  114, 97. / Orig.
(Aut.)
Ep.Calv. 3726 (XIX, 306f)
S. D.  Accepi tuas, domine colende et frater carissime, una cum literis Bezae.
Doleo ex animo vices optimi et doctissimi viri et non pro eius salute orare dominum; doleo unius levissimi hominis culpa tantam remoram iniici expectationi nostrae.
Verum dominus ita extundit nobis ardentes preces et commonstrat nobis, quid expectemus ex carne.
Oremus sedulo dominum, ut miseri illius misereatur et negotium suum sustineat atque promoveat.
Iam remisissem tibi Bezae literas, ni misissem ad Blaurerum nostrum.
Nobilis ille Hartmannus a Hallwil indignissime tulit, quod tabellio accepit a te talerum, nec dubito, quin illum modo coniecerit in vincula; oravit, quam diligentissime ipsum apud te excusarem, ne forte arbitreris ipsum non satis instruxisse tabellionem viatico.
"Instruxi non sordide", dicit, "sed liberaliter; ille vero turpis nebulo dolo usus est malo, quod non potuisset maiore mea cum indignatione quam apud illum facere
virum, cui de meliore nota commendatus esse cupio." Nam scio te singulariter ab ipso amari et magni fieri, qua de re saepe mecum loquitur.
Fac igitur, mi domine et frater, ut vir ille illustris intelligat me eius apud te existimationem defendisse et excusasse ipsum.
Talerum ad me misit iussitque, ut repente ad te mitterem, quem hic mitto.
Spero te accepisse meas una cum Hesshusii libro, quem Heidelberga una cum literis ad te transmittendis acceperam; misi Bernam ad Hallerum sicuti et has, quibus adiunxi eas, quas accepi ex Polonia.
Mittunt ad me confessionem, quam si faciunt animo sincero, congratulor eis, ac nisi existimavissem similem ad te quoque missam, meam illam communicavissem tecum.
Si quid sive fausti sive infausti nuncietur ex Gallia, oro, mittas ad nos.
Metuunt boni apud nos, ne Navarrus se cum regno subiiciat concilio Tridentino.
Salutant te fratres; saluta fratres et amicos.
Vale aeternum.
Dominus servet te nobis diu incolumem!
Mitto tuae humanitati responsionem meam oppositam sententiae Brentii.
Oro, ut libere mihi indices, nisi molestum hoc tibi sit, quid tibi de opella hac mea videatur.Iterum iterumque vale.
Ultima februarii anno 1562.
                                                        Bullingerus tuus.
Clarissimo viro d.
Ioanni Calvino, Genevensis ecclesiae pastori fideli, domino colendo et fratri carissimo.
