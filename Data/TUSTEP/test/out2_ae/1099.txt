<nr>1099</nr>
<ae>Georg Frölich an Bullinger</ae>
Kempten, 14. Mai 1551.
Zürich StA, E II 346, 271. / Orig.(Aut.)
S.  Ne diutius mireris, amicorum incomparabilis, cur
scribendi ad te officium tam diu intermiserim, scito me iam
pridem statuisse in dies iter ad vos arripere meque vivam
fore epistolam. Verum, cum Hispani milites ante duos fere
menses Kauffbuͤrnam ingressi essent, miseram alioqui
plebeculam molestaturi, non licuit mihi domum meam deserere.
Cumque ipsis tritis istic 6 septimanis tandem hinc
solvissent nihilque periculi amplius ex illis imminere
videbatur, ego Campidunum usque Helvetios visitaturus
veneram, ecce per feredarium certior fio Hispanos ex
improviso Kauffburnam rediisse sturmatimque, ut dicitur,
primo impetu in aedes meas irruisse, uxorem, liberos et
generum meum ex diversoriis suis sub tegulas quasi cedere
coegisse, me quesiisse et minas feroces sparsisse propter
nescio quas calumnias, quibus ingratum et cęcum vulgus,
ut
audio, mihi imposuit, ita ut ne domi quidem meę tutus sim
neque consultum sit longius a familia proficisci, donec
audiam, quo tragedię huius finis tendat. Delitescendum
igitur mihi destinavi hinc inde et consyderandum, remne fuga
an alio quopiam consilio agam. Omnino autem deo duce hac
estate Bullingerum meum invisam; ipse dominum pro me orat,
ne supra vires me tentari sinat. Erectus porro dei
benignitate atque constans in pietatis proposito sum, utut
mundus insaniat. Tu tecum inito rationem, quomodo Lętus
cum suis reliquum huius vitę curriculum instituat.
Magdeburgenses adhuc inconcussi violencię obsistunt
dantque argumenta diuturnę perseverancię; ego vero
illis
propter non satis puram religionem timeo, spero tamen
dominum ipsis, si conscientiis bonis ita ambulant,
miserturum.
Princeps Hispaniarum hinc properat abiissetque iam, nisi
pyratę, ut fama est, iter insecurum fęcissent. De
Cęsare scribere ne verbum quidem licet. Dominos Blaureros
fratres, Zviccium, simmistas tuos, dominos consules, item
Hallerum, Diterichum in Ror universosque bonos, presertim
exquestorem illum exulem, salvos esse cupio; vide, ne
Gvaltherum meum pretereas. Campiduni  14. maii 1551.
Tuus G[eorgius] L[aetus].
Domino Henricho Bullingero, antistiti ecclesię
Tigurinę, domino et amico incomparabili suo.
