<nr>4728</nr>
<ae>Johannes Hospinian an Bullinger</ae>
Basel, 18. Januar 1568.
Zürich StA, E II 366, 279. / Orig. (Aut.)
S. Primum te pro venerando senio tuo satis prospere valere,
humanissime domine Bullingere et frater mihi semper in
oculis ferende, cupere tamen dissolvere et esse cum Christo,
etiam atque etiam vehementer gaudeo. Illud enim spem mihi
facit dominum facturum, ut diu adhuc Tigurinę ecclesiae
praesis; hoc indicat te mundo mortuum esse et vivere deo.
Deinde non erat, ut silentium tuum adeo studiose excusares;
ego enim nunquam aliter sum interpretatus quam occupationes,
et esset magna importunitas, si tibi eam rescribendi
necessitatem imponerem, ut, nisi faceres, te delinquere et
accusatione dignum putarem. Absit hoc a me quam longissime.
Mihi autem accidit hoc ipsum, quod poeta dixit: "Res est
solliciti plena timoris amor."<f1>^#/+Ovid,^#/- Heroides, 1, 12.<fe> Quod opus meum dialecticum
attinet, probari vobis, viris eruditissimis
et<gr>orJodoxotatois</gr> laetissime fero et mihi persuadeo
vos editionem eius (siquidem possitis) adiuturos. Si vero in
hoc propter supprimentium tyrannidem non successerit,
successurum in aliis, quae in illorum manus non incident,
sed apud vos edi poterunt et vos censores experiri, illos
vero nequaquam. Insidiantur enim famae et vitae meae,
quemadmodum d. Oporinus nuper se quoque nosse confitebatur
et d. Wyßenburgius consultus a me fere idem innuebat. Quare
si non potero ab academia impetrare, ut, sicut hic excudi
ceptum est, ita absolvatur, aliud tempus erit expectandum
nec alio transmittendum, ut quibusdam videbatur, ne scilicet
sepe..* (*a.R.: sepem?) inveniant, unde baculum ad me
feriendum arripiant. Sum enim in oculis ipsorum spina, quam
si eximere et abiicere possent, non cunctarentur, eamque ob
rem omnibus honestis vocationibus meis tantis conatibus se
obiiciunt sperantes aliquando occasionem oblatum iri, ut me
cum ignominia relegent; laturi certe non videntur, ut ex
ista captivitate liberer cum honestate. Cęterum dominus
misericors et potens est et novit hostes suorum egregie
ludificari; qui dedit mihi hanc mentem, ut de die in diem
minus eorum technis et minis terrear. Cui sit gloria et
gratia in secula seculorum. Amen.  D. Wyßenburgius, Oporinus
et Batmannus<f1>Erhard Battmann.<fe> egoque cum tota familia mea faustam illam tuam
ineuntis anni precationem gratissimo animo suscepimus
optamusque tibi tuisque omnibus et praesentem annum et omnia
futura secula longe felicissima. Amen. Vale bene in domino.
Basileae die ianuarii mensis  18. anno humanae salutis 1568.
Tuus ex animo totus Iohannes Hospinianus.
Venerando patri et vere sapienti theologo d. m. Heinrycho
Bullingero, Tigurinae ecclesiae primario antistiti, domino
et fratri suo honorando.           Zürich.
