<nr>3884</nr>
<ae>Bullinger an Ambrosius Blarer</ae>
(Zürich), 18. Dezember (1562).
<vo>St. Gallen XI, 70. / Orig.
(Aut.)
Bl.
III, 729.
S. Condonabis mihi, chare frater, quod scripta fratris tui ita, ut accepi, remitto.
Nihil nunc possum, plurima alia cogor intermittere; vires morbis aut aegritudine quotidiana fractae flaccescunt.
Si quid possem, mallem impendere sacris concionibus et reliquis spectantibus ad meum ministerium, denique responsioni ad librum Brentii contra Martyrem et me scriptum de rebus impiis.
Dogmata in eo spargit plurima et quidem impia.
Inscripsit "De maiestate domini nostri Iesu Christi". Vidisti haud
dubie; si non vidisti, videre praestat.
In veteri ecclesia dudum fuisset confossus a ministris Christi fidelibus; nunc videntur dormitare plures, quam sit e re ecclesiae etc.
Remitto fasciculum; legi dumtaxat praeliminarem epistolam; inde caetera aestimo ac scio fratrem tuum, qua est eruditione, prudentia et pietate praeditus, nihil facturum temere.
Quomodo autem mitti haec possint principi, qui Ludovicus, non Guilhelmus vocatur,  -   habeo enim apud me suam ipsius manum; nam hoc anno literas ad
me misit  -, non facile dixero.
Per Genevam non potest; raro illi habent nuncios ad principem, imo fere nesciunt, quae fiant apud principem, quod itinera sint obsessa; si quid habent, ex Lugduno habent.
Placeret tamen, ut ad Bezam primo mitteret; at is nunc castra sequitur.
Nihil ex Gallia certi audimus.
Scribitur quidem de Guysianis pulsis cum caede ab Estampes et Corbeil et nunc Lutetiae utrumque esse exercitum ac agi de pace.
An vera sint, non dixero; nam tanta est mentiendi licentia, ut pigeat me scribere de his.
Franckforti nihil impetrarunt a Ferdinando principes; er sagt, er wölle den rychsfriden hallten, aber in siner religion sterben und in sinen erblanden anhaltten und regieren wie bißhar; man sölle inn mitt der leer und glouben unbekümmert lassen etc.
Principes infames se fecerunt luxu immodico et pudendo.
Talia sunt tempora, tales sunt homines, ut saepe illius meminerim: "O domine, in quae tempora me devenire passus es?"
Vale.
18. decembris.
Salvus sit Matthias frater cum bonis.
Festinantissime.
                                                                                      Bullingerus.
Clarissimo viro d.
Ambrosio Blaurero, Vituduri agenti, domino et fratri meo observando et dilecto.
^$Wintherdur.
