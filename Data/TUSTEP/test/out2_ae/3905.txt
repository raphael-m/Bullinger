<nr>3905</nr>
<ae>Stanislaus Sarnicki an Bullinger</ae>
Petrikau, 23. Januar 1563.
ZÃ¼rich StA, E II 367, 213f.
Wotschke, S. 164ff.
S.P. in domino.
Duo iam menses praetereunt, ex quo comicia in
regno nostro celebrantur, et quae hic nova habeantur, quae essent
vestris auribus digna, abunde, existimo, exponet vobis hic
generosus adolescens, quem etiam tuae pietati commendatum cupio.
Equidem magnificus et strenuus vir capitaneus Margeburgensis data
opera de amplitudine familiae et aliis ornamentis huius domini ad
te, vir eximie, scripsit.
Tamen et ego rogatus volui meam
comendaciunculam adiungere ita enim sunt isti persuasi fore
alicuius momenti meas apud vos literas.
Ego hic Petricoviae
integro bimestri non alio consilio commoror, quam ut aliquid
ecclesiae dei praesertim in extirpanda tam pestifera doctrina
Arianorum istorum inservire queam, et hactenus per dei gratiam
omnia prospere cedunt.
Erant hic fere decem ministri ex vicinia,
qui ex aequo suis calculis hanc ipsam doctrinam condemnarunt
aliosque tam privatim quam publice concionibus, ut sibi ab eadem
peste caverent, magno cum successu submonuerunt.
Deliberatur iam
etiam a rege de extirpando hoc ipso tam pestifero errore et
baniendis ipsis haeresiarchis.
Interea a quibusdam magni nominis
viris traduntur mihi duae confessiones ad vos transmittendae et
narratur historia hanc ipsam pestem alia in parte quoque Poloniae
erupisse magnumque istic scandalum ac vulnus ecclesiis illis
intulisse.
Tamen etiam istic deus excitat quosdam cordatos viros,
qui quam cordate sese in hoc discrimine gesserint, ex confessione
ipsorum, ubi relegeritis, facile cognoscetis.
Sed auxilio vestro
plurimum indigent ad vosque supplices manus tollunt, ut eos,
quantum in vobis est,  pro gloria dei vestro scripto iuvetis.
Hoc
a vobis summo cum desyderio expectant.
Istorum precibus ego
quoque meas preces iungo, non gravemini viri eximii in causa
tanta laborem, praesertim cum hoc a vobis res ipsa efflagitat,
subire.
Deus autem optimus maximus compenset vestros labores,
amen.
Lassocius quidam, magnus vir, cuius auspiciis Blandrata et
Lismaninus vestris ecclesiis bellum indicebat, iam in istis
comiciis mortuus est, quae res plurimum istos expavefecit.
Maiores Poloni constantissime istos hic in comiciis
reprehenderunt.
Trecium nostrum Christopherum, obsecro, quam
citissime ad nos cum responsis expedite.
Deus autem optimus
maximus vos spiritu suo consoletur ac conservet.
Data Petricoviae anno 1563.  23. ianuarii.
                    Stanislaus Sarnicius, servus Iesu Christi
tuae pietati S. P.
[Adr.
fehlt.]
