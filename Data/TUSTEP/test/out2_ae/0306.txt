<nr>0306</nr>
<ae>Oswald Myconius an Bullinger</ae>
<od>Basel, 8. Dezember 1548</od>
<vo>Autograph: Zürich StA, E II 343a, 231</vo>
<dr> </dr>
<re> </re>
<tx>
S. Commendo tibi hunc iuvenem<f1>Offenbar Thomas Leymer/Argillanus; vgl. Basel, Matrikel II 54, Nr. 45; Gast an HB, 5. Mai 49.<fe> quantum possum. Fuit sacrificus Ensheimensis,
venit Seckingam, duxit uxorem abbatissam; propterea exploditur, ipsa vero
detinetur in monasterio quatuor custodita viris, habet fratres, qui propemodum
contra miseram insaniunt. Iuvenis interea venit huc et in album inscriptus
academię nescio quid designarit, timet sibi. Equidem pro ipsi nonnihil
laboravi apud consulem, ubi certe mox intellexi sic delatum. apud magistratum,
ut hunc haberet non satis ęquum. Visum est itaque, ut ad tempus discedat, si
interim ira sedata commodius possit invenire locum hic se excusandi; non enim
aliam discessus adfert rationem, nec ipse solus, sed etiam affinis eius, auri
faber ex Mulhusio, qui propter iuvenem ad me venit, si quo modo consultum ei
posset esse. Reliqua ex ipso audies; ideo autem commendo, ne recidendum illi sit
in papatum, modo bonus esse velit.
^$Pręterea lectis postremis tuis delectatus sum supra, quam dici potest. Egi
autem apud consulem, qui legatum aget nomine senatus nostri; inveni talem, ut de
concordi responso valde sperem. De confoederatis vero propter articulum medium
nescio quid animus mihi praesagiat; constat vero et primates et infimates ita
contra nos exacerbatos per Quinquepagicos, ut magis esse nequeant. Causa est,
quod persuasi sunt nos adserere mansuros in fide nostra contra concilium,
Cęsarem, confoederatos, omnes et vitam potius amissuros quam hanc religionem.
Quod dico, verum est, ut videamus, qualis sit spiritus, qui de verbo dei nihil
novit; non mirum esset, si foedus nobiscum initum disrumperent. Bone deus, quam
sunt homines ignari et dei et omnis honesti. Cęsarem dicunt iterum decumbere
periculose. Ego in hoc sum, ut, postquam revaleat a morbo ficto, novę sint
adflictiones exoriturę. Hactenus enim ita evenit; dominus solus nisi nos
respiciat, actum est.
Ante dies decem misit episcopus Argentinensis nomine Cęsaris et metropolitani
senatum suum ad Argentinenses; egit de Interim simpliciter recipiendo.
Acceperunt missi responsum, ut indignabundi recesserint.
^$Vale in domino cum fratribus omnibus et, quod per dominum poteris, iuvenem
habeto commendatum.
^$Basileę raptim 8. Decembris anno 1548.
<un>Tuus Os[valdus] Myconius.
<lz>[Adresse:] D. heinricho Bullingero doctissimo, ministro Christi, fratri in
domino venerando suo. Zür[ich].
