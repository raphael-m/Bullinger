<nr>1878</nr>
<ae>Charles du Moulin an Bullinger</ae>
Tübingen, ..  Februar 1554.
Zürich ZB, Ms F 62, 369a.
teilweise aut.
S. P.   Praeclarissime doctor et pastor ecclesiae,
familiariter quidem de meis privatis negociis ad tuam
praestantiam scripsi in magnis et seriis occupatam; sed
multa offensionem timens omisi. At nunc gravius incidit,
quod te latere nolo.
Parum est, quod in hac nedum iuridica, sed etiam theologica
schola plures et numero et autoritate papistas inveni; minus
est, quod diu me excludere nisi sunt (praesertim postquam in
prima et solenni oratione 18. decembris zelum meum adversus
papatum propalam declarassem meque velle civiles et
imperiales leges a papistis inclinatas et contumeliis
indignis affectas revocare suoque splendori restituere, quod
intrepide et gnaviter facere coepi et continuavi). Alii
papatum suum alii gloriam suam me admisso minui timentes.
Haec facilius luto floccipendi. Iam grave illud in omnibus
christianis ecclesiis non me substrahere, sed palam
communicare assuevi, etiam cum primum adventassem Basilaeam,
mox cum periculo repetiturus Galliam. Itaque hic existens
volui, ut par est et solitus sum, primum, ad quos spectat,
compellare, d. Isemanum, primum huius ecclesiae ministrum,
cum adire vellem, ultro venit die ultima ianuarii. Sciebam,
cur hi vestros non admittant, sed omnem lapidem movere
volebam, quo nephandum istud schisma tollere aut saltem
mollire inciperem. Initio candide et aperte narravi, quid a
sesquianno in 5 vel sex christianis ecclesiis fecissem, quas
sanctas habebam; cupere me pariter hic communicare, sed
nolle temere nisi fide prius exposita et probata irrumpere.
Quum is cunctaretur, adieci mirari me hoc schisma, de quo
nuper a domino rectore, theologo cordato et facili, cuique
schisma displicere puto, audieram, meque illud aegerrime
ferre meque sentire quaestionem de modo praesentiae corporis
Christi in sacramento non esse tanti, propter quam scindi
possit aut debeat ecclesia, sufficere consensum in verbis
domini et summa doctrinae, quod Christus pro nobis immolatus
sit nostra expiatio, nostra perfectio, quod vere nobis
communicet corpus et sanguinem suum in verum, vivificum et
salutiferum cibum animae. De modo autem praesentiae, an
phisicaliter et materialiter, an vero spiritualiter, non
esse digladiandum, ut utcunque inter doctos et graves et in
literis sacris et historia ecclesiastica exercitatos de hoc
sobrie et pacate disputare liceat, non tamen esse alterutrum
ab ecclesia seu populo communicante exigendum, praesertim
cum ecclesia primitiva et deinceps adusque nunquam exegerit,
illosque novos magistros esse, qui adeo pertinaciter exigunt
contra illud Iacob. 3. et expressius ad Philip. 3. ibi
attamen in id, quod assecuti sumus, eadem procedamus regula,
ut simus concordes. Et omnino impium et gravissimum scelus
esse ob id ecclesiam scindere. Is ait: "Non nos, sed illi
scidunt." Ego vero: "Imo vos; scio enim quod illi libenter
et cupide vos admitterent, etiam vestram de materialia
praesentia et manducatione sententiam, absque tamen
schismatis <gr>kakozhlia</gr> et sine aliorum contemptu et
damnatione retinentes, quod et active et passive recusare
primi omnium incoepistis, postremi persistitis. Igitur vos
soli autores et defensores huius schismatis." Excepi tamen
articulum de ubiquitate, quem non solum falsum, sed etiam
prodigiosum esse dixi et merito non ferendum nec aliter
inventum et invectum nisi ad hyperbolas novo conficto
commento tuendas, quod commentum certum est ecclesiam
universalem adusque non solum ignoravisse, sed etiam semper
contrarium sensisse. Cum haec dixissem, is coepit non de
schismate, sed de praesentia materiali argutari, quae
facile, si non dissolvi, saltem adeo elevavi, ut in his
solide fundari non possit. Tum rursus coepi schisma
exagitare, ille contra etiam ubiquitatem defendere et omnia
deo coelum esse. Cum urgerem, ut hoc novum dogma a se
prolatum manifesto verbo dei me doceret, multis adductis,
quibus facile respondi, dixit se unum maius habere, quod
esset potissimum fundamentum. Rogavi, ut proferret; dixit:
"Qui descendit, idem ille est, qui etiam ascendit super
omnes coelos." Tum ego: "Nonne illud Ephes. 4., ut impleret
omnia?" Annuit. Hic ego dixi universam ecclesiam adusque
sensisse id est, ut omnes de eo prophetiae implerentur, et
hunc verum esse sensum et literae dicti loci et omnibus
aliis partibus sacrae scripturae consentaneum meque ita
intelligere, rogans, ut per alium locum scripturae probaret
hunc locum intelligi debere secundum hoc novum dogma. Cum
proferre nequivisset et tamen perstaret, rogavi, quanam
fronte tot sanctas ecclesias Losannensem, Genevensem,
Neocomensem, Basiliensem et principis nostri Mompelgardensem
damnare auderet. Ille (sine tamen cachinno, sed simplici
confidentiae signo subridens) ait: "Non solum illas, sed
etiam omnes, si aliter." Hic nos nox post sextam ab ante
tertiam distraxit. Prosecutus illum ad ianuam semper ad
schisma tollendum exhortans, isque etiam amicissime
discessit. Sed dominica proxima, cum coena domini
celebraretur, communicare nolui, quia non potui, ne viderer
sanctas ecclesias, quibus communicavi, damnare et schismati
adhaerere. Quin etiam si invitaret, nolim, nisi declararet
coram duobus idoneis testibus se ob id dictas ecclesias non
damnare et consequenter se a schismate discedere. Rogaveram
eum, ne propalaret; sed die sequente, 1. februarii, mane
etiam inter scholasticos vulgata erant, et hospiti meo
domino Christophoro Ehemio Augustano, philosophiae
professori, e diversis locis audita nunciata fuerunt
rumoresque dicentium me esse Zvinglianum nitique omnes ad me
trahere et a capite, hoc est principali ministro inchoasse.
Plerique dicebant: "Mirum est, quod omnia haec ingeniosa
capita in eam (sc. Zvinglii) opinionem labantur. Monuerunt
amici fore, ut res ad aures principis deferatur, mihique
negocium fieri posse. Respondi paratum me rationem reddere
nec veritatem relicturum, etsi me rursus solum vertere
oportuerit; sed schisma (congrue tamen et oportune)
impugnaturum. Si tot veritatis hostibus non cessi in Gallia,
paucis cervicosis quatenus saltem schisma fovent, etiamsi
plures insurgant, non cessurum. Quare sprevi, quod quidem
dicebant, papistas cum Lutheranis conspirasse ad me
excludendum, quod nondum verum sit puto nec quicquid sit
curo. Duo etiam alia dicta die ultima ianuarii contigerunt
in promotione 13 magistrorum bonarum artium. Invitatus
sedebam secundus a doctissimo et pientissimo domino
Vergerio, cum e regione Gebardus (qui 6. deceretalium hic
legit) procatrallarius Hyeronimi Cadellarii  ..... praefecti
papistae, ut academia volente in literis* (*a.R.: terris)
Ferdinandi tueretur, pronuntiavit se auctoritate apostolica
sibi delegata illos promoturum. Dominus Vergerius coepit
mihi conqueri. Ego modice concussa veste et brachio dextro
exerto. Omnibus manifestum fuit nos dissentire et repugnare
illi apostolicae (hoc est papisticae) auctoritati. Pergebat
protallerius (hoc videns), sed in conclusione non repetiit
expresse verbum apostolica. Deinde in prandio Gebardus cum
rectore et duobus ex aula principis nobis assidebat. Ubi
palam me Vergerius rogavit, quid sentirem de promotione
nuper facta authoritate apostolica. Respondi esse contra
evangelium, rem impiam et damnatam, quia de papa et sic de
authoritate antichristi intelligebatur. Iterum interrogavit,
an papam censerem antichristum. Palam respondi. Tum
Vergerius conversus ad Gebardum ait: "Ergo tu authoritate
antichristi illos promovisti?"  Is se frustra defendere
voluit; leges mihi obiecit, quas retorsi, ut silere
cogeretur; voluisset longissime a prandio abesse. Qu...  in
proxima lectione mea . . . . . . .,
quod dictum fuerat auctoritate reprobavi, scholam
antiquiorem esse papa .......
docens nec eo ......... fundatam, sed inquinatam et penitus
repurgandam. Sed ad rem de schismate tua magis tuaeque
sanctae ecclesiae quam mea interest. In qua etiam tecum
toties optime memorie domino Zvinglio te precellentissime
doctor et fidelissime pastor ........ rogo per Christum
principem pastorum, ut consilio et authoritate tua iuves,
non dico me, sed causam. Ego enim si quid (vel cum periculo
meo) ad deturbandum hoc schisma queam, non recusabo, sed non
temere ultra progrediar, nisi quatenus videro, ut in rem et
pacem ecclesiae promoveat, non proprio, sed bonorum tuique
imprimis consilio. Interim non expedit (ut scis) vulgari
haec, sed bonis doctis et prudentibus (qui plures tibi
adsunt), comunicari ne forte cavillentes me de composito
instructum huc venisse, quum initio nihil de hoc cogitassem.
Horrendum, quam scanalosum sit maledictum hoc schisma,
praesertim postquam Anglia ad papam defecit, ut triumphent
papistae cavillantes nos ut discordes non esse Christi
discipulos, sed sectarum et tandem collidendos vel
dissipandos. Quantum ergo lucri, quantum confusionis
adversariis sublato schismate accederet. Rogo iterum tuosque
omnes: Eia, agite. Interim dum ordinariam Càesaris'
persequor et pro materia subiecta libri 1. papatum insector,
leges ecclesiasticas suae luci restituendo, queritantur
papistae me iura professum theologiam et historias exponere,
quid m auditores (sed frustra) avertere nituntur, quidam
quadragesimam observantes etiam privatim cum emulatione mei
docent. Nolui tamen coeptam docendi formam mutare, sed
sponte aliam pure iuridicam de verborum obligationibus
........ et dividui et individui materiam simul hora 3
pomeridiana interpretandam assumpsi non sine nova invidia;
maior pars enim auditorum duabus meis lectionibus contenta
reliqu s omittit. Princeps huc brevi venturus est diu
commoraturus (quod gaudeo), quoniam Stucardie arcem diruit,
ut renovet. Landgravii Hassiae mihi amici ......... sed si
tibi bonum videatur ut ad tollendum schisma adhorter,
faciam. Pax et gratia dei tecum et cum tua ecclesia. Vale
meque etiam reverendo patri domino Pellicano, domino
Bibliandro, domino Zvinglio, genero tuo, domino Lavatero et
aliis adprime et praecipue causam commendo. Tubingnae
februarii 1554.
Deditissimus tuus Franciae et Germaniae iureconsultus
primusque legum ordinarius Tubingensis
Carolus Molinaeus.
Fidelissimo ecclesiastae et doctori ecclesiae domino
Heinrico Bullingero, Tigurinae ecclesiae pastori
vigilantissimo.                              Tiguri.
Am Rand sind noch verschiedene Bemerkungen angebracht:
S. 1 unten: "Scis, cur partim manu mea scripsero, quum
nondum domum habeam, ideo amanuensibus domesticis carere
cogor, fortuitis utor.
In Anglia nobiles et populares Hispanum admittere nolunt et
missam extrudere volunt, ut patritius gravis Augustanus
scripsit."
S. 3 unten: "Etiamsi rumpantur inimici die lunae proxima
universa academia in magnis scholis congregata orationem
solennem habebo contra theologastros et canonistas pro vero
theologia verbi dei restituta et iurisprudentia repurganda
deque earum et principis christiani et ministri conferentia,
potestate et officio, qua excusa exemplar ad te mittam.
S. 4 a.R.: "His scriptis misit ad me 18. februarii mane dux
Virtembergensis copiam literarum Henrici, quibus ille rex
dat repulsam quinque principibus Germanis, qui rogaverant,
ut is sineret uxorem cum liberis et bonis ad me, eorum
consiliarium, venire, causificans id contra tranquillitatem
regni sui esse. Sed culpa fuit primum legati ducis, qui
contra quam monueram principum literas dedit conestabili
inimico, qui postquam 12 dies frustravit, tale responsum
dedit in favorem cardinalium, qui timent se deturbari et
Galliam scriptis meis rursum excitari, si liberum sit mihi
scribere familia recepta, quam putant obsidem silentii, quod
a me nullis praemiis nec minis redimere potuerunt. Eadem die
amantissimas recepi literas Vilhelmi landgravii de me et
exitu dictae legationis solliciti, ad quem etiam de omnibus
suprascriptis, ut cum Ph. Melanch. causae adsit, scribam.
Eadem enim die sero in coena ad hoc parata ab adversariis
presente legato ducis nisi sunt expiscari a me, ut
convincerent et Zvinglicum excuterent. Sed mox in schisma
........... attonitos illos et mutos reddidi. Itaque cum
clanculariis insidiis urgeant, non est mihi cunctandum.
