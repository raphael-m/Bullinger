<nr>1193</nr>
<ae>Wolfgang Waidner an Bullinger</ae>
Worms, 14. September 1551.
Orig. (Aut.)
S.   Opinabar, optime prudentissimeque Bullingere, actum
esse de concilio Tridentino, [cum au]dissem exortum in
Italia bellum inter pontificem, Caesarem et Gallum; at cum
viderim hodie per nos properare Tridentum monachos et
fabarios Lovanienses, item nonnullos episcopos, maxime
vereor, ne bellum hoc monstri aliquid sitque praedictum
trium summorum capitum tantum collusio quedam, qua solis
pontificius tutus pateat accessus hac Caesare illac Gallo
intercludentibus iter piis, qui forte patrocinaturi
periclitanti pietati eodem convalaturi erant. Adde, ut
interim illud ......... * (* a.R.: vicarium?) caput quasi
cinctum utroque latere exercitu militeque armato tanquam
conducto satellicio secure et tuto statuat de religione
nostra pro sua libidine. Metuo valde adesse aut saltem non
procul abesse tempus, de quo in Revelatione sua Ioannes de
vastatrice illa bestia loquens: "Datum est illi bellum
facere cum sanctis et vincere eos", item "et adorabunt eam
omnes, qui inhabitant terram, quorum non sunt scripta nomine
in libro vitae agni, qui occisus est ab origine mundi."
Difitoribus formidabilis profecto sententia, sed
consolatoria piis, quorum nomina scilicet in eo libro
scripta sunt, qui in Christo electi sunt antequam facerentur
fundamenta mundi, qui vocem pastoris sui audiunt et a
mercenario fugiunt etc. Nam hi licet vincantur corpore,
anima tamen in vera confessione invicta manebit perpetuo
tandem triumphatura de victore illo suo. Quod tuum igitur
similiumque tuorum virorum doctorum et illuminatorum spiritu
dei fuerit, sedulo agite, hoc est calamos vestros invictos
veluti aeneum murum impiissimis illorum conatibus opponite.
Vulgi, hoc est meum meorumque similium, qui cupimus non
videri solum, sed et vere esse membra piae veręque
catholicę ecclesiae, fuerit ardentissimas preces diu
noctuque ad patrem misericordiarum fundere, ut ob
dulcissimum filium suum Iesum Christum dominum nostrum
impendentia mala a cervicibus suorum avertat aut det
victricem malorum omnium patientiam constantemque veritatis
confessionem ad extremum usque spiritum. Amen. De rebus meis
privatis adiecissem aliqua; sed scio te occupatissimum
seriis hisce cogitationibus, unde in alia tempora reservabo
forte ingruente seviore tempestate, si elabendi saltem rima
patuerit, de illis coram acturus. Vale in Christo Iesu cum
omnibus tuis totaque ecclesia Tigurina foeliciter meque
sanctissimis precibus tuis commendatum esse permittas,
quaeso; ego sane tui nullo non die reminiscor. Ex Wormatia
18. kalendas octobris anno etc. 51.
Tuus ex animo et vere ex animo tuus Gvolphangus Waidnerus.
Clarissimo doctissimoque viro domino Heinrycho Bullingero,
christianae pietatis strenuissimo adsertori propagatorique,
domino amicoque suo longe colendissimo.
Tiguri.
