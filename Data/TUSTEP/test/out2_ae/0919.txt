<nr>0919</nr>
<ae>Richard Cox an Bullinger</ae>
London, 1. November 1550.
ZÃ¼rich StA, E II 369, 11.
Zur.lett. III,  120f.
Ep.Tig. III, S. 78f.
Orig. m. aut. Unterschr. u. Adresse.
Immensum videor divinae benignitati debere, charissime in
Christo frater, qui
breves et steriles meas literas tanta scriptorum ubertate
atque adeo amplissimo
thesauro compensavit. Hic mos est domini dei nostri, qui
ipsum studiose
querentibus adiicere solet omnia cumulatissime. Hunc tu
secutus es: uberes eius
agros imitatus, qui plus referunt quam accipiunt, non sine
magno foenore ad me
rescripsisti. Triplici nomine gratissime debent esse mihi
tuae literae: primum
quod omnis humanitatis et amoris erga me sunt refertissimae
et indices
certissimi; deinde, quod pectus referunt omnis pietatis et
divini amoris fervore
flagrantissimum; postremo, quod tanto studio atque officio
non solum regiam
matrem, sed etiam alios nobiles huius regni nostri, pietatis
non parum
studiosos, Bullingerum suum prosequi significant. Opusculum
tuum regiae
maiestati dicatum acceptum est ab eo humanissime et
studiosissime amplexatum et
perlectum. Nihil illi gratius contingere potest quam
studiosi labores a piis
hominibus profecti. Quod iterum me munere iam altero non tam
chartaceo quam
coelicam ambrosiam undique spirante donaveris, gratias ago
ingentes. Porro non
est, quod metuas de librorum tuorum proscriptione, quoad
divina clementia
sospitabit nobis nostrum regem, in quo etiam iam relucet
incredibile (mihi
crede) erudicionis specimen, pietatis studium et tantum non
maturum in rebus
iudicium. Diligenter tuis verbis salutavi et reverendissimum
Cantuariensem et
Warwicicomitem et Dorcestriae marchionem, qui humanissime te
resalutari
iusserunt. Avide expectamus alia tua opera, quae brevi te
aediturum es
pollicitus, ut de nobis nunquam bene mereri cesses et
mercedem non a nobis, sed
ab eo, cui potissime[um?] militas, reportes amplissimam. Vale.
Postquam hec scripseram, quod tardius ad te mitterentur vel
propter meam
negligentiam vel propter baiulorum raritatem, nunciatum est
mihi quaedam alia
tua opuscula prodiisse, quam quidem tuam diligentiam et tibi
et nobis plurimum
gratulor. Iterum vale, frater in Christo charissime.
Londini calendis novembris 1550.
Tui studiosissimus Ricardus Coxus.
Eximio eruditionis et pietatis antesignano d. Henrico
Bullingero, Tigurinae ecclesiae prefecto.
Dar. v. Bull.s Hd.: "Hae literae sunt Coxi Angli,
serenissimi regis paedagogi,
deinde et eleemosynarii et cancellarii Oxoniensis."
