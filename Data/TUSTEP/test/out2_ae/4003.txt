<nr>4003</nr>
<ae>Johannes Haller an Bullinger</ae>
Bern, 14. August 1563.
Zürich StA, E II 370a, 314. / Orig.
(Aut.)
S. Gaudeo te nobis restitutum; graviter enim dolebam, cum ex
proximis fratris mei literis intellexissem te minus bene valere.
Laborabat eodem tempore hic quoque d.
Musculus ita, ut valde eius
vitae metuerem; sed et ipse per domini gratiam restitutus est.
Dominus utrumque vestrum servet nobis quam diutissime!  Interea
accepi ea, quae per Dumysium misisti, et ago tibi pro illis
gratias.
Remitto etiam eadem per ipsum, ut petisti, una cum
literis illis, quas de causa Sabaudica ad me scripsisti; nolui
eas retinere, cum viderem ipsas tam sollicite et toties abs te
repeti.
Habes rationes non aspernandas; timemus vero, ne, quod tu
maxime desideras, impetrari possit, constans scilicet et perpetua
pax.
Metuunt multi boni viri, ne, quicquid agitur, cedat ad
suppressionem Genevensium, et hoc ipsi olfaciunt; proinde,
quantum intelligo, abhorrent ab illa pacificatione.
Quid legati
hic impetraturi sint, nondum scio.
Nudiustertius a senatu, heri a
diacosiis auditi sunt; sed nihil aliud ipsis fuit responsum, quam
quod prius Badenae.
Ideo petierunt hodie iterum audiri.
Quid
illud sit aut quid respondendum etiam sit, nondum scio.
Cives
inter se admodum dissident, et metuo turbas inter nos, quas
dominus clementer avertat.
Inventa est ab ipso consule his diebus
cantilena quaedam non insulsa contra pacificatores istos scripta;
ea valde turbavit senatum; author tamen inveniri non potest.
Quod Sulceri negotium attinet, cum nostris hisce diebus de eo
conferre nihil potui propter praesentiam istorum legatorum;
contuli tamen cum d.
Dumysio; is aget cum nostris.
Dolebam, quod
ad senatum vocatus esset; visus enim fuerat plaerisque
satisfecisse.
Nunc verum video bonum hoc fuisse, cum ita
deprehensus sit in mendacio, et non dubito, quin nostri hoc
aegerrime sint laturi et consensuri in literas Basiliensibus
mittendas.
Utinam inde amoveri et ecclesia Basiliensis ab isto
fermento expurgari possit!        Ex Gallia diversa afferuntur.
Quidam nuper Lugduno reversus dicebat Anglos pace facta ex
Nordmannia discessisse; nunc fertur eos fortiter pergere et
Gallos multis cladibus afficere.
Itaque nihil hic mihi constat.
Salutant te vicissim nostri omnes, quęstor Hallerus, Musculus,
socer, fratres item ac symmystae omnes.
Salutem dic meo nomine
tuis omnibus.
Bernae  14. augusti 1563.
                                            I[oannes] Hallerus,
perpetuo tuus.
Clarissimo viro d.
Heinrycho Bullingero, Tigurinae ecclesiae
pastori fidelissimo, domino suo honorando et compatri charissimo.
M. Heinrych Bullingern zuͦ Zürich.
