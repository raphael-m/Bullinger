<nr>1110</nr>
<ae>Johannes Haller an Bullinger</ae>
Bern, 30. Mai 1551.
Zürich StA, E II 370, 141. / Orig.(Aut.)
S.  Per Piscatorium ante biduum copiose, quaecunque habui
nova, ad te scripsi, colendissime domine compater, uno eo
dempto, exciderat enim, quod episcopum Curiensem a pontifice
detentum attinet. Nostri enim ad Rhetorum preces pontifici
scribunt idque aliquantum minaciter: se Rhetis aliqua
necessitate iunctos; posse ergo fieri, ut, nisi dimittat
hunc, sui etiam aliquando hac transeuntes intercipiantur.
Rhetis literarum copia missa et liberum eis factum literas
aut papae mittere aut supprimere, prout eis visum fuerit.*
(* "Rhetis - fuerit"  Zusatz a.Rand.) Disputatum est, dum
decerneretur hoc in senatu, de titulo pontifici dando;
tandem consensum est, ut simpliciter scribatur: Iulio III.
pontifici maximo Romano etc. Mihi magis placuisset nihil
scribere; sed ignoravi, donec decreta iam essent omnia.
A Calvino nihil nunc habeo. In Gallia nostra quotidie
severiter animadvertitur in latrones et veneficos, quorum
plurimi subinde deprehenduntur et puniuntur. Ministri eius
provinciae valde sunt inquieti et magna odia, magnas
inimicitias inter se alunt. Orandus est dominus, ut
placidiora huic genti indat ingenia. Quod praesentium
latorem attinet, commendamus eum vobis omnibus, inprimis
vero tibi; A. Vögelin vocatur et submittitur in locum Eliae;
est iuvenis studiosus valde, boni ingenii et testimonii et
spei magnae. Cupimus eum quoque apud d. praepositum agere
posse; tu fac erga illum, quod soles erga reliquos nostros
facere, et commenda eum nostro nomine reliquis quoque tuis
comministris et doctoribus ecclesiae vestrae, quibus ex me
salutem dicas. Salutant te tuosque mea ut Musculi familia.
Vale. Bernae  30. maii 1551.
Tuus  I[oannes] Hall[erus].
Clarissimo viro d. Heinrycho Bullingero, Tigurinae ecclesiae
pastori fidelissimo, domino et compatri charissimo suo.
                                 Zürich.
