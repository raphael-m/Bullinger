<nr>5275</nr>
<ae>Bullinger an Tobias Egli.</ae>
Zürich, 2. Mai 1572.
Zürich StA, E II 342a, 663. / Orig. (Aut.)
Graub. III, 336f.
S. D.  Has dumtaxat, mi frater dilectissime, ad te scribo,
ut noris omnes a te
scriptas me bona fide accepisse, principio eas, quas
credideras Ioanni Itelio,
deinde quas accepi hodie . . . . . .,* (*a.R.: 2 Zeilen
gestr.) qui paulo ante
tuas etiam mihi communicarat. Miror, quomodo his laboribus
unus sufficias. Verum
deo benedicente omnia cedunt feliciter; hunc oro, ut tibi
benedicat et huic
turbae exitum largiatur felicissimum. Catastrophen expecto
felicem.
Ex Gallia nihil habemus. Antverpia scribitur 12. aprilis:
Hugonethos occupasse
urbem Hollandiae Briel; mox diruisse templa omnia et
opplevisse summum ad
munimentum. Albanum vero suos Hispanos misisse in loca
munitiora. At urbes
celebriores praesidia haec noluisse intromittere, Dordracum
videlicet, Delfft,
Traiectum (vocatum Utrecht) et Flissingum. Caeterum
Roterodamum intromisisse;
latrones vero Hispanos praesidiarios mox supra 200 cives
confodisse et multo
plures vulnerasse. Vident ergo aliae urbes, quid tribuant et
expectent ab
huiusmodi subsidiis. Varius est de his rumor, dum diversa
sunt indicia; sed pro certissimis illa scribuntur.
Valeo ego, ut possum, sed sic recte satis dei gratia; laudo
dominum, cum mihi
vires suppeditat, ut pro meo munere in ecclesia docere
possim. Oremus sedulo
dominum, ut nobis et ecclesiae suae periclitanti succurrat
et confirmet in fide
elusis antichristi artibus. In Gallia Nemausi celebrabitur
ab evangelicis hoc
mense maio synodus; dominus benedicat et te servet cum tua
familia.
Tiguri  2. maii 1572.
Bullingerus tuus.
Ich hab gar kein kundtschafft gen Ulm; dann der dominus
Rabus ist rabidus contra nos Lutheranos.
Ornatissimo viro d. Tobiae Eglio, Curiensis ecclesiae
ministro fideli, fratri
charissimo meo.
                      Chur.
