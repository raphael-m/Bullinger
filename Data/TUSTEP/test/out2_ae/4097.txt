<nr>4097</nr>
<ae>Ulisses Martinengus an Bullinger</ae>
Chiavenna, 1. März 1564.
Zürich StA, E II  365, 315. / Orig.
(Aut.)
Vir clarissime et domine mi colendissime.
Iandiu nullas ad te dedi literas, quod certi nihil habuerim, de quo te facerem certiorem; sed ne nunc quidem aliquid habeo dignum auribus tuis.
Volui tamen
hisce meis te salutare hoc occasione mittendi ultimae sessionis decreta; ea credideram iam ante duos menses me tibi mittere potuisse; sed nescio quo casu duo
exemplaria, quae ad me perferebantur (quod quidem credo me superioribus diebus d.
Fabritio scripsisse) perierunt, unum post alterum.
Quomodocunque sit, si tibi
non est opportune inservitum, rogo te, me excuses; id enim non mea culpa, sed casu factum est.
Superioribus diebus nuntiatum fuerat Filippum regem iussu papae
et belli sociis caeteris omnibus papistis principibus parare expeditionem adversus Angliae reginam.
Marchionem Piscariae redire ex aula cum maximis pecuniis in
huius belli usum impendendis ipsumque peditum omnium Italorum et Hispanorum ducem fuisse creatum.
Haec tamen nondum apparent; nam nec marchio adhuc pervenit
Mediolanum nec milites adhuc ulli fuerunt in Italia conscripti hoc anno praeter eos, qui ad maritima loca sunt missi.
Turcicus rumor friguisse videtur; in
Calabria motus iam existimantur fere sedati, caetera omnia pacata et quieta in Italia.
Si quid allatum fuerit certi, scribam ad te diligenter.
Interim vale, mi
domine, et augeat tibi deus spiritus sui dona, quo possis quotidie magis inservire ecclesiae suae.
Clavenae calendis martii 1564.
Tibi deditissimus Ulisses Martinengus.
Adresse fehlt.]
