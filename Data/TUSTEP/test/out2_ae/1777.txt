<nr>1777</nr>
<ae>Johannes Haller an Bullinger</ae>
Bern, 30. November 1553.
VI, 105,
Zürich StA, E II 337, 522. / Orig.
Ep.Calv. 1863 (XIV, 686f)
S.  Non est necesse, ut quicquam ad te scribam, colendissime
domine compater, de ratione profectionis huius
praestantissimi viri d. Ioannis Budaei ad vos. Audies enim
et conosces ex ipso omnia. Ecclesia Genevensis est sane
perturbatissima, et non video quo medio ei succurri possit.
Nunquam enim se mutuo tolerabunt ministrorum vehementia et
civium quorundam licentiosa protervia. Status eius
controversiae, quę nunc est, ab hoc uno dependet quod
ministri excommunicationis potestatem sibi servare nituntur,
quam magistratus ad se rapere praesumit. Et posset facile
aliqua inveniri conciliatio, nisi timendum esset, ne dato
uno inconvenienti sequerentur plura. Nos quamvis
excommunicationis a coena disciplinam in ecclesiis nostris
non habeamus, tamen non possumus illis ecclesiis, quae
habent eam, suadere ut quicquam immutent. Videmus enim,
quanta secum trahant pericula mutationes illae rerum
externarum in ecclesia, praesertim cum impii non sint
contenti, si unum abiiciatur iugum, si non penitus evertant
omnia. Nos suadebimus senatui modo, si ita requisierint a
nobis, ut Genevenses hortentur ad constantiam, neque propter
externorum illorum discrepantiam se ab illis avellant.
Quamvis excommunicationis tractatio tam sit odiosa apud
nostros homines, ut non existimem fore ut nos super hac re
audiant.  Quid vobis videatur, fac quaeso proximis tuis
literis cognoscam. Bene vale. Salutant te omnes nostri.
Parce, quia ocissime scripsi. Bernae ult. novemb. 1553.
I. Hallerus tuus.
Exponet etiam hic totam Serveti historiam et quid cum
Farello Genevę sit actum.
Clarissimo viro d. Heinrycho Bullingero Tigurinae ecclesiae
pastori vigilantissimo domino ac compatri suo honorando.
