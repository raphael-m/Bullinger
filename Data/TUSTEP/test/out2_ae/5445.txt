<nr>5445</nr>
<ae>Johann Konrad Ulmer an Bullinger.</ae>
Schaffhausen, 12. Februar 1573.
ZÃ¼rich StA, E II 377, 2549. / Orig. (Aut.)
S. D.  Quod diu nihil ad humanitatem tuam scripsi, eam ob
causam, clarissime vir
et pater in Christo summe colende, potissimum factum est,
quod aut nihil aut
parum, quod scriberem, haberem. De Rapsaceni scripti
editione in haec ad me
verba d. doctor Martinus 2. februarii scribit: "Non est,
quod in posterum sis
sollicitus de Rapsaceno scripto imprimendo; fuit enim apud
me d. Grynaeus, qui,
primum ac reversus fuerit domum, diligenter se curaturum
affirmavit, ut primo
quoque tempore imprimatur." Haec ille. Atqui mecum
superioribus diebus ipse d.
Grynaeus fuit suamque in edendo eo scripto operam pollicitus
est. Ut autem
videas, quomodo id scriptum a me translatum sit quibusque
admonitionibus
conspersum, ecce exemplum eius nunc mitto, quod equidem, si
libet, tibi
reservare poteris; optarim vero tuae illi humanitatis limam
supperaddita esse.
Studui, ut voluisti, brevitati et ut omnia summa cura
idiomate externo, maxime
tamen Germaniae toti usitato tractarentur. Orationem
Bellieveri excusam legi,
Carpentarii vero epistolam, quam tu venenatissimam esse
scribis, nondum vidi;
exoptarim vero existere aliquem, qui horum nugas, convicia
et contumelias
confutaret. Ex aula marchionis Badensis scribitur (quod
tamen in aurem mihi ab
amico dictum est) Coloniensem eos, qui puram religionem
profiteantur, eiicere ex
sua ditione, imperatorem vero mandare Argentinensibus, ut
episcopo summum
templum restituant, item mandare Hagnoensibus et
Weissenburgensibus ut in suas
praeposituras sacrificulos recipiant, atque ita occasiones
novi belli
Smalcaldici quaeri. Haec praeludia ostendunt non vana esse,
quae scriptum
Rapsacenum commemorat. Scribit contra ad me superintendens
Brettanus ex
Palatinatu Ioannes Frisius certum esse quod in proelio
Holandico cum Albani
exercitu commisso victor Aurangius evaserit caesis hostium
ad 8000 eamque
stragem in vigilia nativitatis domini factam esse, postridie
eius diei, quo
Sylvanus in publico oppid   Heidelbergensis foro capitali
supplicio sit
affectus. Haec si vera sunt, reipsa dominus verum esse
comprobavit, quod dicit
sese honoraturum, qui ipsum honorarint. Proxima die dominica
apud nos in urbe et
agro Gallica collecta est eleemosyna; audio autem in tanta
omnium rerum penuria
satis largam contributionem esse factam. Haec pauca scribere
volui, ne diutius nihil scriberem.
Salutant humanitatem tuam d. d. consul, doctores,
Burgoverus, Peyerus,
Holzachius, Beatus Leo omnesque symmystae. Salutabis et
nostro omnium nomine
omnes ecclesiae et scholae doctores et professores, et si
tibi clarissimus d.
Rodolphus Gvaltherus forte obviam veniat, iubebis, ne de
vasculo, de quo
scripsit, sollicitus sit; curata enim omnia optime esse.
Vale.
Datum raptim  12. februarii anno 1573.
Tuae humanitatis studiosissimus Ioannes Conradus Ulmerus.
Clarissimo viro atque eximio Iesu Christi servo d. Henrico
Bullingero seniori,
ecclesiae Tigurinae antistiti fidelissimo, domino et patri
suo in Christo summe colendo.
