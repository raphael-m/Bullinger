<nr>3802</nr>
<ae>Johannes Fabricius an Bullinger</ae>
<od>
Chur, 15. Juni 1562.
<vo>Zürich ZB, Ms
F 62, 231f.
/ Orig.
(Aut.)
Graub.
II,  398 R.
S. Providebam ego (reverende in Christo pater) iam ante, quibus tu me firmamentis erecturus esses.
Sed ego non pusillanimis sum; existimabam tamen iustas et idoneas causas mihi suppetere ex illis locis aliquando solvendi, quo non missus sum nisi certis conditionibus et quidem eiusmodi, quae me amplius vincire nequeunt.
Sed fiat domini voluntas, cui uni vitae meae decursum consecravi; si autem ipsius voluntas esset, cuperem aliquando ex hisce molestiis liberari.
Non honores exopto, nec levis me
ambitio sollicitat; sed aliud est, quod quaero, angulum scilicet, qui studiis et quieti inserviat; urbanos strepitus iis relinquo, qui omnia potiora ducunt solitudine, qua tamen ego delector unice.
Sed, ut dixi, fiat domini voluntas, cui me meaque dedico.
Interim et valetudinem et ingenium sentio debilitari et paulatim infringi.
Baiae Fabarienses in propinquo sunt et mihi optime conducerent; sed ita exhaustus sum, ut eas, etsi vellem, invisere tamen nequeam, et si pecunia suppeteret, tamen vix
ab ecclesia possem avelli.
Concionandum, baptizandum, aegroti invisendi et alia multa peragenda restant.
Sed quid sexcenta sunt alia, quae me torquent, quae nunc missa facio, ne dicar querulus.
Ad caetera accedo.
Erant, qui affirmarent d.
Coignetium in vinculis esse.
Eram sollicitus pro bono viro.
Hoc certum est adversarios in Helvetia fremere et eum proditorem et haereticum appellare.
Heri venit huc Dietägen a Salicibus, römscher landtvogt, qui plaustra mendaciorum, quae secum attulerat, pro more suo exoneravit.
dixit 12 millia Hispanorum in Galliam venisse, Condensem a Vasconibus desertum.
Ita hos homines nihil pudet vanitatis.
Sed superveniunt tua et haec putida mendacia dispellunt.
In quantis vero erroribus versaremur, nisi tu nos verum edoceres.
Remitto omnia et habeo tibi immortales gratias.
De concilio nihildum habeo; expecto indies, quid ab illis nuncietur, qui hanc curam ad se receperunt.
Ne nihil tamen de concilio mittam, mitto orationem meam, quam tu ut per ocium aliquando legas et corrigas, te rogo.
En, quantum a te petam.
Scio occupationes tuas et tamen illis hunc quoque cumulum addo.
Eam primo scribere institueram, ut ederetur.
sed cum mihi non per omnia satisfecerim, an edenda sit, dubito; tuo permitto iudicio, nisi forte tibi succurrit, quod dicitur: Crambe bis repetita
mors est.
Eadem, quae tracto, te praeceptore didici; sed methodus variat, et ego existimo antichristum communibus copiis oppugnandum.
Sed duriora sunt quaedam in pontificios, quam ut Tiguri excudantur.
Ego vero nihil velim detrahi de isto rigore.
Si vero non digna videtur, quae exeat, mihi perinde est.
Tu lectam per ocium da m.
Rhodolpho Collino affini.
Vale, reverende in Christo pater cum tuis omnibus quam felicissime et diutissime.
Curię  15. iunii anno 1562.
                                                              Tuus Fabricius.
Qui S.Gallo veniunt, pro certo affirmant eos mittere militem Lugdunum.
Vergerius abiit.
Secundo post discessum die venerunt literae principis cum pecuniis.
Cogitat redire, quod inde coniicio, quod dictarat nobis literas, quas post discessum ad se scriberemus, quas ostendere posset principi, quibus scilicet abitum eius moleste ferremus et eum in Rhetiam revocaremus, eo scilicet nomine, quod Rhetia eo carere non posset.
Nos non scripsimus.
Hęc tibi.
Amplissimo viro d.
Heinrycho Bullingero, domino et patri suo in Christo reverendo.
^$Tiguri.
