<nr>2094</nr>
<ae>John Banks an Bullinger</ae>
(Straßburg),  9. Jabuar (1555).
Zürich StA, E II 343, 305.
Zur.lett. III,  S. 308f.
Ep.Tig. III,  S. 203f.
Orig. (Aut.)
Ex literis pietatis tuae non ad me scriptis illis quidem,
sed de me ad singularem patronum meum et dominum in Christo
observandissimum d. Haddon perspexi in causa mea non minus
laborasse, quam si filius fuissem, non autem alienus et nisi
ex literis tibi minime omnium notus. Quas igitur pietati
tuae pro suis de me susceptis laboribus gratias agam, non
plane reperio; illud autem cum cogitem natum te esse, ut
fratres adiuvares vereque christianum te ostenderes, illum
nimirum, qui omnia sua studia referat eo, ut omnibus sit
adiumento non solum praesentis aetatis hominibus, verum
etiam posteris, profecto nulla in re animadverto summis te
viris cedere, pietate vero erga fratres et incredibili
diligentia omnes facile exsuperare. Quidam sunt homines,
doctissimi illi quidem et sane pii, sed qui libenter a
studiis se abstrahi non patiantur, etiamsi ex illa studiorum
intermissione magna ad fratres utilitas perveniret; tu vero
contra nihil videris prius aut antiquius habere quam in
summis ministerii tui laboribus necessaria et ecclesiae
Christi utilissima studia idque non ad exiguum tempus, ut
misello huic adesses aliquibus iam in difficultatibus
constituto, intermittere. Ego igitur libenter aliqua grata
testificatione complecterer, quanti aestimem illa tuam in me
voluntatem; sed superat omnem orationem, imo etiam et
cogitationem haec tua erga me plus quam paterna pietas. Quod
igitur superest, ut ne indignum commendasse videare,
magnopere laborabo. Quod autem excusatum te apud me habeas,
bone deus, quis ego sum, ut tu, talis cum sis, qualem omnes
debent revereri, in summis tuis occupationibus aegre feras
homuncioni huic etiam beneficiario tuo non responsum esse,
qui quidvis malit suscipere quam aliqua in re studiis tuis
impedimento esse. Quocirca quam maximas possum pietati tuae
gratias ago, cumque nihil aliud in me sit situm, semper ero
bonitatis tuae in precibus  memor, quam deum optimum maximum
per Christum servatorem oro ut quam diutissime velit
ecclesiae suae conservatam.  9° ianuarii.
Pietatis tuae studiosissimus Ioan[nes] Banchus.
Reverendissimo in Christo patri d. Henrico Bullingero,
Tigurinae apud Helvetios ecclesiae antistiti lectissimo et
patrono suo summo, S.
