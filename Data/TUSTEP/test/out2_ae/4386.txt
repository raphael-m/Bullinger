<nr>4386</nr>
<ae>Bullinger an Hans Rudolf Bullinger</ae>
(Zürich), [1565 oder später].
Zürich ZB, Ms
F 37, 432. / Orig.
(Aut.)
Lieber sun, hiemitt schicken ich dir ein brieff der meinung,  das du inn zuͦ komlicher zyt, wenn es dich guͦt bedunckt, minen lieben, günstigen junckheren
von
Ulmm zuͦ läsen gäbist; nitt, das du sagist: den brieff hat mir min vatter geschickt, das ich inn üch zuͦ läsen gäbe, sunder also sag: Min lieber vatter
hat
mir ettwas zuͦ geschriben und befolhen, dasselb muntlich mitt üch zuͦ reden; diewyl ich aber nitt so fertig bin, wil ich den brieff üch selbs zuͦ läsen
gäben,
den er mir geschriben hat, und gib imm den damitt zuͦ läsen.
Thuͦ darzuͦ din wort und bitt inn ouch, das er ein dappffere stür dem armen bruͦder gäbe;
er
vermags doch wol und hat nun ein einigs kind.
Vermagst du neißwas an der frowen, so bitt sy ouch trüwlich und schrib mir wider, was er geantwortet.
Ich begären
ouch von dir, das du den brieff, den ich dir schick, wenn er.
der junckher, inn geläsen hat, wider schickist oder das abschribist, das m.
Hansen antrifft, von
dannen: "Min lieber vatter, edler, vester junckher" etc.
biß dahin: "wüß ouch, das ich" etc.
Demnach hat mir m.
Hans ouch disen verschloßnen brieff gäben dir zuͦ fertigen; mag nitt wüssen, was er dir schript.
Das aber hab ich wol von imm verstanden,
das
er nitt wil, das der brieff, den er dir hie geschriben, dem bruͦder, junckher Hansen, zuͦ läsen werde.
Thuͦ in diser sach din bests. Gott mitt dir. All
unser volck gruͤst dich etc.
Uß Franckrych und anderschwohar hab ich vil nüwer zytung, hab aber nitt wyl me zuͦ schryben; hab für guͦt.
Datum ut infra vel supra.
Minem fürgeliepten sun Hansen Rodolffen Bullingern, pfarreren und diener der kylchen zuͦ Berg.
