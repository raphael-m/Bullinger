<nr>3437</nr>
<ae>Bullinger an Johannes Calvin</ae>
Zürich, 19. Oktober 1560.
<vo>Zürich StA, E II 342, 351. / Orig.
(Aut.)
Ep.Calv. 3264 (XVIII, 223f)
S. D. Scripsi superioribus diebus de delectu militum a nostris facto.
Expectamus iam eventum rei, et quid facturus sit dominus.
Minarum nullus est finis.
Fama spargit papam missurum 2000 sclopetarios.
Nostri explorant, quantum fieri potest, omnia.
Sunt inter Quinquepagicos, qui bellum modis omnibus dissuadent; verum sumus in manu domini; is confirmet et tueatur nos! Heri adfuere Claronenses aliquot, cum quibus varia et multa contulimus ipsosque in domino confortavimus.
Videntur illi iam satis
animosi esse.
Comitia Badenam conscripta sunt ad 27. huius mensis.
Invitantur ad ea Quinquepagici quoque; an vero venturi sint, dubitamus; tabelliones enim nostri, qui ad eos missi sunt, nondum redierunt.
Nihilominus tamen coibunt Badenae caeteri, nisi hac septimana isti classicum cecinerint et in Claronenses, quod multi futurum putant, irruerint; furore enim quodam multi ex illis aguntur, in quo quidem manum domini agnoscimus.
Is deducat hanc rem ad optatum finem!
Valde sol[l]icitus sum de salute serenissimi regis Navarrae, non quidem apud dominum, sed inter homines; videntur enim Guysiani omnem Gallici regni potentiam ita in suas redegisse manus, ut, nisi deus eruat ex manibus ipsorum, omnia desperata videantur.
Nihilominus tamen sperandum in domino ac orandus is est nobis, ut contumatiam hostium frangat et afflictam suam ecclesiam confirmet.
Gratissimam nobis omnibus rem feceris, si diligenter de successu et fine rerum istarum scripseris; nam miro eius
tenemur desiderio orantes dominum, ut ipse manum suam potentem rebus addat afflictis.
Beza, frater noster, ubi est et quomodo vivit? Benedicat illi dominus!
Si coaluerunt inter se foedere Quinquepagici et Salodorenses, cogitant ipsi Bernates opprimere.
Dominum ergo orabimus, ut conatus eis non succedat.
D. Martyr te salutat, cui tuas communicavi.
Heri allatae sunt literae Heydelberga a clarissimo viro d.
Thoma Erasto, medico principis, nunc rectore scholae; curavi ex eius literis transscribi, quae ad te pertinent.
Simul vero librum Hesshusii mitto.
Ego malo bonas horas collocare melius quam in confutandis illius nugis.
Hoc ipsum et te facturum arbitror.
Caeterum, si omnino aliquid respondendum est, da hoc negotium expediendum amoeno et candido sale imbuto ingenio, nec illo vos carere puto.
Praestaret d.
Melancht[honis] epistolas de c[aus]a  coenae ad te scriptas colligere et edere, quidam enim magis moventur ipsius quam Christi authoritate.
Vive et vale cum tuis omnibus, quorum precibus nos commendamus.
Mitto iudicium Philippi allatum heri Heydelberga.
Iterum vale.
Salutabis symmystas et fratres omnes.
Nostri omnes vos et te inprimis salutant.
Tiguri  19. octobris 1560.
                                                      Bullingerus tuus.
Clarissimo viro d.
Ioanni Calvino, Genevensis ecclesiae fideli pastori, domino suo colendo et fratri charissimo.
