<nr>1802</nr>
<ae>Bullinger an Johannes Travers</ae>
ZÃ¼rich, 21. Dezember 1553.
Ms.  A Porta.
Gr. I,  S. 347.
S. D.  D. Philippus Gallicius, vir peregregius, fidelis ac
singularis Christi minister, nuper ad me scriptis litteris
tuam illa paratam ergo reformationem solidam et sinceram
predicavit voluntatem. Ab eo tempore non desino pro te, vir
colendissime et frater charissime, deprecari dominum, ut
spiritum tuum adaugeat et confirmet in omni bono et ad finem
optatum conatus tuos deducat, quo glorificetur nomen eius,
sanctae animae et bono exemplo plurimae ad sanctam
imitationem commoveantur. Perge, mi domine, ambulare in via
Christi; recede a viis Antichristi. Si uspiam desolatio
abominationis relucet, in missa omnium maxime relucet. Tota
enim Christi institutio per missam horribiliter est
corrupta, ita ut mirer ex doctis superesse aliquot non
malos, qui non totis animis exsecrentur missam. Christus
ascendit ad coelos, ubi vult adorari ad dexteram patris:
missa exhibet illum adorandum sub specie panis, quod ipse
dominus futurum praedixit Matth. 24. Christus semel passus
et oblatus est, non offertur amplius; oblatio enim eius
efficax est omnibus in sempiternum: in missa vero a
foedissimo mortalium dicitur immolari quotidie. Christus
dedit panem et vinum et iussit edere et bibere cum gratiarum
actione in sui memoriam: sacerdotes pro fidelibus edunt et
bibunt, imo cum sacramentum panis edendum praebent, poculum
rapiunt. Christus dixit fideles a morte in vitam transire:
missarii pro fidelibus mortuis offerunt non tantum sine
praecepto dei, sed contra praeceptum dei. Horrenda alia
multa sunt in missa. Perge ergo deiicere illam Christi
extremam blasphemiam, restitue sacrosanctam coenam. De ea
habui duos hic sermones, quos impressos hic tibi strenae
loco mitto orans dominum, ut hunc annum tibi tuisque
auspiciis inire felicibus, exire autem multo felicissimis.
Dominus Christus Iesus conservet te et tuos in aeternum.
Tiguri,  21. decembris 1553.
Bullingerus tuus.
Integerrimo viro d. Ioanni Traversio, Tzuzii domino, amico
suo syncerissimo.
Dantur d. Gallitio procurandae.
