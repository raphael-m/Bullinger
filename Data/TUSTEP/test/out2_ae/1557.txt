<nr>1557</nr>
<ae>Bullinger an Bartholomaeus Traheron</ae>
Zürich, 3. März 1553.
Zürich ZB . . . . . . . . .
Siml.  79.
Ep.Calv. 1707 (XIV, 480ff.)
Henrici Bullingeri epistola ad Bartholomaeum Trehernum
Anglum de providentia dei eiusdemque praedestinatione
electione ac reprobatione, deque libero arbitrio et quod
deus non sit autor peccati   1553.
Proponis quaestionem quid sentiam de providentia et
praedestinatione. Videri quibusdam nos nimium hic
Melanchthonis inhaerere placitis, Calvinum ea de re
absolutissime scripsisse. Et haec quidem quaestio integrum
et bene longum librum requireret, siquidem apposite
respondere velis. Pauculis tamen meam sententiam adumbrabo,
quod in editis a me libris copiosiora invenire liceat.Neque
enim putavi hanc quaestionem silentio praetereundam, quod
serio videaris requirere meum iudicium: ipse vero nolim tibi
quidquam negare.
In illa quaestione nullius unquam cuiusquam privati hominis
opinioni accedere volui, quod viderem tantum in hac causa
variatum quantum in nulla alia. Sequutus sum autem toto
ministerii mei tempore sententiam in docendo, quam inde a
tempore apostolorum fuisse in ecclesia sancte et orthodoxe
conservatam video. Et hanc quidem sententiam in libris meis
proposui, quum Melanchthon in locis suis prioribus adhuc
urgeret rigidum quasi fatum et adimeret homini liberum
arbitrium. Toties enim locos illos suos mutavit, tractavit
et retractavit ut meminisse non liceat.
Providentia dei ea est in deo conservatio gubernatioque qua
curam gerit creaturarum suarum omnium, res inquam potenter
conservando et sapienter et iuste gubernando. Scriptura enim
contra Epicuraeos et stultum carnis iudicium testatur, neque
mundum aut ea quae sunt in mundo suo subsistere arbitrio,
neque gubernari fortuito, sed dei virtute sapienti
omnipotenti et iusta omnia conservari et regi. Testimonia
passim exstant in psalmis, praesertim vero 139, et 104. 107,
147. Iob. 38. et 39, denique apud Matthaeum cap. 6. et
Iacob. 4.  Exstat apud s. Augustinum locus elegantissimus
Ps. 148. in haec verba: Ignis, grando, nix, glacies et
spiritus procellarum quae faciunt verbum eius, quem legisse
non poenitebit. Nec modicus fructus enascitur ex hac divinae
providentiae consideratione. Nam consolatur hominem in
omnibus adversis: cogitat enim ea quae patitur sibi
imposita esse a patre amantissimo. Utcunque ergo malum
cruciat te, cogitas tamen perpetuo ab eo impositum esse, qui
bene tibi, non male vult. Cohibet enim hominem ne efferatur
in prosperis. Etenim in manu dei, non in manu tua est
prosperitas. Ille ergo timetur, ille invocatur et colitur.
Praeterea urget ne nimium tribuamus mediis, deo utpote prima
causa praeterito: ne nobis attribuamus quod divini muneris
est: ne fidamus rebus fluxis. Atque adeo omnia quae fiunt
in vita hominum, occasionem nobis obiiciunt agnoscendi opera
eius, laudandi maiestatem eius et gratias agendi pro
beneficiis, deprecandi mala, quae agnoscimus deum nobis
iusto inferre iudicio.
Duo his solent opponi. Si omnia operatur deus in omnibus,
certe nihil relinquitur hominibus quod agant, et ita
tollitur omnis conatus et labor. Posterius: si omnia
operatur deus in hominibus, ergo et peccata, quae sunt et
fiunt in nobis cogitando, loquendo, agendo, adeoque stupra,
adulteria, caedes et reliqua facinora quae vel alii nobis
inferunt vel nos ipsis, autore deo fiunt, unde et deus causa
et autor mali constituitur.
Ad priorem oppositionem dicimus: omnem vetustatem iudicare
istiusmodi obiectionem fatuorum et impurorum esse hominum.
Omnia enim agit deus sed per media, licet his non sit
alligatus. Nam sine mediis operatur quod vult, ut quum Mosen
citra cibum et potum servat 40 dies. Quaedam agit contra
omnia media, ut quum Danielem servat in lacu leonum et
socios eius in fornace ignis ardentis. Ideo tamen non
sequitur inutilia esse media et aspernanda hominibus. Nam
fere his utitur deus, non quod aliter non possit, sed quod
sic conducat et utile sit hominibus. Etenim providentia dei
ordinem rerum non turbat, officia vitae non abolet, nec
tollit e medio industriam nostram oeconomicam aut
politicam, sed per illa operatur quae vult in hominibus
fieri. His denique mediis se accommodant homines,
agnoscentes id deum requirere et hoc modo in ipsis operari.
Sicut ergo pii propter providentiam dei non fiunt segnes,
sic mediorum opus bonum utile et honestum deo tribuunt.
Quanquam enim agnoscant, parentes servare alere tueri
liberos, vites proferre vinum, agros fundere frumentum,
propriis tamen loquendo omnes dicimus illa fieri a deo per
parentes, vites, agros. Vicit hostes David, redemit ex
Aegypto Israelem Moses, id est, deus dedit victoriam per
Davidem et liberationem Israelis per Mosen. Non ignoravit
David divina providentia totam suam vitam gubernari: non
ideo tamen factus est deses, sed fugit Saulum et omnem in
persequutionibus movet lapidem. Sic faciunt sancti omnes,
inprimis apostolus Paulus in sua illa captivitate Actorum 23
et 27. Etenim in consideratione divinae providentiae sancti
perpetuo inspiciunt verbum dei, quid iubeat, quid prohibeat.
Hoc enim maxime continetur in divina providentia. Proinde
qui sibi vult consultum dispiciat diligenter quem ordinem
verbo suo deus adumbraverit, quid scripserit, et qua via
ambulandum praeceperit, ea incedat, nec separet dei
praecepta ac verba a divina providentia.
In altera oppositione plures se plurimum torserunt. Quidam
enim videntes absurdissimum fore si deum constituant autorem
mali, providentiam dei negarunt. Alii rursus convicti tot
claris sacrae scripturae testimoniis, testantibus deum
operari omnia in omnibus, deum quoque caedes et stupra
facere, id est, peccati autorem esse dixerunt. Sed prava est
haec doctrina. Deus enim fons est omnis boni et malum non
facit, nec in malum destinat vel impellit; alioqui quomodo
iustus deus iudicaret orbem? Dicimus ergo deum quaedam
operari per homines ut eis ceu causis secundis utatur,
utpote deo cooperantibus, deo autem ipsum opus
potissimum sustinente, ut quum apostolus ait: deus agit in
vobis ut velitis et efficiatis, pro bono animi proposito. En
agit vel operatur deus, sed in nobis non extra nos aut sine
nobis. Cooperamur ergo deo hoc ipso vim et volendi et
operandi nobis inserente pro sua in nos voluntate propensa.
Nam sine illo nihil boni possumus, per quem omnia sanctorum
bona opera facta sunt. Alibi idem apostolus ait: dei sumus
cooperarii (nimirum in ministerio sancto), agricolatio dei,
aedificatio dei vos estis, iuxta gratiam dei quae data est
mihi. En, inquit, cooperarii sumus, sed iuxta gratiam
concessam, sine qua nihil sumus. Deus igitur operatur per
nos in ministerio, et nos operamur per eius gratiam. Sic
habet res in omnibus operibus bonis. Quaedam vero opera
hominum operatur deus ut prima utique causa, sine qua et
contra cuius voluntatem nihil potest exsistere, ut ipsius
interim operis partes maxime sint secundarum causarum, deo
autem nihil relinquatur nisi permissio. Atque ea ratione
facit deus etiam mala atque peccata, dum videlicet ipsa
permittit, id est, dum non prohibet quod procul dubio, si
vellet, prohibere posset. Proinde causae secundae, ut
diabolus et homo corruptus, peccata sive mala faciunt maxime
: deus autem illa permittit, non facit, purissimus ab omni
peccato et peccati suspicione.
Obiicitur: Permissio non est operatio: si ergo deus
peccatum non facit sed permittit, certe non omnia operatur
deus. Praeterea sequitur permixtio rerum ex permissione, ut
diabolus velit, quod possit, subvertere orbem etc. Dico:
deum omnia ea operari quae naturae eius sunt convenientia.
Peccata is non vult, nec in peccata impellit, quia naturae
eius sunt contraria. Psalm. 5. et Iob. 34.  Rom. 3. Peccata
ergo non operatur, permittit autem fieri. Permissio illa est
in divina providentia et non separata ab illa. Eadem est
certis a deo terminis circumscripta, ut non tantum possit
Satan quantum vult. Neque tantum possunt homines quantum
volunt, sed quantum permiserit deus. Exempla clarissima sunt
in Iob et in populo dei, in quem barbari reges non tantum
quantum voluerunt potuerunt. Sic, inquam, permissio illa
comprehensa est in providentia, adeo ut ea opera quae
permittente deo facta sunt a diabolo et diabolicis hominibus
sancti ad ipsum deum autorem referant. Nam Iob dicit: Manus
domini tetigit me, dominus dedit, dominus abstulit: non
dicit: Dominus dedit, diabolus, Sabaei, sanguinarii milites
abstulerunt. Sic autem loquitur, non quod sentiret deum
inspirasse caedes, sed quod ipso permittente diabolus
inspiraverat, et quoniam hic manum suam retraxerat deus,
ideo deo tribuit opus quod revera fuit cacodaemonis et
sanguinariorum hominum proprium, propter quod deus ipsos
iuste puniebat, quibus et iuste irascebatur propter illud
factum.
Caeterum ipse fecisse videtur qui non prohibuit quod
prohibere potuit. Eam obiectionem et pares ut haereticas et
sacrilegas et in deum contumeliosas abominantur Tertullianus
in 2. contra Marcionem libro et Prudentius in Hamartigenia
sua. Ac revera deum multas easque iustissimas habere
permissionis suae causas is solus dubitat qui nunquam recte
in catechismo institutus est. Quum enim iustus sit deus
nihil certe facit contra iustitiam: quum pater sit nihil
alienum a paterno affectu agit. Talem autem esse deum
docemur et profitemur in Decalogo, in Symbolo apostolico et
in Oratione dominica. Multas permissionis causas recitat
Ioannes Damascenus libro de orthodoxa fide II. c. 29.  Atqui
abhorrent quidam a permissionis vocabulo veluti alieno a
scripturis: quod sane mirum est, quum certum sit ea voce in
hoc negotio explicando et scripturam ipsam et omnes doctores
ecclesiae a temporibus apostolorum usos esse. Annon deus
ipse in Psalm. 51 dixit: Non audivit populus meus legem
meam et dimisi ipsos secundum desideria cordis ipsorum?
Annon dixit Paulus Actor. 14: Deus qui fecit coelum et
terram et omnia quae in eis sunt praeteritis aetatibus
<gr>ease</gr>, sinebat, omnes gentes ingredi viis suis, id
est, deus permittebat quibuslibet gentibus pro sua vivendi
ratione vivere? Via enim est vitae ratio, ingredi vero
vivere. Idem apostolus ad Ephes. 4 clare demonstrat illas
vias gentilium non fuisse ex autore deo, dicens: Testor per
deum ne posthac ambuletis sicut reliquae gentes ambulant in
vanitate mentis suae, dum mentem habent obtenebratam,
abalienati a vita dei propter ignorantiam quae est in illis,
et obcaecationem cordis ipsorum. Hanc 2.Cor. 4 diabolo
attribuit. Illo vocabulo usos constat sanctissimos Christi
martyres et doctores Irenaeum, Origenem, Pamphylum,
Augustinum libro de divinatione daemonum cap.1 et 2.
Retract.II c.30. Nec opinor tibi incognitam esse
Hieronymianam expositionem in Comment. eius ad cap.5
Ezechielis. Petulantia ergo, non religione, duceremur si
pergeremus contemnere modos et rationes explicandi
scripturas non alienas a scripturis et usurpatas iam inde a
Christi praedicatione. Non debemus igitur nostris inventis
tantum tribuere, et nostra non debent ita nobis placere ut
fastidiamus spiritus sancti modos et rationes explicandi.
Certe deum non esse autorem mali (id quod in hac
disputatione est ceu anchora sacra), non velle malum nec
impellere in peccatum aut voluntates hominum destinare ad
peccandum, sed omnem mali causam et originem derivari a
malitia diaboli et hominis libera voluntate, adeo disertis
scripturae testimoniis testificatum est, ut nulla causa,
nullum negotium aeque sit illustratum. Exstant
irrefragabilia testimonia: Genes. 3. 4 et 6. Esai. 50.
Ierem. 23. Daniel 9. Zach. 8. Hos. 13. Matth. 15 et 23.
Ioann. 8. 13. Luc. 22.  1.Joann. 2 et 3. Iac. 1. Rom. 3. 5
et 7. Nec pugnat secum scriptura quum deus dicitur alibi
indurare et excaecare. Conferantur his locis alii ut Psal.
92.  4.Reg. 17. 2.Paral. 36. Esai. 33. Ierem. 5. 7. 17.
Ezech. 2. 3. etc. Legantur veterum de hac re iudicia:
Irenaei in 4, Tertull. 2 contra Marcionem, Phylastrii contra
haereses haer. 77. et 53, Hieron. in Esai. c.63, Augustin.
de gratia et libero arbitrio ad Valent. c.23, tract. in
Ioann. 53. Necessitatem certe et fatum inevitabile damnatum
esse iam inde ab apostolorum saeculo invenies in docta illa
sanctissimi martyris Pamphyli apologia pro Origene.
Manichaeus contendebat omnia fieri necessitate nec vitari
posse malum. Nam deum impellere ad peccandum, cui nemo
possit resistere. Admonet omnes disputationem ad Romanos 9
non oportere latius extendere quam ipse instituit. Alios
oportere locos cum hoc conferre, ubi de eadem re disputavit,
ut eum qui est 2.Cor. 4 et  1 ad Timoth. 1. 2. et 4, maxime
vero in 2.Tim. 2.
Liberum arbitrium hominis consideratur secundum triplicem
eius statum, videlicet qualis fuerit ante lapsum, qualis
post lapsum homine nondum renato, et qualis homine renato.
Hinc enim nulla cum difficultate dicetur quatenus homo sit
liberi arbitrii, quatenus non sit. Ante lapsum hominem,
parentem inquam nostrum, perfectissimum fuisse et per omnia
liberi arbitrii, scriptura diserte dicit Genes. 1 et 2.
Ecclesiat. 15. Necessarium autem est hoc diserte fateri.
Nisi enim hic intelligamus probe, Adamum a deo bonum et
liberum esse conditum, aberrabimus postea in causis bonorum
et malorum et deo impingimus quod pugnet cum ipsius natura.
De qua re docte disputavit Augustinus contra Manichaeos duas
naturas confingentes lib. c. Iulianum I. cap. 3.
Post lapsum homini intellectus et voluntas non sunt sublata,
ut fuerit mutatus in lapidem vel bestiam homo, sed
intellectus obscuratus est adeo ut nihil divini intelligat
porro ex viribus suis, sicuti intelligere conveniebat. Id
quod et apostolus dixit 1 Cor.2.  Ex libera autem voluntate
facta est prorsus serva voluntas, ut homo iam non tantum sit
ad peccandum proclivis, sed obnoxius peccato et venditus sub
peccatum. Rom.7 et 8. Et hac quidem parte homo non est
liberi arbitrii. Et omnino rursus est liberi arbitrii. Quod
enim malum et peccatum attinet, homo non coactus sed sua
sponte et natura peccatum operatur. Non enim cogitur homo ad
peccatum. Nam corruptio ex semet ipsa ultro corruptionem
operatur.
Corrupta mens corruptelam obiicit, voluntas corruptionis
cupida cupide eligit et persequitur corruptionem. Et ita ex
homine procedunt omnes errores et omnia peccata, ut nihil
necesse sit haec ad deum impulsorem referre. Quantum vero
attinet ad bonum, ad fidem, ad virtutes et bona opera, non
recte iudicat de his intellectus, nec bonum sed malum
potius, quod et modo dixi, eligit et sequitur voluntas:
unde nullum est homini liberum arbitrium ad bonum, homini
nondum renato. Reliquit sane deus ex magna sua gratia
ingenium, plurimum distans a pecudum intellectu, quod et
excolere iubet, et dona sua et profectus addit. Neque enim
vel artes in nostra sunt facultate. Viderunt hoc ethnici qui
inventores artium dixere deos. In rebus spiritualibus ne
cogitare quidem bonum ex nobis ipsis possumus. Id quod
praeclare dixit apostolus 2. Cor. 3. Quia prior dixit
dominus: Sine me nihil potestis facere. Et: Nemo venit ad me
nisi pater meus traxerit eum etc.
Porro regeneratus homo est liberi arbitrii, non naturae vi
sed gratiae divinae virtute. Nam per spiritum dei potest
intelligere, adde et eligere, denique facere bonum. Nisi
enim hoc confiteamur, negabimus libertatem filiorum dei et
rursus inducemus servitutem plus quam legalem. Huc pertinent
testimonia Ioann. 8 . Si filius vos liberaverit vere liberi
eritis. Ioann. 15: Qui manet in me et ego in eo, hic fert
fructum multum. Philipp. 1: Vobis donatum est pro Christo
non solum ut in eum credatis sed etiam ut pro illo
patiamini. Et cap. 2: Deus est qui agit in vobis et ut
velitis et ut efficiatis, pro bono animi proposito.  2. Cor.
3: Omnis idoneitas nostra ex deo est. Item: Ubi spiritus
domini ibi libertas. Et operantur hic quidem fideles non
passive, ut aiunt, sed active. Licet enim spiritu dei
agentes agant et deo omnis merito debeatur gloria, operamur
tamen, non patimur operationem duntaxat, adeoque et
cooperamur eiusdem gratia idonei facti et confirmati.
Manichaei laborarunt hoc errore ut hominem spoliarunt omni
actione                                       quoad
voluntatem utique, ideoque et in truncum veluti lapidemque
mutarunt. At Paulus: Commonefacio te, ut suscites donum dei
quod in te est etc. Cum timore et tremore vestram ipsorum
salutem operemini. Huc pertinet bona pars capitis 8 ad
Romanos. Congruit cum scripturis b. Augustinus (de gratia et
libero arbitrio ad Valent. c. 17. et de peccatorum meritis
et remissione lib. II. c. 5.  de correptione et gratia c.
8.)
Interim non dissimulare oportet liberum arbitrium in renatis
infirmitatem quoque suam retinere. Nam non semper illud
ipsum evenit, quod statueramus, sed fere contrarium. Id quod
colligere licet ex verbis apostoli Rom. 1. 15. et 7.  Iacob.
4. Maxime vero quum in nobis peccatum habitet et contra
spiritum pugnet, liberi non libere et expedite perficiunt
quod perficiendum intelligunt, et quum perficiunt, non ita
plene ut decebat perficiunt. Clara haec fiunt si legamus
Pauli doctrinam Rom. 7 et Gal 5.
Interim quum vires carnis in renatis non sint tam potentes
ut spiritum extinguant, est in renatis libertas. Neque
coguntur bene facere, sed sponte per gratiam spiritus dei
bonum faciunt. Haec simpliciter sentimus de libero arbitrio,
nec approbamus eos qui vel Manichaeos vel Pelagianos
sequuntur, de quibus legere poteris Augustinum contra duas
Pelagianorum epistolas L. 3. c. 8.  Iren. 1. 2. c. 5. item
Augustinum Ep. 106 ad Bonifacium, de peccatorum meritis et
remissione 1. 2. c. 18. Nec sic defendamus gratiam, inquit,
ut liberum arbitrium auferre videamur, nec rursus liberum
arbitrium asseramus ut superba impietate ingrati dei gratiae
iudicemur. Atque utinam huic regulae orthodoxae hodie docti
omnes accederent: plus certe pacis esset et minus litium
atque iniuriarum et disputationum supervacanearum. Breviter,
non aliter unquam docuit ecclesia ab initio de hoc negotio.
Consule, si libet, Irenaeum 1. 4 contra haereses c. 76,
Hieronymum in Ierem. c. 26. c. 10 et 18, ad Ctesiphontem
contra Pelagianos ipsos lib. 3. fol 137; Augustin. ad
Marcellin. de spiritu et litera c. 30, de peccatorum meritis
et remissione 1. 2 c. 18, et contra duas Pelagianorum
epistolas lib. 4. c. 2 et 6; de gratia et libero arbitrio ad
Valent. c. 13 et 15. Quod si libet lege Ecclesiast. dogm. c.
32 et 49.
Porro praedestinatio, praeordinatio aut praefinitio illa dei
ordinatio est qua ab aeterno in certum finem omnia, inprimis
autem hominem omnium dominum destinavit, idque sancto suo
consilio, iudicio decretove. Iam et electio dei ab aeterno
est qua quidem alios ad vitam elegit, alios ad interitum.
Electionis et praedestinationis causa non est alia quam bona
et iusta dei voluntas indebite salvantis electos, debite
autem damnantis et reiicientis reprobos. Nam apostolus:
Deus, inquit, salvos nos fecit et vocavit vocatione sancta,
non secundum opera nostra sed secundum propositum suum et
gratiam, quae data est nobis quidem per Christum Iesum ante
tempora aeterna, sed palam facta est nunc per apparitionem
salvatoris etc. Et iterum: Deus elegit nos in Christo
antequam iacerentur fundamenta mundi ut essemus sancti et
irreprehensibiles coram illo per caritatem, qui
praedestinavit nos ut adoptaret in filios per Iesum Christum
in sese, iuxta beneplacitum voluntatis suae, ut laudetur
gloria gratiae suae etc. Et mox: Per quem et in sortem
adsciti sumus secundum propositum ipsius cuius vi fiunt
universa iuxta decretum voluntatis ipsius. Elegit ergo deus
ab aeterno quos voluit. Voluit autem secundum decretum et
propositum dei credentes. Et hi quidem ad mortem et
interitum, illi ad vitam et salutem praedestinati sunt.
Interim fidem ceu opus nostrum non constituimus causam
electionis aut praedestinationis, quasi propter fidem quam
in nobis praevidit deus nos elegerit: sed gratiae dei
tribuimus electionem et salutem, cuius quidem gratiae dei
donum est et fides in Christum. Etenim Paulus non dicit deum
elegisse nos quod credituri eramus, sed ut crederemus. Unde
et Augustinus sumpsisse videtur quod dixit: Non quia
credimus ipse nos elegit, sed ut credamus, ne priores
videamur ipsum elegisse. Vide Ep. Augustini ad Bonifacium
106, fol. 310D. Rursus tamen fides simul inclusa est dei
decreto. Quum enim certum sit deum ab aeterno nos
adoptavisse in filios per Christum, eaque adoptio ab electis
fide recipiatur, sicut Ioannes apostolus et evangelista
testatur c. 1, indubitatum est electos esse credentes:
electos quidem non propter meritum quasi proprium fidei, sed
propter divinam dispensationem et salutis verae ordinem, quo
deus ipse non alios quam credentes pro filiis agnoscit
adoptionemque per fidem nobis communicat, quam et fide sola
recipimus. Nisi enim hoc concedamus doctrinam fidei in
universum e medio sustulimus.
Damnamus hic Vitalis errorem, dicentis unumquemque posse
evangelio sibi praedicato per liberum arbitrium credere vel
non credere. Nam dominus dixit: Nemo venit ad me nisi pater
meus traxerit eum. Sed et apostolus dixit: Gratia salvati
estis per fidem, idque non ex vobis: donum dei est. Dicimus
ergo omnes credentes esse electos et omnes credentes fide
esse donatos a deo. Dicimus non credentes esse reprobos, et
quoniam non omnes homines credunt non omnes homines esse
electos. Quod autem non credunt et intereunt quidam, non in
deum aut praedestinationem eius culpam reiicimus, sed in
ipsum hominem gratiam dei repellentem nec coelestia dona
recipientem. Ita vero nos loqui docuit os domini. Dicit enim
: Quisquis habet dabitur illi et reddetur abundantior,
quisquis autem non habet, etiam illud quod habet tolletur ab
eo. Huc pertinet parabola talentorum et servorum quibus ea
creduntur (Matth. c. 25). In Ioanne ait dominus: Haec est
condemnatio quod lux venit in mundum, et mundus tenebram
magis quam lucem dilexit. Illustratur haec sententia
copiosius parabola invitatorum ad coenam apud Luc. 14.  Et
alibi in evangelio: Satan serit lollium. Idem bonum semen
rapit ex corde ne fructificet. Unde et Paulus domini verbis
instructus asserit deum huius saeculi excaecare sensus
incredulorum.  Voluit dominus Hierosolymitas congregare
sicut gallina pullos, ipsi vero renuerunt. Culpa ergo non
reiicienda est in deum eiusque praedestinationem vel
impellentem vel retinentem in perfidia, sed in pravam
voluntatem nolentium.
Ergone in homine, inquis, facultas est qua recipiat vel
repellat verbum dei? Utique est in homine nativa corruptio
quae repellit verbum dei. Si autem verbum dei recipit homo,
id est illuminantis gratiae. S. Augustinus multis disputat,
an fides in nostra sit constituta potestate, et an
infidelibus fidem neget vel non concedat deus? Disputatio
eius exstat in libro de spiritu et litera ad Marcellinum c.
31. 32. 33. 34. Haec quum ita habeant non soleo ego
quorundam more docere, deum quosdam ita repulisse ut etiam
nunc eos induret ne veritati credant, pauculis illum fidei
donum concedere. Quin potius urgemus universales illas
promissiones et omnes iubemus bene sperare.
Praedestinationem quidem ab aeterno in arcano dei consilio
conclusam tandem nobis per prophetas, inprimis autem per
Christum et apostolos esse revelatam, quod videlicet deus
sit amator hominum, quod hominibus bene velit, quod omnes in
Christum credentes elegerit ad vitam, adeoque quod omnes
homines velit salvos fieri. Unde evangelium praecepit
praedicari omni creaturae. Etenim Isaias: Omnes nos quasi
oves erravimus et dominus posuit in eo iniquitatem omnium
nostrum. Idem: Omnes sitientes venite ad aquas. Quod ipsum
salvator repetiit Ioannis 7. Qui et apud Lucam ac Matthaeum
dixit: Omnis qui petit accipit et qui quaerit invenit etc.
Quid quod idem: Non est voluntas coram patre vestro
coelesti ut pereat unus de pusillis istis. Huic sententiae
adiungit elegantem parabolam de ove perdita Luc. 15.  Item
Ioann. 3. et 6 disertis verbis exprimitur quod omnium
credentium sit salus, id est, quod omnes credentes sint
praeordinati ad vitam aeternam. Sancti apostoli Petrus et
Paulus magna cum consolatione fidelium negotium salutis non
scrupulose et quasi paucis participandum exposuerunt. Nam
ille, quum venisset in aedes militis et turbam gentilium
sitientem dei verbum videret, ait: Re ipsa experior quod
non sit respectus personarum apud deum, sed in quavis gente,
qui timet ipsum et operatur iustitiam, is acceptus est illi.
Et iterum: Patiens est deus erga nos, dum non vult ullos
perire sed omnes ad poenitentiam se recipere. Hic vero,
Paulus inquam: Iustitia dei, ait, per fidem Iesu Christi in
omnes et super omnes qui credunt: non enim est distinctio,
omnes enim peccaverunt etc. Et iterum: Si unus pro omnibus
mortuus fuit, ergo omnes mortui fuerunt et pro omnibus
mortuus est etc. Huius generis infinita alia praetereo quae
ubique obvia sunt in scripturis. Haec, inquam, urgenda
censeo in ecclesia ne scrupulosius disputantes de occultis
dei iudiciis, de praedestinatione et electione dei,
scrupulos animis simplicium pariter et exercitatorum
iniiciamus, quos deinde nunquam rursus eximere queamus:
unde mox sequatur odium dei, desperatio et blasphemia, quasi
deus omnes advocans et dona sua omnibus offerens nonnisi
pauculis ea dare adeoque et ludere et alios inanes dimittere
velit. Quare et in periculum veniet divina promissio et
veritas. Sic ergo soleo, sicuti exposui, moderate nimirum,
religiose et orthodoxe docere de praedestinatione.
Quod Calvinus, frater noster in domino honorandus, modis
omnibus conatur asserere gratiae divinae puritatem, quis
vituperaret institutum viri sanctum? Quod idem suis alicubi
inserit, deum non modo primi hominis casum et in eo
posterorum ruinam praevidisse, sed arbitrio quoque suo
dispensasse: item, quos in exitium creavit ut irae suae
organa fierent, eos ut in finem suum perveniant nunc
audiendi verbi sui facultate privare, nunc eius
praedicatione magis excaecare et obstupefacere etc.: quis
non videat ea eo modo esse proposita ut veteres ea minime
agnovissent? Ego certe sic loqui non ausim, utpote qui
existimem gratiae divinae sinceritatem defendi posse,
utcunque non dicamus deum hominem creare in exitium et in
illum finem ipsum deducere aut impellere indurando aut
excaecando. Interim in veteribus dissimulamus plurima
propter egregia ipsis dona a domino collata. Quis autem
infitias ierit Calvinum magnis a deo ornatum esse muneribus?
Urserunt Pelagiani graviter Augustinum, ita ut in hac causa
se gravissime torserit et duriuscule nonnulla scribere
videatur in libris de praedestinatione sanctorum et de bono
perseverantiae, item in libris contra Iulianum. Caeterum
ipse se exponit in libello quo articulis sibi falso
impositis respondet. Lege, obsecro, libellum istum qui
exstat in editione Basiliensi Tom.VII. Fol. 921. Vixit s.
Augustini aetate Prosper vir doctus et excellens. Is post
mortem b. Augustini laboravit plurimum ut tueretur beatum
doctorem, ne videretur absurda et scripturis contraria de
praedestinatione disputasse. Ideoque librum conscripsit de
sententiis ad capitula Gallorum, item alium: Responsionem
ad excerpta Genuensium. Eodem saeculo vixit et b.
Fulgentius, qui et ipse hoc negotium docte et pie tractavit
libro ad Monimum 1. Hunc si diligenter legeris, ages mihi,
sat scio, gratias qui huius rei te admonuerim.
Satis copiose, opinor, et copiosius quidem quam ipse ab
initio putabam, meam tibi, amice colendissime, exposui
sententiam, quid sentiam de proposita mihi tua quaestione.
Si bene respondi est quod domino agamus gratias. Si quid in
hac mea responsione tibi vel falsum vel obscurum videbitur,
doceri libenter sustineo. Hactenus enim, ut tibi eximio meo
amico gratificarer, haec exaravi. Tu me ama, vive et vale.
Commenda me sacratissimo praesuli Cantuariensi et optimis
principibus, duci Northumbrorum et aliis veritatem
amantibus. Tiguri d. 3. martii 1553.
