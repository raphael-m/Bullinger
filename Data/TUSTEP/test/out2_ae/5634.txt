<nr>5634</nr>
<ae>Beilage zu: Johannes Haller an Bullinger.</ae>
(Bern, 17. Juli 1574.)
Zürich StA, E II 370a, 498. / Orig.(Aut.)
Uß Straßburg den 11. iulii 74.
Ein Frantzoß vom adel ist jüngsten zinstags den 29. iunii
von Wien postiert; der
zeigt an, das der künig von Polen vermelten tags von dannen
us nach Venedig
gezogen, sige also uß Polen kommen. Der künig habe sich in
die Iohannis abends
spat in sinem gemach lang ufgehalten, volgends sich
angfangen ußziehen laßen. Da
syend die Polen, so imm uff den dienst gewartet, bis er sich
ußgezogen und ein
guͦt nacht geben, bi imme bliben. Alsdann hatt er sich
wider angezogen, und
nachdem er vorhin durch ettliche Frantzosen den graben
abmeßen laßen, da si dann
ein ußgang funden, der nitt über knüws tieff gewesen, auch
ein schnägken uß sim
gmach hinab gehapt, ist er mitt ettlichen Frantzosen durch
selben ußgang über
den graben darvon kommen und hatt die guardi innwendig
unwüßend deren dingen
laßen warten, dieselbig nacht und morgens zehen myl wägs von
Cracow in ein
kaiserlichen fläcken geritten, daselbst der frantzösisch
orator in Polen,
Belliere genannt, den er zuͦvor uff verkündung der
künyk[lichen] wirde
in Franckrych absterben underm schyn wider heimgefertiget,
uf ine gewartet und
imme das äßen bestelt. Sin oberster kämerling, so ein
Polegk, den er newlich
angenommen, dann das ampt ein zyt lang vaciert hatt, hatt
sich deßen hefftig
beschwärt und den künig gebätten ze bliben mit anzeig, das
er in lybs gefahr
kommen werde, der künig aber geantwortet, er muͤße fort;
er sölle mittziehen;
er well inn sin läben lang nitt verlaßen. Der kämerling aber
nitt gewölt, sonder
des orts zuͦ verziehen begärt, bis ein nüwer künig erwelt,
daruff der künig
geantwortet, er gedenck uff das künigrych Polen nitt zuͦ
verziehen etc. Also er,
der kämerling, verheißen, er welle des künigs diener bliben.
Daruff der künig
imme ein ring von sinem finger mitt einem köstlichen diamant
geschenckt und
darzuͦ ein nestel, wie bi den Polen der bruch, durch den
arm, darinn verheilen
ze laßen, gezogen zuͦ einem zeichen bestendiger
fründtschafft. Die Polen habend
imme nachgevolget bis an vorgemälten keiserlichen fläcken,
aber sind von dem
obersten abgewisen und nitt ingelaßen worden, und hatt der
künig daselbst nun
ein trunck gethon und fürther nach Wien geruckt, daselbst
uff dry tag ußgruͦwet
bi der keiserlichen m[ajesta]t und von dannen nach Venedig
gezogen. Die
keis. mt. hatt ire zwen sün dem künig von Polen ettliche myl
wägs engegen
geschickt und ir mt. selbs hernach uff einer gutschen ein
halbe myl imme engegen
gefaren, ine empfangen, uff irer mt. gutschen genommen und
in die statt und schloß begleitet.
Von hertzog Rycharten, pfaltzgraffen.
Datum  2. iulii.
Was den hoch gebornen fürsten unseren fründtlichen, lieben
vetteren und bruͦdern
hertzog Christoff, pfaltzgraven, und graff Ludwigen zuͦ
Naßow belanget, daruff
solt ir wüßen, das s. l. und k. ht.* (* a.R.: Seine Liebden
und kurfürstliche
hoheit?) gewüß noch in läben, werdend unsers vermeinens ir
l. nunmeh zuͦ
Heidelberg und graff Ludwig zuͦ Dillenburg ankommen sin*
(* Von Bull. a.R. bemerkt: "Sy beid söllend an der schlacht
by Nümegen bliben
sin und nitt me läben. Es sind mir brieff den 17. iulii von
Heydelberg worden;
sagend von keinem läben etc.") Aber unseren vetteren graff
Heinrychen sagt man
starck, das derselbig leider imm lauff bliben, wie wir auch
bis dahar anders nitt erfaren können.
Uß Straßburg  7. iulii.
Der herr von Thon, als er mitt sinem kriegßvolk die bede[n]
hüser Türgkenstein
und Schattilon recuperiert und die Gassconier nitt meh
antroffen, ist wider
zurugk gezogen und sinem volk abgedanckt, welches sich in
die besatzu[ngen], da
si vorhin gelägen, als gen Metz, Marselle, Doll, Verdun,
Hohenlangeren, und
andere ort begeben, also das ir krieg dißmals auch sin end
erreicht. So hört man
von des von Guisen heruszug gar nichts mehr. Hiebi zwyfflet
uns nicht, ir werdt
nunmehr wüßen, das der marschall von Montgomeri zuͦ Parys
mitt dem schwärt
gerichtet und sin lyb volgends in vier stuck gehowen worden,
welches unser
burger einer, als er uns bestendig referiert, selbs gesehen.
Der all mechtig
welle siner seelen gnädig und barmhertzig sin!
