<nr>3203</nr>
<ae>Johannes Fabricius an Bullinger</ae>
<od>
Chur, 9. Oktober 1559.
<vo>Zürich StA, E II 375, 575. / Orig.
(Aut.)
Gr.
II,  160 R.
S. Nihil iam diu scribo, reverende in Christo pater, cum quod nihil novi interea ad nos allatum, tum quod tuas quotidie expectaremus, quibus de statu Germaniae edoceremur.
Scio equidem te ad d.
oratorem scripsisse, sed summa cum festinatione, cum nos ante audissemus Scotos regi Gallorum reconciliatos esse salva tamen religione, illam vero reconciliationem non ita gratam accidisse cardinali Lotharingo, quod existimaret rem esse mali exempli; responsum tamen a rege tulisse se non in animos, sed
corpora et fortunas imperium usurpare, quae duo cum Scoti offerant, se iis in pręsenti fore contentum.
Haec nuper legatus, sed videbatur tamen nonnihil dubitare, quod haec non ex curia, sed fama tantum obscuriore percepisset.
Ex Italia scribitur mille circiter homines in expeditione Tripolitana aquis submersos esse vi tempestatis.Cardinalem Gallum (puto Turnonium) protestatum esse Romae in consessu cardinalium regem suum, nisi ipsi Gallorum adventum expectarent, pontificis electionem minime
ratam habiturum bonaque ecclesiastica . . . . renturum in Gallia.
Caesaris orator cardinales cohortatus est, ut crearent hominem aliquem vitae probataeque, quique,  antequam in possessionem veniat, recipiat se generale christianum liberumque concilium et quidem quamprimum in Germania celebraturum iis omnino legibus, quibus Protestantes efflagitarent; quod nisi fiat, se prospicere et praedicere etiam pontificatus ruinam.
Interea nunciatur pontificem creatum esse cardinalem Mediolanensem (des
abgestorbnen castellanen von Müß bruͦder) ex familia Medicum eiusque creationem tantisper ratam fore, dum renunciet omni iurisdictioni civili, ipse ecclesiastica et spirituali contentus, et ita quidem hanc creationem ad populum Romanum per praeconem proclamatam.
Cardinalem autem his quidem conditionibus pontificatum, quem tamen anxie ambiisse fertur, recipere detrectare.
Haec quidem nunc feruntur.
D. d. Gesneri nuncius ad nos venit tempore ab illius instituto plane alieno; quis enim nunc herbas in montibus legeret, cum cacumina eorum nivibus et pruinis obsita iaceant? Per nos est Tigurum rediturus et tunc literas nostras cum quibusdam cespitibus d. doctori reddet.
Vale, pater in Christo reverende, cum omnibus tuis quam diutissime et felicissime.
Salvum te cupiunt nostri omnes.
Haec raptim.
Curię 9. octobris anno 1559.
                               Ioannes Fabricius, tui observantissimus.
Clarissimo viro eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo semper observando.
