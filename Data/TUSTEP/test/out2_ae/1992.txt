<nr>1992</nr>
<ae>Bullingers Zeugnis für die englischen Flüchtlinge</ae>
Zürich, 24. August 1554.
Zürich StA, E II 337, 599./ Kopie.
Zur.lett. III,  S. 747ff.
Ep.Tig. III,  S. 484ff.
S. D.  Dominus noster Iesus Christus non tantum a fidelibus
requirit, ut exulibus suis faveant, sed ut eosdem etiam apud
omnes pios commendent et ubique causam ipsorum agendo,
quibuscunque modis possunt, ipsos iuvent. Ea de causa exules
vestros Anglos, quos hic suscepit amplissimus magistratus
noster et quibus ex animo favemus, vestrę quoque pietati
commendare non pigebit. Vixerunt illi apud nos hactenus in
syncero dei timore, in vera pietate, in sedulis precibus, in
disciplina sancta vitęque puritate et innocentia. Nemini,
quos scimus, ullam offensionis occasionem suppeditarunt,
nemini aut molesti fuerunt; ament eos pii omnes; studiis
literarum bonarum et divinarum sic sunt addicti et ita
proficiunt, ut non possit non expectari de eis fructus
uberrimus. Quod si ita ut coeperunt perrexerint, dubium non
est quin emolumento et ornamento futuri sunt inclyto
Anglię regno. Utcunque vero nunc Anglia eos eorumque
profectum in pietate et literis nec curet nec requirat,
speramus tamen alia aliquando et meliora quidem fore tempora
: maxime cum videamus creberrimam in regnis esse rerum
vicissitudinem; deinque Christi gratiam nemini negatam, adeo
ut qui modo fuerat persequutor Christi et evangelii
acerrimus, idem mox sit ardentissimus evangelii praeco.
Prudentissime ergo et pientissime feceritis, viri fratres et
amici colendi, si subsidia vestra bene meritis, summaeque
spei, et subventione indigis Christi membris non
subtraxeritis. Scitis quantam sibi laudem et gloriam coram
deo et hominibus paraverit Abdias, Achabi impii regis
oeconomus, quod summo cum rerum suarum vitaeque discrimine,
quippe difficilibus temporibus vivens, quibus Iezabel regina
omnes dei prophetas vel gladio tollere vel fame enecare
cogitaret, aluit etiam integra in speluncis et locis abditis
prophetarum collegia. Et quidem vestrates illi adeo nullo
defluunt luxu, ut videantur prudentioribus ea etiam quae
vitę sustentandę necessaria sunt sibi subtrahere, et
nimis sicce vivere. Utinam vero multis apud nos ea esset
facultas, quae alioqui erat exercendi beneficentiam voluntas
: sic enim magis abundarent illi. Vobis vero quia benedixit
dominus,  amplioresque contulit facultates, sed et
opportunam hanc vestratibus benefaciendi dedit occasionem,
intelligit charitas vestra, quam acceptum deo sacrificium
offeratis, et quantum res vestras augeatis, si pergatis in
vestrates illos, vera Christi membra, esse liberales.
Agnoscitis enim pro vestra illa pietate, sanctum Christi
apostolum Paulum non uno loco collationem a ditioribus
factam exulibus, et inopia propter Christi evangelium
laborantibus, appellare odorem bonę fragrantiae, hostiam
acceptam gratamque deo. Idem apostolus, "deus", inquit,
"meus supplebit quicquid opus fuerit vobis, secundum
divitias suas cum gloria per Christum Iesum." Nam idem ille
alibi, "potens est deus efficere, ait, ut totum beneficium
in vos exuberet, ut in omnibus omnem sufficientiam habentes,
exuberetis in omne bonum: quemadmodum scriptum est,
dispersit, dedit pauperibus; iustitia eius manet in
seculum." Certe in evangelio disertis verbis ait ipse
dominus Iesus, "qui recipit vos me recipit; et qui me
recipit, recipit eum qui misit me. Qui recipit prophetam in
nomine prophetę, mercedem prophetę accipiet; et qui
recipit iustum in nomine iusti mercedem iusti accipiet; et
quicunque ad bibendum dederit uni ex pusillis his poculum
aquę frigidę tantum nomine discipuli, amen dico vobis,
non perditurus est mercedem suam." Alibi enim idem dominus,
"esurivi, ait, et dedistis mihi edere: sitivi, et dedistis
mihi bibere; hospes eram, et collegistis me: nudus eram, et
operistis me, ^&c. Amen dico vobis, quatenus fecistis uni de
his fratribus meis minimis, mihi fecistis." Promittit autem
talibus Christus dominus benedictionem omnimodam et vitam
beatam. Nam et David cecinisse legitur, "beatus vir qui
intelligit super egenum et pauperem: in die mala liberabit
eum dominus. Dominus conservet et vivificet eum, et beatum
faciat in terra, et non tradat eum in manum inimicorum eius.
Dominus opem ferat illi super lectum doloris eius: totum
stratum eius commutabis in infirmitate eius, ^&c." Vera,
firma, et indubitata sunt omnia verba dei. Etenim coelum et
terra praeteribunt; verbum dei ęternum in aeternum non
praeteribit, neque cadet ex eo vel iota vel apex.
Credentes ergo his dei longe certissimis pronunciatis;
contendite, viri fratres et amici in domino colendi, copioso
semine benignaque collatione vobis ipsis in diem illum
parare messem et uberem et in ęterna exaturantem, per
Christum dominum nostrum. Vivite et valete, et exhortationem
hanc nostram benigne a nobis amicis et fratribus vestris
accipite.
Tiguri,  24. augusti, anno 1554.
Heinrycus Bullingerus, nomine omnium
pastorum et lectorum, ministrorum ecclesię
Tigurinę.
