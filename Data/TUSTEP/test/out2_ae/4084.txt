<nr>4084</nr>
<ae>Ulisses Martinengus an Bullinger</ae>
Chiavenna, 25. Januar 1564.
ZÃ¼rich StA, E II  365, 314. / Orig.
(Aut.)
Vir clarissime et domine colendissime.
Literas tuas accepi die 7a ianuarii datas.
Valde laetor iustam te excusationem meam accepisse libenterque persequor de iis, quae mihi mandas, te commonefacere.
Te quod excusas apud me de hac, quam vocas petacitate, nihil est; ego enim tuum hoc studium solicitudinemque pro ecclesia dei valde probo et, in ea ut
perseveres, te vehementer hortor; est enim pastoris munus vigilare super gregem.
Deus utinam tibi tuisque laboribus benedicat.
Ex Italia nihil de eorum apparatu
auditur, quod nostra interesse existimem.
Muniunt loca maritima propter Turcam, et Veneti aliquot hominum millia in ditione sua collegerunt ad instruendam
classem, quam educent, quam primum per opportunitatem temporis licuerit; idem faciunt caeteri Itali; quod autem ad reliquos fines regionis attinet, nihil est innovatum.
Tridenti ne unum quidem ex patribus mansisse aiunt.
Credideram tibi nunc 3ae, 4ae et 9ae sessionis decreta mittere; sed propter amici errorem id
facere nequeo; mittam prima occasione.
Octavam iam dederam d.
Fabritio ad te transmittendam.
Mitto libellum Ioannis a Turre Cremata.
Ochinum audimus concessisse
in Poloniam; eum noluisse resipiscere dolendum est; convertat deus omnes repugnantes veritati aut perdat, si ita expedit in eius gloriam.
Doleo vicem illius
provinciae, Poloniae inquam, quae iam utinam non sit omnium errorum sentina.
Gravis nuntius nobis de pestilentia in Palatinatu grassante; orandus deus tueatur
ecclesiam suam eamque a malo liberet.
Nos hic ab ea contagione sumus liberi; si ad nos redierit primo hoc vere, fiat voluntas domini; in illius manu vita et
mors nostra est.
Beati mortui, qui in domino moriuntur.
Vale, mi domine, deumque pro nobis ora.
Clavenae  8. calendas februarii 1564.
Patrem convaluisse nuntiant.
Tui observantissimus Ulisses Martinengus.
Clarissimo viro d.
Heinricho Bullingero, Tigurinae ecclesiae pastori integerrimo, domino suo colendissimo.
Tiguri.
Bemerkung v.
Bull.s Hd.: "Illustrissimi comitis a Barch etc.
literae ad Bullingerum."
