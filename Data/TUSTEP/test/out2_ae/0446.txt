<nr>0446</nr>
<ae>Wolfgang Musculus an Bullinger</ae>
<od>Bern, 13. Mai 1549</od>
<vo>Autograph: Zürich StA, E II 360, 117</vo>
<dr> </dr>
<re> </re>
<tx>
S. D. Honestissimę uxori tuae, Bullingere in domino charissime, mea hisce
diebus scripsit. Suspicor eam nonnihil querelam admiscuisse de incivilitate
eorum, qui hic ecclesiae serviunt; nam de illa coram me frequenter queritur.
Habet una quaeque gens suos mores, quos ego facillime fero. Suspirat perpetuo
Augustanam comitatem et humanitatem nec induci se sustinet, ut diversa ingenia
boni consulat et praesentem fortunam, ut illa nobis a domino dispensatur, aequo
animo ferat. Ista ob id ad te scribo, ut scias, si quid huiusmodi scriptum est
ab uxore mea, scriptum esse praeter animi mei sententiam. Oro itaque, ut uxori
tuae exemplar aliquod literarum praescribas, quo meae respondeat, et ut quamvis
fortunam in domino patienter ferat, suadeat, id quod non infrugiferum fore
spero; nam diligit eam plurimum et cupide amplexabitur, si quid literarum ab ea
acceperit.
^$Cęterum de archigrammateo Lindavi[ensi], qui hactenus Sangalli haesit,
relatum hisce diebus ad me est, esse illum Lindaviam una cum omni domo sua
reversum. Hac de re si quid habes, oro, scribas. Venit huc ante triduum Erbius,
Richwyleranę ecclesiae pastor, duobus fratribus symmystis comitatus
indicavitque in ea regiuncula introductam esse a duce Udalrycho Wirtembergensi
Metaxycam superstitionem ac pestem ipsisque ministris propositam conditionem, ut
vel illi subscribant vel loco cedant, et hac ratione impia putat infelix dux
posse se placare imperatorem et dicatum suum contra regis Ferdinandi instantiam
retinere, id quod illi perinde cedet atque Constantiensibus consilium plane
simile cessit.
^$Optime vale, virorum colendissime. Salutem toti domui tuę, dominis etiam et
fratribus meis isthic omnibus et domino Ioanni Butlero, amico charissimo.
^$Bernę 13. Maii 1549.
</tx>
<un>W[olfgangus] Musculus, tuus in domino.</tx>
<lz>[Adresse:] Clarissimo theologo M. Heinrycho Bullingero, Tigurinae ecclesiae
antistiti fidelissimo, D. ac fratri charissimo.
