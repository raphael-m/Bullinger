<nr>3633</nr>
<ae>Jakob Rüeger an Bullinger</ae>
<od>
Schaffhausen, 9. September 1561.
<vo>Zürich StA, E II 377, 2357. / Orig.
(Aut.)
S. Gratias ago tuae humanitati, praestantissime vir, quod petita ad me misisti.
Volui ea citius remittere; sed nuntii huic rei convenientes deerant.
Quaeso itaque, moram hanc boni consulas.
Caeterum, si possibile fuerit, cuperem legere vel etiam describere confessionem ecclesiarum Rheticarum, quam certo ad te mittendam intellexi.
Gratulor ecclesiae Rheticae propter fratrum concordiam, quae parta est vestra instructione et intercessione.
De concilio Tridentino nihil habemus vel audimus; tu
nimirum quaedam accepisti.
Ex Gallia certissima fama ad nos perlatum est decretum praelatorum vulgatum esse in Gallia instinctu vel coadiuvantibus seu impellentibus potius Philippi legatis et pontificis, ut qui nolint simpliciter sineque omni contradictione retinere papatum seque subiicere decretis concilii huius Tridentini, ii omnes (sine omni damno tamen corporis facultatisque) e Gallia migrare, quocunque voluerint, debeant.
Sed non dubito, quin brevi certa ex Gallia sis habiturus.
Oramus
dominum, ut foeliciter succedat evangelii negocium et d.
Martyr salvus redeat.
D. Simpertus correptus est denuo a domino laetali morbo graviterque laborans decumbit; misere timemus ecclesiam nostram eius ministerio non amplius fruituram.
Orate dominum pro illo et ecclesia nostra, quam nosti (si ablatus fuerit fidelis et strenuus hic Christi servus) in periculo haud exiguo versaturam multas ob causas.
Dominus adsit nobis clementer et conservet nos.
Rogamus, quid tandem futurum sit (in manu enim
domini omnia consistunt), ut nos nostramque ecclesiam vos commendatam habere dignemini; si enim hic nobis ademptus fuerit collega, multi sunt, qui aures arrigunt nescio quid tentaturi.
Nimis plurimis arrident ollae Aegyptiacae, nimium multi admirantur Pagicos venales.
Dominus scit solus, quid sit futurum; ille procul dubio tuebitur ecclesiam nostram, ne privetur et ministris fidelibus et verbo eius.
^$In imperio omnia sunt tranquilla, nisi quod Lutherani supra modum insaniunt saeviuntque.
Dominus convertat vel perdat illos novos pontificios.
Vale in domino, et ne quid aegre feras, quaeso.
Salutabis omnes bonos piosque, quibus nostra ecclesia curae est.
Scaphusiae  9. septembris 1561.
                                    T[uae] h[umanitati] d[editissimus] Iacobus Rüger.
Clarissimo et doctissimo viro d.
m.
Heinrycho Bullingero, antistiti ecclesiae Tigurinae praestantissimo, d.
ac fratri suo in domino plurimum observando.
Ann  m.
Heinrych Bullinger, diener der kilchenn zuͦ Zürich.
