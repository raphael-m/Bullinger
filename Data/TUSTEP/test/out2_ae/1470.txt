<nr>1470</nr>
<ae>Pier Paolo Vergerio an Bullinger</ae>
Vicosoprano, 15. September 1552.
Zürich StA, E II 356, 489ff.
Gr. I,  S. 264f.
Orig. (Aut.)
Clarissime Bullingeri, eccum tibi Aurelium, quem mitto, ut
quaedam negotia mihi conficiat non modo Tiguri, sed etiam
Basileae, imprimis ut solvat quibusdam creditoribus. Volebam
egomet venire hoc tempore; sed gravissima causa me retinuit,
nempe celebratio publicorum comitiorum in nostra Raetia. Ea
indicta sunt ad diem Galli;  in quibus multa de religione,
utinam, quemadmodum nos optamus! Magna certe concertatio
futura est. Audi de Camillo Renato, audi Bullingeri: voluit
Bergomum proficisci; interea vero, dum lustrat urbem, ecce
lictores, qui hominem comprehendunt et in carcerem
detrudunt, neque exibit vivus, ut puto. Ego me valde maiori
periculo superiore anno commiseram, quum Italiam intrassem
atque per eam 20 dies vagatus essem; at me deus
pręservavit. Non tentabo eum amplius, mihi crede.
Cardinalis Turnonius iter fecit per oppidum ministerii mei.
Congressi sumus et de tota religionis causa egimus. Bone
deus, quantum laboravit, ut me ad reconciliationem
meretricis adduceret. Sed totam historiam audies a me
ordine. Vix credidissem adhuc esse mihi integrum meam mitram
recuperare, imo etiam purpureum galerum, et per me stare.
Sed ne dubita, meus Bullingeri: sordent omnes mitrae et
purpurae, dum ad Christum respicio. Haec me tentatio non
solum non commovit, ut de reconciliatione cogitarem, sed
accendit ad res gerendas pro piorum et Christi republica.
Miratus sum magnatem illum usum fuisse erga me tanta
humanitate et pene dixerim humilitate. Venabatur scilicet,
sed non comprehendit feram, ut sperabat.
Scribit quidam frater ex Italia fere in haec verba. "Iam
potuissem divendere omnia Bullingeri opera, quae ad me
misisti (nam sunt magno in pretio apud omnes); verum in
illis desunt multa folia." Rescripsi, ut declaret, quęnam
desint; nam curabo, ut mittantur. Interea famuli istius
negligentia, qui complicaverat, mihi est incommodo; nam
potuissem nunc pecuniam mittere, si integri ad me libri
perlati fuissent. At non deero meo officio.
Magnus quidem vir brevi Genevam petet propter evangelium.
Apud me est quaedam portio eius supellectilis, quam ad te
mittam; oro, Bullingeri,  propter Christum curabis, ut primo
quoque tempore ad d[ominum] marchionem vehatur nullo tuo
damno; nam sumptum resarcia[m] ilico. Tavà nomen est
oppidi, in quo comitia celebrabuntur; inde ego ad te recta
veniam. Interea (audi, obsecro, rem, quae mihi vehementer
cordi est) si forte Ricardus Morosinus, Angliae regis
legatus, Tigurum venerit (nam spero venturum), age apud
illum causam meam ea charitate, qua soles, et affirma
constituisse me velle cum eo in Angliam traiicere; itaque
rogare, ut significet, quando ipse eo sit profecturus et
ubinam debeo ipsum invenire. Hoc tibi negotium etiam atque
etiam commendo, quin rogo, ne parcat sumptui et mittat ad me
proprium nuncium (si illi videtur), qui omnia mihi
significet. Usque ad diem Galli domi haerebo; per triduum
agam in comitiis; mox ad te (ut dixi) convolabo. Audivi
ipsum d[ominum] legatum Venetias profectum fuisse; itaque si
voluerit Caesarem sequi, Tigurum veniet (ut opinor). Vale et
salve cum tota ecclesia et familia. Saluta mihi imprimis
generos tuos, quos valde diligo. Vicosoprani,  15.
septembris 1552.
Vergerius.
[Adresse fehlt.]
