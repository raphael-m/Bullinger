<nr>3251</nr>
<ae>Ambrosius Blarer an Bullinger</ae>
<od>
Winterthur, 8. Januar 1560.
<vo>Zürich StA, E II 357a, 465f
/ Orig.
(Aut.)
Bl.
III, 483 R.
Ego meique omnes tibi tuisque omnibus omnia felicia ac fausta in unica solidaque salute nostra Christo Iesu pro ineuntis novi huius anni laetis auspiciis tibi totis animis precamur, mi colende mihi semper longeque charissime Bullingere.
Affirmabat nuper isthinc huc rediens Conradus, cui a Freno cognomen est, mirari te valde, quod nihil ad te scribam; mihi vero iam aliquamdiu certum est te, quando nihil causę aut tua lectione dignum habeo, haudquaquam ociosis literis fatigare alioqui plus
fatigatum.
Augusta raro nunc mihi novi aliquid affert demortuo nimirum d.
Welsero, communi nostro amico, deinde menses iam aliquot decumbente Iohanne Zangmeistero, sanctissimo certe mihique amicissimo viro; quamquam enim plures illic habeo impendio mihi faventes, tales tamen plęrique sunt, ut nova, quę illuc perferuntur, vel non curent vel scribere certe pigeat.
Quę autem aliunde ad me scribuntur, citius ad te, scio, amicorum sedulitate perveniunt.
Non est igitur, mi plusquam venerande
exoptatissimeque Bullingere, ut cessationem hanc meam vel negligentiam vel animum in te amando frigidiorem, quam aliquando fuerit, interpreteris, quando is studio et amore tui magis nunc, quod sancte tibi confirmo, quam unquam antea flagrat, quin potius sic accipias velim, metuere me, ne, quod extra necessitatis aut utilitatis causam scripsero, universo christiano orbi fraudi sit futurum, dum meis legendis temporis nonnihil impendis, quod totum alioqui in iuvanda publica ecclesiae causa tam
supra modum afflicta multo melius collocas.
Quod ego profecto ingens studium tuum et indefatigabilem operam tanti facio, ut perpetuis fidei meę votis, quum aliter nequeam promovere, quantum omnino Christi spiritus largitur, quam vel tantillum meis ineptiis remorari malim, idque hoc magis ac libentius, quod laborum tuorum suavis ac saluberrimus fructus quo semper adeo exhilaror et refocillor, gratuito ad me solita tua benignitate redit, qua singulari tua et constanti erga me liberalitate
iamdudum ita me tibi devinctum tenes, ut plane desperem unquam fore, ut aliqua saltem ex parte accumulatis illis et innumeris tuis beneficiis respondeam, Christum vero nostrum semper hic in meam vicem substituam, ut affatim tibi de indeficiente cęlestium bonorum, quę in se contine t, scaturigine fundat ac benedicat.
Catechesim tuam, quam postremo dedisti, brevem quidem pro argumenti longitudine, sed luculentam tamen, eruditam ac plenam arctissime sum complexus et exosculatus, ut omnia tua
soleo, domini spiritum, quantis omnino potui votorum suspiriis precatus, quo sic cunctum te imbuat, ita corpori tuo robur, ita animis alacritatem addat, ut, quod hactenus tanta felicitate, tanto ecclesię Christi profectu facis, se authore tantisper, dum cursum tuum consumes, strenue facias, iusticię coronam iamdudum tibi repositam tum ab illo, qui iustus est iudex, accepturus, in quo bene vale, mi anime, meque illi piarum precationum tuarum patrocinio diligenter commenda.
Tuę domui cum
summis viris d.
Petro Martyre, Gvalthero, Theodoro, Wolfio, Frisio cęterisque symmystis tuis ut meo nomine longissima ętatis curricula,  omnium cęlestium terrestriumque bonorum concursu feliciter fluentia, valde quam amanter optes, utque senectutem meam, quo magis atque magis ad ęternę vitę beatitudinem reiuvenescat, sacris suis precibus adiuvent, exhorteris, amice te simul et obnixe quęso.
Iterum iterumque vale.
Vituduri, 8. ianuarii 1560.
                                               T[uus] Ambr[osius] Blaurerus.
[vor 458] Clarissimo viro d.
Heinricho Bullingero, suo tam venerando quam longe charissimo fratri.
^$Tiguri.
