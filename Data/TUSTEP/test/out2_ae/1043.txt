<nr>1043</nr>
<ae>Bullinger an Joachim Vadian</ae>
Zürich, 22. März 1551.
St. Gallen VII, 137.
St.G.Mitt. 30,  S. 987.
Ep.Calv. 1469 (XIV, 83f)
S. D. Valde solicitus sum perpetuo de tua valetudine, domine
colendissime et amice incomparabilis; quod enim nullas a te
accipio, inde colligo nondum pristinae te restitutum esse
sanitati. Opto ergo votis perpetuis, ut dominus te sanet,
qui solus est vitae et omnis sanitatis unicus author. Spero
te recepisse dudum V. decadem meam una cum Consensione d.
Calvini et nostra; tradidi enim Knobloucho vestro ad te
ferendam.
Ex Anglia expecto in horas literas. Ex Italia scribitur
cardinalem Crescentium Bononiensem, legatum, concilio
destinatum esse praesidem addendosque ipsi duos cardinales;
alii duos episcopos aiunt. Addunt Romae laborari magna rei
frumentariae inopia ac Turcam esse in expeditione maxima,
item mortuum esse Cornarum cardinalem insigniter malum;
Venetus fuerat. De Magdeburgensibus fama spargit obsessos
esse de novo, sed satis elumbi exercitu. Sed huiusmodi
rumoribus parum tribuo sicut ne famae quidem rursus magna
iactanti de Caesaris morbo gravi. Quid actum sit Badenae,
non nescis aut, si ignoras, poteris audire ex hoc affine
tuo. Ioannes Wunderlych a Nürenberg dixit Badenae regem
Francorum nolle, ut docti et espiscopi ipsius Tridentum
abeant. Utinam vera dixisset! D. Calvinus aedidit
Commentarium in 7 canonicas epistolas ad regem Angliae et in
Isaiam prophetam, item librum de scandalo. Quod autem
proximis literis a te postulavi, domine colendissime, ut
causam meam agas in Polonia per fratrem tuum erga d.
Florianum vel fratres eius, idem nunc repeto et per
amicitiam nostram hortor, ne desis mihi.  Vale.  Tiguri  22.
martii anno 1551.
Bullingerus tuus.
Clarissimo viro d. d. Ioachimo Vadiano, consuli Sangallensi
dignissimo, domino suo colendissimo.
                                      Sangallen.
