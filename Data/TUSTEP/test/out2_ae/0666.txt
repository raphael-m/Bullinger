<nr>0666</nr>
<ae>John Hooper an Bullinger</ae>
<od>London, 17. Dezember 1549</od>
<vo>Autograph: Zürich StA, E II 343, 457.
(Siegel...)</vo>
<dr>Zur. lett. III, S. 71ff.; Ep. Tig. III, S. 45ff.<dr>
<re> </re>
<tx>Londini 1549 decembris 17.
^$Quod tam raras ex me, colendissime d[omine] et compater,
recipis literas, temporis nostri calamitati ac rerum nostrarum
vicissitudini ascribas quaeso, potius quam tuae omnino mirificae
clementiae ac humanitatis oblivioni; quę procul a me et ratio
et charitas et iubent et mandant. Magnus caeperat nos timor,
magnus metus mentes piorum invaserat, qualem successum Christi
religio adhuc herbescens in Anglia esset acceptura post lapsum
ducis Somersedi, qui adhuc captivus in Turri Londinensi
detinetur. Quid de eo futurum sit, nihil habemus adhuc certi.
Speramus quod eius vitae parcetur. Concedat hoc deus ad gloriam
nominis illius et utilitatem ecclesiae: quamvis multa videmus ei
imminere pericula, meliora speramus ac credimus. Credimus quidem
facile quod optamus. De religione nihil apud nos mutatur, nec
posthac mutari debere speramus. Quamvis periculose undique
iactatur navis, deus tamen providus temonem tenet, et plures in
consiliis regię maiestatis fautores verbi sui suscitat, qui
strenue ac intrepide partes Chrsiti defendunt. Episcopus
Cant[uariensis] recte intelligit negotium Christi de coena, et
mei iam est valde studiosus. Habet articulos aliquot religionis,
quibus omnes concionatores et lectores sacrę theologię
subscribere coguntur, alioqui non conceditur illis docendi
facultas, ubi pure et religiose ac Helvetice sentit de
aeucharistia. Nihil maius in homine desideramus, quam masculum
ac fortem animum. Fortunis suis (ut caeteri episcopi hic omnes)
nimium pertimescit. Sunt sex vel septem episcopi hic, qui tam
dextre ac pie caussam Christi intelligunt quantum ad coenę
caussam attinet, ut nihil in illis desiderari potest; et quod
suas ecclesias ad normam verbi dei non reformant, metus tantum
bonorum prohibet. Altaria hic in multis ecclesiis facta sunt
arę. Usus coene domini publicus procul abest a forma et
institutione domini: Licet sub utraque spetie ministratur, tamen
aliquibus in locis ter in die celebratur coena. Ubi olim mane
celebrabant missam apostolorum, habent communionem apostolorum;
ubi missam d. Virginis, habent communionem quam vocant
communionem Virginis; ubi altam vel summam missam, iam summam
communionem, sic vocant. Vestes illas ac lumina ad altaria
servant adhuc; cantant semper in templis horas ac alios hymnos
qui ad coenam spectant, tamen nostra lingua. Et ne pereat
papatus: sacrificuli etsi Latinum idioma abrogare cogantur,
tonum eundem ac musicam semper diligentissimo observant, quem
hactenus in papatu solebant. Quantis periculis ac molestiis hic
versamur per huiusmodi homines, deus scit.
^$Excusabis me apud d. consulem de panno, et etiam apud d.
Butlerum. Lapsi sunt tres menses quod itineri illos commiserim,
sed Antverpię detinentur. Brevi tamen ad vos, favente deo,
deportabuntur, et forte priusquam ad vos istę pervenerint. Iam
veni a lectione; ideo rogo clementer interpreteris literarum
mearum brevitatem. Bis in die cogor ad lectionem publicam. Cras
et perendie sit ad gloriam dei absolvam 6m caput Ioannis:
eousque sanctum Ioannem tractavimus. Pro alia lectione, tanquam
nostro saeculo aptissimum argumentum, Danielem doceo, et iam
versor in 3° animali 7i capitis; in cuius argumenti
enucleatione[m] non parum emolumenti suppeditant tua in Danielem
dictata ac memorialia.
^$Colendissime d[omine], pro tua immensa in me pietate cures
omnia tua memorialia, maxime in Esaiam, omni festinatione
describi, et ad me mitti curabis diligentissime. Ego impensas
plene persolvam: nescis quam mirabiliter promovent gloriam dei.
Si quid possim et mea tenuitas ecclesiae Christi sit usui,
fateor fatebor[que] dum vixero, sub sacri nominis adiuvamine,
tibi ac dominis meis et fratribus Tigurinis debeo, quos semper
servet deus incolumes propter semet ipsum. Pręterea si quid
habes, quod cito prelo committas, id dedicabis regi nostro
optimo principi Edwardo 6°. Hac de re etiam monebis dominum
Bibliandrum, nostrum communem compatrem, ac d. Gualterum, viros
doctissimos. Si meis votis hac in parte satisfacietis, non parum
promovebitis gloriam dei. Credite mihi, Angli omnes, qui a
papistica tyrannide et fuco Romano sunt liberi, recte de coena
sentiunt. Alie sunt rationes varię, quae me monent, ut hoc a
vobis impetrarem, quas impraesentiarum propter iteneris
periculum sileo. Vivite, pugnate cum antiquo illo serpente.
Ecce, merces vestra copiosa est in coelis.
^$D. Bibliandrum cum sua, d. Gualterum cum sua, d. Pellicanum cum
sua, fidelissimum nostrum dominum Butlerum cum sua cęterosque
omnes Tygurinos mihi semper colendissimos salutabis. Dices
domino Guaßnero, optimo meo amico, quod habet in itinere lexicon
Wallicum et quaedam scripta ex lingua Cornubica vulgariter
Cornwall.
^$Tuus nunc et in seculum Ioannes Hoperus.
^$Uxor mea et tua filiola Rachel cum Martino et Ioanna etiam tuam
praestantiam cum domina et commatre nostra, uxore tua, et
dominum Bibliandrum cum uxore, compatre nostr? charissim?, cum
caeteris omnibus iubent salvere.
^$Rachel est felicissima memoria praedita ac facillime retinet
omnia, quae ei dicuntur, et prae omnibus linguis Latinam melius
intelligit.
<lz>[Adresse ...]: Generoso viro ac fidissimo amico d. Ioanni
Butlero (Dazu Anm. an d. S. S., dass d. Brief selbst an Bull.
gerichtet sei.). Tiguri.
