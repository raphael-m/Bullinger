<nr>3965</nr>
<ae>Bullinger an Johannes Calvin</ae>
Zürich, 12. Juni 1563.
Zürich StA, E II 346, 514. / Orig.
(Aut.)
Ep.Calv. 3968 (XX, 42f)
S. D. Nihil omnino vel tuarum vel Bezae literarum periit.
Nam
redditae sunt mihi binae tuae literae priores  3. iunii,
posteriores  6. eiusdem mensis scriptae.
Video autem quanti me
facias, qui morbo oppressus nihilo minus vel ex lecto pergas ad
me dare literas.
Unde et maximas tuae humanitati gratias ago et
dominum oro ut te nobis restituat et ecclesiae suae diu incolumem
servet.
Minime suadeo ut nunc quicquam suscipias laboris, sed
hortor ut quietum te serves melioribus.
Sat alias et plus nimium
exerceris morbo.
Non est quod nunc tantillum cogites de
confutandis Blandratae impiis discipulis.
Expectemus potius et
videamus quomodo isti admonitionem tuam velint excipere.
Res
atque tempus opportune quid facto opus sit suggerent.
Atque
utinam tu interim convalescas.
Verissima sunt quae tu scribis de Tertulliano et Hilario.
Ab
huius lectione abhorrui semper.
Illum non illibenter legi quod
brevibus multa dicat et argumentis densa et nervosa sit eius
oratio, licet dura et scabra.
Exemplum epistolae ad Tretium per Sarnicium scriptae exhibebit
tuae humanitati noster ille Ionvilleus.
Non sine ingenti gaudio
legi serenissimam Navarrae reginam petivisse a vobis ministros.
Faxit Christus ut multo cum fructu suo fungantur munere, et
Gallia afflictissima pacata tandem cervicem Christo servatori
submittat.
Bene monuisti ne credamus quae nonnulli spargant de
principe.
Sunt qui iactant ipsum in aula quidem esse, sed
contemptum et privatum, et adeo gubernatorem primum non esse ut
ne quidem sit in numero eorum, qui gubernant; addunt illum sese
subiicere decretis Tridentini concilii et haec magna confirmant
confidentia.
Proinde optime feceris, si curaveris, ut vel Beza
vel Ionvilleus diligenter scribant de rebus Galliae, (nolim
alioqui te his vexare), de quibus nihil certi nisi ex vobis
habere et adversariis obiicere possumus.
Vide, mi frater, diligenter invigiles, ne Lutheranismus cum
Brentianismo serantur in Gallia.
Paulus Eberus edidit librum de
coena domini contra nostram doctrinam.
Nihil differt in sententia
a dogmate Lutheri, in proponendo variat; nam blandulus est et
blandiloquia sua conatur ad se attrahere lectores.
Absurda et
ineptissima habet plurima.
Tui mentionem facit in Germanico
libro, in Latino Zvinglium nominat, nomen tuum omittit.
Nescio,
cur fecerit.
Sub finem testatur se nolle ab hac sua sententia
discedere vel latum culmum etc.
Hunc librum Sulcerus pluribus
commendat atque obtrudit; sed et articulis illis Argentinae in
c[aus]a Zanchi[i] compositis subscripsit Augustanamque
confessionem una cum apologia recepit, quam nostrae ecclesiae ob
causas, quas nosti, nunquam voluerunt recipere.
Utinam non
cogitet ille Basileam a nostris abstractam ecclesiis coniungere
cum Lutheranis! Habet Coccium symmystam adiutorem.
Dominus
compescat eos! Sed desino te obtundere; si saperem, brevior
essem.
Sed condona mihi hoc meum peccatum.
Vale.
Dominus Iesus
restituat te nobis et vires tibi conferat, ut diu possis prodesse
ecclesiae dei! Tiguri  12. iunii 1563. Salutant te symmystae cum
tuis omnibus, maxime vero filii mei, generi, affines omnia tibi
imprecantur felicia.
                                                  Bullingerus
tuus.
Clarissimo viro d.
Ioanni Calvino, Genevensis ecclesiae
fidelissimo pastori, domino meo honorando et fratri charissimo.
Genff.
