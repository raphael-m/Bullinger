<nr>0418</nr>
<ae>John Hooper an Bullinger</ae>
<od>Köln, 14. April 1549</od>
<vo>Autograph: Zürich StA, E II 343a, 421</vo>
<dr>Zur. lett. III, S. 55f, Ep. Tig. III, S. 35f.</dr>
<re> </re>
<tx>
Gratiam et vitę innocentiam a Domino. Si vales, colendissime domine et
compater, cum sponsa tua chara et tota liberorum turba felicissima, bene est, et
nos divina clementia omnes recte valemus. Spero te omnes nostras literas
accepisse, quę de itineris nostri successu te certiorem in omnibus fecerunt
Moguntiam usque. Venimus Coloniam undecimo die Aprilis, nihil adversę
fortunę navigando usi, nisi vento contrario et tempestatum procellis;
appulimus feliciter tamen. 8^#'o Aprilis alię duę naves passę sunt
graviora, nempe naufragium, et homines omnes quos veherent aquis obruti. In
bacchanalibus proxime praeteritis due alię naves hic Coloniae idem
infortunium sustinuerunt: in una fuerunt 28 homines, in altera 12. Nullus vivus
evaserat ex aquis exceptis duobus nautis. De rebus Anglię nihil habeo, quod
scribam, nisi quod Christi Domini nostri evangelium indies altius agit ibi
radices. Admiralis migravit ad superos. Plexus erat capite et postea divisus in
4 partes: quanta cum difficultate mortem sustinuit, D. Joannes Utenhovius, qui
hasce literas tibi defert, viva voce rem omnem aperiet. Cum ad vos venerit,
excipite illum pristina vestra humanitate, quam erga omnes peregrinos exhibere
Helvetica terra ultro consuevit. Vir est praeclarus genere ac virtutibus,
candidissimus in vera religione, et ab omni sectarum pernitie alienissimus, mihi
et uxori meę longe charissimus ac longa consuetudine necessitudineque
devinctissimus, praeterea d. Joanni a Lasco familiarissimus.
Non opus est ut illum vobis commendem pluribus. Satis illum commendabunt omnibus
piis ac doctis suę praeclarę virtutes et spectabilis doctrina: nostro
suasu ad vos venit, ut audiat sacras contiones et lectiones theologicas, et
videat usum sacrę coenę qui apud vos ut est simplicissimus, sic et
purissimus. Divertet apud d. Butlerum Anglum, veterem suum amicum. Quantum est
passus ob Christi evangelium a Caesare, non attinet impraesentiarum quicquam
scribere. Dominus vos omnes servet, ecclesiam vestram et rempublicam. Uxor mea,
filiola, Stomphius, Martinus et Joanna, tuam praestantiam, totam tuam familiam
cum omnibus aliis piis viris vestre ecclesie officiose salutant.
^$Colonię, 14. Aprilis, (1549).
<un>Tuę praestantię studiosissimus, JO. HOPERUS.</tx>
<tx>Mitto ad te compendium doctrinę de eucharistia, quod tibi perplacet scio.
Vide ut is videat et ineat amicitiam cum D. Gualtero, D. Pellicano, D.
Gnasn[ero] et aliis. Scriberem communes literas ad totum cetum doctorum hominum
Tiguri, si vacaret, in gratiam istius boni fratris.
</tx>
<lx>[Adresse:] Praeclarissimo Viro ac Domino, D. Heinrico Bullingero, ecclesię
Tigurinę pientissimę praesuli vigilantissimo.
