<nr>2137</nr>
<ae>Simprecht Vogt an Bullinger</ae>
Schaffhausen, 29. März 1555.
Zürich StA, E II 343. 470. / Orig.(Aut.)
Gratiam et vitae innocentiam a deo patre per Christum
servatorem etc. Venit ad nos ante duos menses Ulricus
Hafner, qui has tibi offert literas, indicans se
ludimagistrum fuisse apud quosdam, e quorum eiectus sit
limitibus atque exautoratus eo, quod minus ipsi conveniret
cum parocho suo in sacramentario negotio. Causam ipsam non
dubito, quin tibi luculentius sit narraturus. Interim
quaerit apud nos conditionem aliquam. Nos cum benificientia
amplissimi senatus nostri civium liberi gratis doceantur,
illi indicabamus se operam apud nos lusurum. Nam (ut
Claudianus inquit): Nosse volunt omnes, mercedem solvere
nemo. Instruxeramus ergo hominem viatico. Habuit tamen,
quorum consilio usus est, qui voluerunt, ut consulto ac
concedente senatu ludum hic aperiret. Tentavit rem; minus
tamen successit ex sententia, expertusque est tandem suo
forte cum damno nos ipsi vera dixisse. Cogitur ergo inopia
rerum alibi sedem quaerere. Interim ad vos cum migrare
vellet, oravit nos, ut ipsum tibi commendaremus. Rogamus
igitur, ut ipsi velis esse adiumento, quo rationibus suis
consulere possit. Videtur nobis sane bonus vir, inopia rerum
premitur, uxori ac liberis consultum vellet. Gessit se apud
nos (quantum intelligere potuimus) honeste ac sancte. Non
dubitamus, quin ipsi adfuturus sis; voluimus tamen ad preces
suas ipsum tibi scripto commendare <gr>summustwn</gr> meorum
ac meo nomine. Constat nobis de tuo candore et erga exules
Christi beneficentia; igitur pluribus opus esse non
existimamus rogantes interim, ut bonus hic vir sentiat
nostras preces apud te valere. Nova haec, quae sequuntur,
adscripsi; dudum misissem; sed d. Martinus aiebat te ea a
legato Gallico recepturum, tandem voluit, ut ad te
scriberem. Venerunt ex aula papistica a quodam, ut ait, qui
consiliis interfuit. Ea sunt huiusmodi:
Cardinalis Moron mittitur legatus a pontifice ad regem
Romanorum, ut intersit dietae Augustanae, in qua Caesariani
auxilio pontificis per dicti cardinalis assistentiam multa
et magna sibi promittunt; is enim cum ampla facultate sibi a
pontifice concessa proficiscitur et Romae et in Italia
omnibus Caesaris negotiis praeest eaque omnino dirigit. Est
vero haec certissima coniuratio facta inter Caesarem, regem
Angliae, regem Romanorum, pontificem, immo nonnullos etiam
principes imperii, qui in obedientia Romanae ecclesiae
permanserunt, contra principes evangelicos, quos omnino
oppressum et hanc diaetam certissimum illorum exitium fore
sibi persuadent. Et revera adparet aliquid magni mali illis
impendere, si secreta ista coniuratio effectum habuerit. Rex
Romanorum, qui illius etiam est particeps, miser non
intelligit rem totam contra se principaliter esse susceptam.
Rex enim Angliae, qui omnem favorem a pontifice expectat, in
capite libri hoc exigit secreto, ut dictus pontifex debeat
illi omne auxilium praestare, ut ad successionem imperii
facilius pervenire possit. Quod si faciat, se affines illius
remuneraturum et multa illis bona in regno Neapolitano
daturum promittit. Atque sunt ista inter illos secretissima.
Ab hac coniuratione tam principes evangelici quam caeteri,
quibus libertas Germaniae cara est, diligenter sibi cavere
et supra dicta attentissime considerare debent, atque
inprimis rex Bohemiae, qui propter amicitiam, quam putat
esse inter dictum cardinalem et patrem suum, nihil sibi
timet. Sed si consideret, quod ante dictum est, istum
negotiis Caesaris in Italia praeesse et regis Angliae in
ducatu Mediolanensi subditum esse, et quod sperat Caesaris
et dicti regis Angliae auxilio summum pontificatum se
aliquando adepturum et ad haec (quod caput est et
certissimum argumentum), quod Caesar nullo modo religionem
curat, quam tamen in omnibus actionibus suis, ut in ista,
ambitioni suae semper praetexuit, ut simplicibus hominibus
et credulis facilius imponeret, dictus rex Bohemiae et
caeteri omnes Germaniae principes sibi cavere et de rebus
suis libertateque cogitare debebunt. Ad haec cardinalis
Polus Anglus, qui quam bono animo in omnes Germanos esset,
superioribus diebus aedita contra illos oratione ostendit,
et dictus Moron sunt amicissimi et tanquam fratres.
Itaque inter illos constitutum est, ut tabellarios
ordinarios habeant, quos ultro citroque ad se mittent et
remittent, ut communi consilio rem gerant. Ex ista etiam
intelligentia reges Romanorum et Bohemiae possunt coniicere,
quid sibi immineat. Sed ad istam coniurationem debilitandam
nihil in praesentia efficacius esse videtur, quam si
principes omnes, de quorum rebus et libertate agitur,
diaetam Augustanam directe vel indirecte non assistendo
inutilem reddant.
Fides horum penes autorem erit.
Iam nihil restat, quam ut ecclesiae Christi nobisque diu
vivas incolumis. Tuum in Apocalypsin laborem videre
gestimus. Saluta nomine meo d. Bibliandrum, d. Pellicanum,
d. Gvaltherum. Salutant te Grubilius et Ruͤgerus. Datae
Scaffhusii  4. kalendas aprilis anno 1555.
Tuus ex animo Simpertus Vogt.
Insigni candore, doctrina ac pietate viro d. Heinrycho
Bullingero, ecclesiae Tigurinae pastori fidelissimo, fratri
ac domino in Christo charissimo.     Tiguri.
Zürich.
