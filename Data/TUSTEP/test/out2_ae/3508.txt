<nr>3508</nr>
<ae>Johannes Fabricius an Bullinger</ae>
<od>
Beilage zu (Chur, ca 12. Januar 1561).
Zürich StA, E II  Ms.
A 65, 361f.
/ Kopie(v.Lavaters Hd.?)
Gr.
II, 263f.
R.
Wir aman und radt und gantze gmeind in Schams enbietend unseren früntlichen gruͦtz den fromen, ersamen und wisen aman und rath, auch gantzer gmeind in Thusier gricht und allen eerlichen grichten und gmeinden unnd fügend üch hiemitt ze wüssen, wie wir verstendiget worden sind, wie der Jan Florin jez vor etlichen tagen mitt einem von Uri in Masoxer tal geridten und da gepra[c]ticiert und denen von Masaxer tal getrewt habe, sy sollint iren predicanten und schuͦlmeister uß irem land vertriben oder
sy söllint luͦgen, was inen nacher gange.
Und uff somlichs so bittend wir üch früntlich durch gottes und sines helgen worts willen, ir wellint zuͦ unß stan, so wellend wir zuͦ üch stan alls frome, redliche pundsgnossen mitt lib, eer und guͦt.
Und wo es üch gefellig ist, so ist unser gmeind von Schams gar einhellig worden, dises üch ze schriben, und das ir söllint den gmeinden schriben in bester form, so ir wol wüssent ze thuͦn, und das ir den gmeinden trüwlich, was daruff und daran ist, ze
wüssen thügindt und inen kundt thuͦn, ob sy wellint mitt unß stan und ein jede gmeind ein botten verordnen und in Masax ridten und von inen erforschen, wie der Jan Florin da gehandlet habe und wer yn beschickt habe, solchen gewalt ze triben.
Dann wir gentzlich glaubent, das er das on wüssen und willen der gmeinden thüge.
Witer so wüssend wir, wie abscheid in Masaxer tal komen sind, das sy sollint iren predicanten und schuͦlmeister uß irem land vertriben bj verlierung eer und guͦt.
Daruff
sollendt ir wüssen, das wir glaubindt, soliche abscheid sygind geschriben und gesiglet und in Masaxer tal geschikt unseren gmeinden hinderugks und on wüssen und willen, welche abscheid dann sind wider gemeiner Try Pündten artikel.
Jetz habend ir unser meinung verstanden.
Daruff bittend wir, ir wellint uwere augen uffthuͦn und by einanderen stan; dann es trifft an seel, lib, eer und guͦt.
Wo wir aber das nütt thuͦnd, so werdent sy in unsere land auch solliche abscheid schicken, wie sy in Masaxer
tal geschickt habendt.
Und wenn yr schriben wellendt denen gmeinden, wie ir verstanden, so schribent, das sy ire botten uff den 12. tag jenners gen Schams an die herberg verordnint, so wellent wir mitt inen unsere botten in Masaxer tal schicken; dann wir hand d[er] gmeind im Rinwald auch ein glichen brieff geschriben; wir glaubent, sy werdint auch zuͦ unß stan.
Deß zuͦ urkund bewaret mitt unser gmeind secret.
Datum Schams am 7. tag jenners im jar 1561.
