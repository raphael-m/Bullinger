<nr>1944</nr>
<ae>Die Locarner Kirche an Bullinger etc</ae>
Locarno, 27. Mai 1554.
Zürich StA, E II 365a, 560. / Orig.(Aut.)
Ecclesia Locarnensis, quae est in Christo, piissimis
colendissimisque viris d. Heinrico Bullingero caeterisque
ecclesiae Tigurinae ministris gratiam et pacem a deo patre
nostro et domino Iesu Christo, unico servatore.
Nihil dubitamus (doctissimi fidelissimique verbi dei
interpretes et ministri) causam nostram circa religionem
vobis per literas paucis ante diebus transmissas satis ac
satis notam esse, minus etiam dubitamus, dictam causam vobis
non esse cordi vosque totis viribus eo non tendere, ut
Christi evangelium apud nos et annuntietur et floreat.
Nihilominus, cum quotidie novos rumores et innovationes,
quas domini nostri septem Angulorum moliuntur, terroresque,
quibus afflictam ecclesiam nostram perturbant, audiamus,
cogimur sepenumero ad vos confugere opem et auxilium
implorantes. Etenim perturbationibus magnis obnoxii sumus,
adeo ut periculum immineat propter horribiles terrores, ne
multi ex infirmioribus ad papisticam hęresim relabantur.
Iccirco, cum perspiciamus dominum aliud medium nobis non
offerre praeter vestrum, unde tranquillitatem, pacem et
consolationem in tantis miseriis tantoque angustiarum pelago
sperare liceat, per dei bonitatem et misericordiam cum
familiis filiisque nostris auxilium imploramus; alioquin
inimici Christi pręsto aderunt, morti nos tradent,
facultatibus privabunt aut in crudele exilium nos mittent.
Quapropter obsecramus vos per dei misericordiam, viri
piissimi, ut, quantum in vobis est, eripiatis nos misellos e
tanta angustiarum profunditate ac operam detis, ut ecclesia
nostra sub aliquo tandem pastore uniri possit et cibum
spiritualem recipere, ut relictis erroribus et vitiis
humanę carnis spiritui pareat, ne tanta calumniandi
occasio subinde adversariis nostris praebeatur; sic enim
nihil aliud student, nisi quo pacto de nobis male dicant et
levi quacunque de causa calumniantur, licet calumniandi ansa
iis a nobis non detur, quantum fieri potest. Quamobrem nihil
miramur, quod ad aures vestras
pervenerit (sicut per literis nobis significatum est) nos
anabaptistas esse; nam aliunde id profectum non est quam ab
ipso calumniatore, hoc est diabolo, qui totus in hoc est, ut
prohibeat evangelium Christi prędicari et hic et alibi.
Testis nobis est deus una cum Christo servatore nostro et
spiritu sancto unico deo, quod nemo nostrum anabaptisticis
somniis faveat, sed potius quisque eis strenue contradicit
et adversatur. Nos eadem dogmata eandemque confessonem
christianam amplectimur cum dominis nostris, ad quos
confugientes opem imploramus. Absit hoc a nobis, quod
catabaptistis adhereamus. Utinam aliquis vestrum hic esset,
qui ecclesiam nostram exactissime examinaret; nam tali
haeresi nos infectos non solum non esse, sed ne sum[m]is
quidem labiis gustasse re ipsa cognosceret. Scimus equidem
et confidimus illustrissimos dominos nostros non tam facile
rem tanti momenti sine aliqua ratione credituros, imo
rogamus vos, si in posterum quippiam male de nobis
audieritis, ut veritatem expiscari velitis. Nam nos non
latet, quam astutus sit Sathan; qui cum videat iam aliqua
ęcclesiae fundamenta hic iacta esse, veretur, ne tantum
evangelio faveant illustrissimi domini nostri, ut expulsa
omni haeresi christiana superędificetur ecclesia, regnum
vero suum subvertatur. His de rebus dignabimini certiores
facere dominos nostros, ne de nobis quippiam mali
suspicentur neve tardius, quae huic negotio necessaria sunt,
exequantur. Inimici nostri ob id fortasse catabaptistas nos
vocant, quod infantulos nostros domi coram ecclesia
christiano ritu baptizaverimus, putantes baptizatos non
esse, quod papistico modo baptizati non sint. Nos vero
baptizatos esse asserimus et credimus, cum iuxta domini
institutionem baptizati sint. Agite ergo fratres charissimi,
miseris nobis succurrite, tot christianis mulieribus adeste,
tot filiolis pauperibus favete mentionemque ecclesię
nostrae in precibus vestris facite, pręcamur. Valete.
Locarni sexto calendas iunias 1554.
Piissimis colendissimisque viris dominis Heinrico Bullingero
caeterisque ecclesiae Tigurinae ministris, nostris
observandissimis.                                 Tiguri.
