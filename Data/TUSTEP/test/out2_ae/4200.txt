<nr>4200</nr>
<ae>Pomponius de Bellièvre an Bullinger</ae>
Baden, 25. August (1564).
Zürich StA, E II  377, 2688. / Orig.
(Aut.)
S. Quod heri ad tuas literas non rescripserim, ignorantiam meam potius quam negligentiam accuses, velim; nam quum r[everendissimus] Bassafontaneus, nuper
Lemovicensis espicopus, petiisset, num tibi suo nomine literis meis salutem ascripsissem, dixi me Vergerii tabellario nihil ad te literarum dedisse, quod
Wyrtembergam recta per Schafusam profectus sit; ille vero, qui itinerum regionumque longe peritior est errasse me admonuit.
Si ergo tabellarius Tigurum rediit,
eandem erroris excusationem accipies, qua me apud Bassafontaneum tutatus sum; neque enim tam levi literarum officio tibi defuissem, qui maxima quaeque tua causa
et volo et debeo.
Itaque hanc epistolam statim exaravi, qua scies me Vergerii negotium Bassafontaneo de meliore nota commendasse vel eo nomine, quod te
Vergerio, seni miserando, bene velle sciam.
Quodsi tabellarius cum Vergerii epistola advenisset, ut tuto num[m]i dari ei potuerint, fecisset Bassafontaneus, ut
ei pecunia debita numeraretur.
Scias itaque nos intra triduum aut ad summum quatriduum Tiguri fore, ubi ea pecunia apud virum bonum tuo arbitratu deponetur
tantisper, dum a Vergerio epistola veniat, de qua re diligenter eum admonui.
Bassafontaneum, ut mandas, quam accuratissime officiosissimeque tuis verbis
salutavi, ut ille non obscuram sui in te amoris significationem daret atque adeo mutuae vestrae veterisque amicitiae commemorationem perlibenter audiret.
Voluit, ut tibi suo nomine plurimam salutem remitterem.
Brevi deo dante una erimus.
Tu interim, vir clarissime doctissimeque bene valebis nosque amabis.
Dominus Gvalterus hic sibi a me salutem ascriptam sciet.
Vale.
Badena  6. kalendas septembris.
Tuus ex animo P[omponne] Bellievre.
Sic marescalcus Viellevilla, vir egregius, et sensim me teste Bassafontaneus Glareanorum causam apud Helvetiorum legatos egerunt, ut me bona spes tenea
Svyzzeros mitiora consilia amplexuros.
Cras eandem causam publice et regis nomine acturi sunt.
Viro clarissimo doctissimoque domino Bullingero,  ecclesiae Tigurinae pastori dignissimo.
