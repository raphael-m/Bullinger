<nr>0993</nr>
<ae>Johannes Haller an Bullinger</ae>
(Bern), 13. Januar 1551.
ZÃ¼rich ZB, Ms F 62, 316. / Orig.(Aut.)
Ep.Calv. 1435 (XIV, 14ff.)
S.   Remitto tibi, colendissime domine compater, per eundem
nuncium per quem accepi abs te, novitates illas Augustanas.
Reliqua servabo donec alius mihi contingat tabellarius.
Hodie enim describi omnia non possunt. Cras autem ille mane
discedat, et praeter concionem crastinam, qua deo volente
evangelicam historiam secundum Lucam ordiar post finita
apostolorum acta, etiam alia multa me premunt negotia.
Scripsi hodie quoque d. Calvino, et ea quae Vergerius de
Mutio ad illum misi. Digna sunt enim quae ab omnibus
sciantur. Eadem autem iisdem quoque verbis ad me scripserat
Vergerius. Gratiam tamen tibi habeo pro tua singulari et
vigilantissima diligentia: pro edicto quoque inprimis
dominorum Tigurinorum ad me misso. Nostrum ubi descriptum
fuerit ad te quoque mittam. Non tam multa complectitur quam
vestrum, ut videbis.  Lausan[n]enses in eo invenerunt
scrupulum, cuius eccasione iterum tumultuabuntur nisi
praeveniatur. Blasphemantes enim iubentur signatam humi
digitis crucem exosculari, in signum peccati et
displicentiae. Et haec ceremonia nunc non recens inventa,
sed sub Berchtoldo duravit huc usque sine superstitione,
quod ego sciam. At illi, cum sint superstitiosissimi, nescio
cuius hic nos superstitionis insimulant. Puto illis propter
pacem hoc dandum fore, ut in Gallico exemplari, quod nondum
est promulgatum, mutetur. Genevenses in die natali domini
praeceperunt singulis suorum civium ut laborarent, suam sic
volentes testari in Christo libertatem, non tamen sine magno
nostratium et multorum quoque bonorum, qui non nesciunt
libertatem illam charitatis et aedificationis limitibus
inclusam esse debere, offendiculo. **
(** Hiezu a.R. v. Bull.s Hd.: "Orabis illum meo nomine, ut
quantum per pietatem fieri potest, suis author sit, ne
propensiores sint ad innovationes rerum tolerabilium. Hic
enim pluris facienda est concors charitas ecclesiarum quam
intempestivus et altercationis plenus libertatis usus."
Varii hic ferebantur rumores. Scripsi Vireto ut me de
causa et origine certiorem reddat. Ecce vero, dum illi
scribo, ultro Calvinus ea de re ad me haec quae hic mitto:
quae ubi legeris remittes. Lausannae pestis invalescit, et
praesertim invasit aedes, in quibus hospitium e[rat] Iacobo
Bindschedlero. Unde futurum erat pro more . . . . .  . . . .
miserrimae gentis, ut non liceret illi et simul omnibus
aliis, qui in eodem hospitio agebant, frequentare amplius
lectiones intra spatium sex septimanarum nec in publicum
prodire sine baccillo candido contagionis indice. Cum ergo
post mortuam ancillam servus quoque corriperetur, suasu
Vireti discessit inde cum aliis suis contubernalibus et huc
ad me reversus est, illuc iterum post spatium 6 septimanarum
finitum concessurus. Eum vero Vireti consilio hoc fecisse
videbis ex illius ad me literis, quas Bindschedleri rogatu
ad te mitto. Interea, dum hic est, scribit Toblerus dominum
quoque et dominam, apud quos manserat Bindschedlerus,
decumbere et in aliis quoque aedibus invalescere, quosdam
diffugere. Sed hoc plenius ex literis Maleri, quas illuc ad
vos quoque mittit, intelligetis. Apud nos pestis cessavit
domini gratia aliquamdiu; his vero diebus iterum studiosus
quidam e collegio correptus est, quamvis de illius vita bene
speretur adhuc. Ita sumus in manu domini, ut, cum
existimemus nos maxime securos, ille nos iterum ad
vigilantiam et preces excitet.             Literas habes hic
quoque ad Blaurerum directas, quas ut illi mittas, oro. De
exercitu illo novo Cymbrico hic quoque varia feruntur.
Quicquid tamen illud sit, video nihil nisi cruces nostros
manere. Proinde nolo in ullo amplius humano auxilio ullam
spem collocare. Gratias tamen ago domino et congratulor
suis, quorum gratia ille tam insperata solet excitare media,
et oro ex animo, ut conservet eos, qui tanta pericula pro
Christi gloria sustinent. Amen.   Uxori et familiae tuae ex
me meaque multam salutem precare.  13. ianuarii 1551.
I[oannes] Hallerus.
Clarissimo viro d. Heinrycho Bullingero, Tigurinae ecclesiae
vigilantissimo pastori, domino et compatri suo venerando.
                   Tiguri.
