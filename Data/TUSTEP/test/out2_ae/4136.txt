<nr>4136</nr>
<ae>Girolamo Zanchi an Bullinger</ae>
<od>Chiavenna, 7. und 21. Mai 1564</od>
<vo>Zürich StA, E II 356, 794ff
/ Orig.
(Schluss Aut.)<fx>Nur der Schluss, von "Literas Bezae" an und die Adr.(?) ist von Z. selbst, das Übrige jedenfalls von Friedrich [v.
Salis?] geschrieben.<fe></vo>
<dr>Gr.
II, 504f.</dr>
<re>Regest</re>
<tx>S. Quis et cuius pietatis atque eruditionis vir fuerit Franciscus Niger, ipsius tum Rhetia tum Tragoedia, ut de aliis scriptionibus taceam, satis perspicue
docent; mihi certe fuit multis nominibus carissimus et observandus frater.
Is mortuus est hoc anno in Polonia, reliquit autem hic apud nos uxorem et duos
liberos, femellam unam eamque nubilem, et hunc, qui has tibi reddit, masculum, pios et probos omnes, sed ut piis et doctis viris solet contingere, pauperes.
Uterque tamen eam edocti sunt artem, textricem nimirum pannorum holosericorum, quos hormisinos vocamus, ut, modo materia arti suppeditetur, victum inde
liberalem et sibi et matri comparare queant et vero etiam soleant.
Ceterum haec praesens pestis praeter alia damna hoc etiam nobis attulit, quod multi, qui ex
hoc artificio satis liberaliter vivebant, nunc, quia illud exercere non possunt, fame fere conficiantur.
Dixi fere, quia ecclesia pro sua tenuitate pauperibus
omnibus tantum suppeditet, quantum satis sit ad vitam christiane transigendam.
Partim igitur hanc ob caussam partim propter ipsam pestem, quae iam maiorem
oppidi partem invasit et circiter ducentos in hanc usque horam sustulit, iudicavit mater consultum fore et sibi et liberis, si hic filius mittatur Tigurum vel
Genevam et alicui amico commendetur, qui illius curam suscipiat idque saltem pro hoc tempore, donec exstincta peste ille domum ad suum exercitium redeat.
Ad
hanc vero commendationem iudicavit me non parum posse prodesse propter multos eosque alicuius autoritatis amicos, quos utrobique habeo.
Non potui certe ego hanc
piam operam denegare viduae honestę et piae pro filio praesertim tanti viri atque amici.
Cui autem istic melius quam tibi, qui et consilio et autoritate
vales et pios amas et amicorum commendationes non contemnis, possim hunc iuvenem commendare? Commendo itaque tibi, optime pater Bullingere, hunc optimi, docti
piissimique viri filium, s i possit istic suae artis exercitio victum sibi comparare,  fuerit operae pretium; sin minus, gratissimum fuerit, si apud aliquem
civem possit collocari, ut ex suo honesto et christiano obsequio vivat atque interim linguam Germanicam et, si fieri possit, mercatoriam arithmeticam discat.
Si
neutrum horum possit impetrari, ad extremum mittatur cum aliquo bono viro Genevam et comiti Ulyssi, qui postea faciat officium cum ecclesia, commendetur.
Opus
certe feceris pium et christianum et multis amicis gratissimum.
Frisio nostro magna cum parente istius intercessit amicitia; non dubito, quin aliquid facturus
sit in gratiam demortui amici.
Ex Italia haec habemus: Exercitus illius latros Macchoni, qui omnia vastabat in Calabria idque sub praetextu evangelicae libertatis, totus est dissipatus.
Duo
autem nobiles religionis ergo combusti fuerunt Neapoli et multi in carceres coniecti, inter quos etiam est comes Casertanus.
Episcopi vicarius, quem
suffraganeum vocant, curabat, ut inquisitio Hispanica in regnum introduceretur.
Populus cum huius Hispanicae novitatis tum illius crudelis internecionis duorum
nobilium caussa arma sumpsit, cucurrit ad palatium episcopi primum illum interfecturus, si capere potuisset, illo in fugam verso captum fratrem candenti ferro
notarunt in utraque gena ad perpetuam infamiam, deinde ad castellum proregis cum ipso expostulantes, quod contra libertatem regni et Caroli V. promissionem
denuo tentetur Hispanica inquisitio introduci in regnum.
Prorex blande cum populo egit et tandem effecit, ut populus contentus esset exspectare responsum a rege
Philippo; misit enim prorex ad eum nuncium per equos dispositos propter hoc negotium.
Ita quiescunt usque ad responsum regis.
     In Hispania multi
comburuntur; uno die 40 simul comburi iussit rex; inde tumultus haud parvus excitatus fuit.
 Veneti decretum nuper fecerunt, ut, quicumque religionis gratia,
quam Lutheranismum vocant, in sua terra confugerunt, intra spatium 15 dierum facessant.
Quod attinet ad illud Lugdunense negotium, de quo Beza et Viretus, in praesentia non possum nec debeo hanc ecclesiam deserere, in tanta calamitate positam, cum
nunc maxime opus habeat ministris, qui se consolentur.
Egregium vero pastorem, si nunc oves desererem.
Cogar itaque exspectare, dum dominus per suam
misericordiam tollat hanc pestem uniatque iterum ecclesiam.
Tum literas, quae ad ipsam sunt scriptę, reddam, et quae etiam ad me ostendam atque, ut ipsi
fratres deliberent, permittam.
Mihi perinde est esse Lugduni atque Clavennae, modo Christo inserviam.
Rogo te interim, precibus commendes me et ecclesiam meam
domino Iesu.
Heri etiam decem mortui sunt et nunc ipsum duo insignes viri.
Servet nos dominus et respiciat non in nos, sed in faciem Christi sui.
Servet etiam
te et omnes pastores, pios et doctos viros, qui ecclesiam Christi iuvare possunt.
Salutat te plurimum tui observantissimus Fridericus.
vale optime pater.
Literas Bezae remitto.
Clavenna  7. maii 1564.
<un>Tui observantissimus H[ieronymus] Zanchus.
^$Qui has debuisset tibi reddere et quem tibi commendaveram, pridie illius diei, quo erat se daturus in viam, correptus fuit peste; adhuc egrotat, sed spes est
valetudinis.
Ignosce, obsecro; non reperiuntur, qui literas velint accipere.
In hunc usque diem, quę est  21. maii, extincti sunt peste apud nos 287 et amplius forte; nam hodie cum nullo adhuc sum locutus, an aliqui perierint necne.
Commendamus nos precibus vestris.
Dominus Iesus te servet et tuam ecclesiam.
Philippus cogit militem Mediolani, 4 millia Italorum et 4 millia Hispanorum; ignoratur in quem usum.
<lz>Domino Henricho Bullingero, Tigurinae ecclesię patri observandissimo et mihi colendissimo.
                                                        Tigurum.
