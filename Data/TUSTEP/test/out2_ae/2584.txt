<nr>2584</nr>
<ae>Wolfgang Waidner an Bullinger</ae>
<od>Worms, 17. April 1557</od>
<vo>Autograph: Zürich StA, E II 361, 294b.
(Siegel...)</vo>
<dr> <dr>
<re> </re>
<tx>S. Caelare humanitatem tuam perpetuo colende Bullingere
mihi, neque potui neque debui a proximis autumni nundinis
valetudinem meam ante afflictam multo afflictiorem fuisse. Nam
qui prius reptare per aedes innixus scipioni utcunque poteram,
vix hodie possum a mensa ad proxime adstante grabatum reptare.
Accedit, unde vehementer doleo, quod lectioni ea alacritate
(qua assuevi hactenus) incumbere nequeam oculis subinde
caecutire manibusque, si quid interim annotandum, magis
magisque tremere incipientibus. Inde haud obscure intelligo
non procul abesse diem, quo dominus hinc me evocabit, utinam
fide vera, unicum hoc est, quod dominum precor quotidie et
prope singulis horis, neque quicquam est, quod fieri pro me
optarim magis, quam abs te, in quem hoc nomine fidutiam meam
potissimum conieci, tum a symmistis tuis, optimis et
sanctissimis viris, hoc si contingat, precibus vestris apud
deum intercedentibus iunctisque meis, nam et in hac parte non
licebit mihi ipsi (cuius res agitur) dormire aut desidem esse,
fuero foelix terque quaterque, utpote cum Christo et beatis
omnibus aeternum gavisurus.
^$Alterum est, quod non possum non conqueri haud duebie salutis
meae appetentissimo tibi, ut consilio tuo succurras mihi
periclitanti. Uxor mea a maternis amicis fortunis eius
inhiantibus male persuasa inobsequentior mihi fieri incipit;
opis enim eius et curę quanto magis ego per hanc aetatem, imo
hanc valetudinem indigo, tanto ipsa in praestando debito
officio fit in dies negligentior, quod vehementer molestum
mihi meque ob aetatem alioqui satis morosum morosiorem reddit,
etiam in toleranda valetudine impatientiorem. Ob id cogitatio
saepe meum pertentat animum, num facturus ea dem exheredem
bonorum meorum omnium, quae constante inter nos matrimonio
industria et laboribus meis acquisivi inter qu... et empta,
quum apud Basilienses tum et apud vos temporaria ad dies
utriusque nostrum pensio. Et sane, nisi illa ad pristinos
mores erga me et debitum officium amicis maternis valere
iussis mature redierit, ea cogitatio animum meum forte
victura, ita tamen ut, quae in matrimonium mihi attulit, salva
omnia illi sint mansura et longe plura, utpote quae per me
interim meliora reddita. Hec ad te, quem non dubito malis meis
non secus atque tuis ipsius affici. Dabis consilium, precibus
tuis intercedas pro me apud dominum, ut aut donet mihi maiorem
patientiam aut uxori priorem, hoc est sanum et obsequentiorem
animum.
^$Nunc ad tuas literas. Beneficia (ut tu appellas) mea in
ecclesiam vestram verbis amplificas; ego vero nulla scio, que
duplicare non maluissem, nisi stetisset per exactiones
easdemque creberrimas, que miseris nobis, qui imperio
subsumus, subinde imperantur. Quemadmodum et hodie prope
intollerabiles Ratisponae nobis imperatę sunt intra paucos
dies numerandae. Adde, ut tu ipse scribis, victualium omnium
charitatem totam prope Germaniam pervagantem, maxime in Rheni
inferioribus partibus, quae Caesari hereditarię sunt, de
quibus plerique mira referunt, ut taceam interim (quod invitus
quidem, maxime apud te memoro) uxoris ea in re obstreperum
hodie animum, persuasae a cognatis maternis facultatibus eius
inhiantibus, .... quidem, ut et mihi in meis negotium facere
tentent, sed frustra tandem, ut spero. Decreveram aedes, quas
satis magnificas hic habeo iure testamentario ad ecclesiam
vestram transferre. Hic illi pro viribus obstant mihi, quia
dictae aedes ab uxore mea ad me pervenerunt, sed adeo ...,
quod inhabitare eas comode non poteram; coactus itaque fui in
meliorationem earundem conferre ultra mille aureos nummos
Rhenenses. Hoc illi, seu potius cognatis eius donare non est
animus. Sed de his in praesentiarum abunde, alio tempore forte
plura, uxore interim, quod optarem, ad meliorem mentem
redeunte.
^$De tranquillitate et piis studiis scholae, ecclesiae
totiusque reipublicae vestrae gaudeo vehementer et eo nomine
domino gratias ago precorque, ut ea foelicitas sit vobis
perpetua. Quod vero scribis vires tuas paulatim frangi crebris
laboribus, quis miratur laborum tuorum sciens. Intra paucos
annos tot scripsisti in re pia libros ad Christi gloriam, ut
propemodum aeques divi Aurelii Augustini labores, qui tamen
vix numerabiles. Vires ... humano generi non datae sunt; est
itaque, ut in aliis ita et in laboribus animi modus altius
servandus. Quapropter serva te liberis tuis ac omnibus, qui
Christi gloriam longe lateque per te tuique similes propagatam
venerantur et amant.
^$In Apocalypsim scripsisti conciones. Liber hic famam antea
satis magnam mirifice augebit. Vix enim liber alius, in quo
difficultates maiores, quae plus exerceant homines. Ad
Hieremiam deinde conversurus te, prophetam omnino amabilem,
eos labores polliceris dedicaturum te mihi. Ea de re audisti
me olim ad te scribentem, quod honore tanto sim indignus et ob
id magis in votis esse mihi, ut tuas sanctissimas preces ad
dominum pro misello me fundas, ut felicem hinc mihi
migrationem concedat. Sed ne videar olim bonorum virorum
honeste sentientium de me iuditia parum reverenter habuisse,
eius rei arbitrium tibi permitto. Facies, quod voles.
^$Quod scribis fervere bellum in Italia inter Caesarem,
pontificem et eius auxiliarem Galliarum regem nihil miror.
Inter signa enim extremum diem procurrentia fore praedicit
Christus, ut gens surgat contra gentem et regnum contra
regnum. Germani nos (loquor de his, qui imperio subsunt) intra
paucos annos simile pluries experti, et necdum finis; eo enim
nomine Ratisponę iterum exactiones nobis imperatę
intollerabiles.
^$De colloquio, quod illic iterum promissum fertur apud nos
Wormacię ad primam iunii inchoandum, ego aliud vix habeo,
quod scribam, quam quod vereor technas esse, quibus imperii
ordinibus illuditur, donec cum Caesar, tum Ferdinandus rex
rebus suis cum incommodo nostro consulant, deglubant et
exhauriant miseram Germaniam, exhaustam (deus malum omen
avertat) sub iugum Hispanicum tandem mittant. Hec ad tuas
literas, optime Bullingere, pluribus, quam ob tremulas manus
destinaram. Superest, ut te tuosque omnes, uxorem, liberos,
generos in Christo valere foeliciter iubeam omnibusque vobis
adeoque symmistis tuis universis, qui tecum Tiguri Christum
praedicant in scholisve docent scriptisque gloriam eius
propagant per orbem, optem aetatem longam ad consolationem
plurimorum, qui quotidie inde in salutis doctrina
aedificantur, amen. Iterum foeliciter valete in Christo omnes.
^$Ex Wormatia, Lutheropapistica urbe, 17. Aprilis anno 57.
^$Bullingeri, si quisquam alius, observandissimus et perpetuus
cultor Guolph. Waidnerus.
<lz>[Adresse ...]: Amplissimo ornatissimoque viro ac domino d.
Heinrycho Bullingero, primarię ecclesiae Tigurinae ministro
ut doctissimo ita fidelissimo, domino amicoque charissimo et
iuxta spiritum patri longe colendissimo.
