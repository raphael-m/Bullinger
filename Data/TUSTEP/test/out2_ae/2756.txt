<nr>2756</nr>
<ae>Johannes Jung an Bullinger</ae>
<od>
Basel, 28. September 1557.
<vo>Zürich StA, E II 375, 493.   Orig.
(Aut.)
Salutem.
Quod non scripserim de rebus affinis tui, ne mireris.
Receperat enim nuper se mihi vivam apud te epistolam fore deque rebus suis abunde tecum collaturum.
Nunc vero audiens a puero hoc te petere, ut scribam de eius negocio, scire te volo actum cum eo esse per marchionicos oblatamque conditionem satis quidem difficilem et laboriosam pro ętate illa, in qua nunc est, celerum alias salarii non aspernandi.
Suscepta igitur deliberatione aliquot dierum interim me accessit sua communicaturus
mecum consilia.
Anxius porro ac, hesitans, quid facturus esset, tandem graciis actis Habspergio rennuit conditionem oblatam excusans ętatem imbecilliorem, quam quę par sit huic oneri sustinendo.
Sed si verum per tuam humanitatem fateri licet, non tam viribus quam fide adhuc imbecillis est bonus vir, pontificiorum nimirum adeoque uxoris persuasionem timens mutare tum locum tum religionem usitatam, in qua se putat extra omnem telorum iactum esse posse.
Proinde ego nec ipsi nec tibi amplius
inservire possum, nisi spes aliqua adfulgeat ipsum in hac urbe nostra recipi posse.
Ea in re si quid efficere possim, ipsi non deero; videbatur enim mihi facilius ipsum huc quam in marchionatum transferri posse.
Haec habui, quae de hoc negocio scriberem, nunc negociis ita obrutus, ut plura nequeam.
^$Advenere hodie ad nos Pharellus ac Beza nunciantes de crudeli christianorum persecutione per Galliam etiam in tanto regni periculo.
Oremus ergo ardentius pro ecclesia sua.
Bene vale 28.
septembris raptim Basilee 1557.
Tuus Ioannes Iungius.
Pro Apocalipsi tibi gratias ago cupiens ex animo tibi vicissim gratificari etc.
Vere pio atque omnis generis eruditione ornatissimo viro domino Henrico Bullingero, domino suo venerando fratrique charissimo.
