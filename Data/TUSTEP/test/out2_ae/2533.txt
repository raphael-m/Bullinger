<nr>2533</nr>
<ae>Johannes Haller an Bullinger</ae>
<od>Bern, 8. Januar 1557</od>
<vo>Autograph: Zürich StA, E II 370, 232.
(Siegel...)</vo>
<dr>COXVI. 380 (Ep. Calv. 2578).<dr>
<re> </re>
<tx>S. Postremas tuas per m. Fierzium missas accepi, ad quas
non est ut nunc multis respondeam; nondum enim plene omnes tua
in Apocalypsin commentaria perlegerunt. Urgeo eos vehementer
et spero intra paucos dies omnes lectionem absoluturos.
Praefatio Germanica lecta est a dominis scholarchis quęstore
Hallero et Claudio a Madiis. Si quid decretum ab illis fuerit
in hac re, mature significabo et Germanicam quoque
praefationem restituam, ubi ea satis usi fuerimus. Consulum
nomina ita, ut iussisti, delebo; videbo etiam, quomodo inseri
possit hoc, quod ex Galli illius scripto de nomine aut numero
bestię excerpisti. Si concessum fuerit Apiario, ut imprimat,
excudet unum atque alterum folium et secum afferet, ut formam
literarum probare possitis. Ego vel Musculus praestabimus
operam in corrigendo.
^$Genevenses (uti huius rei mihi authores sunt consul Nägelinus
et quaestor Dilgerus) in die nativitatis dominicae quendam
maleficum virgis per forum ceciderunt. Ex quo facto tam
exacerbati sunt de novo nostrorum animi, ut nihil supra.
Apparet enim illos sua quam iactant christiana libertate non
secundum dilectionem et ad aedificationem, sed prorsus ad
contemptum aliorum et destructionem multorum uti. Incredibile
enim est, quantum ex eiusmodi factis abalienentur eorum animi,
qui in Gallia et alibi adhuc in superstitione papistica
haerent. Aiunt etiam ministrum (cuius tamen noemn nescio,
Calvinusne fuerit, an alius quispiam) qui eo die concionatus
sit, cum vidisset frequentiorem convenisse ecclesiam, quam
aliis diebus profestis consuetum erat, debachatum esse mirum
in modum, quod cerneret ex ipsorum frequentia, superstitionem
et observationem diei huius adhuc illorum animis inhaerere.
Quid haec tandem paritura sint, novit dominus. Nemo
reprehendit libertatem christianam in e[iusmodi] rebus, sed
quod illa non videntur uti secundum [regulam] apostolicam. Hoc
disiungit ab illis etiam illorum animos [qui] hactenus visi
fuerunt illis quam plurimum favere. Construxere item navigii
genus maritimum, quod Galeonem vocant, quo in lacu Lemano
utantur. Cuius usus non poterit esse nisi contra nos, cum tota
fere lacui ab utraque parte adiacens regio Bernensis sit
ditionis. Accedunt et alia, quae me valde affligunt, quod
metuam, ne illa simultas tandem erumpat in maius aliquod
malum, quod deus sua clementia avertat. Amen.
^$Vale. Salutant te tuosque mater et uxor mea, fratres item
omnes, Musculus ipse scribit. Salvi sint, qui apud vos sunt,
domini et fratres omens, d. Martyr, Gualtherus, Theodorus etc.
^$Bernae 8. ianuarii 1557.
^$I[oannes] H[allerus] tuus.
<lz>[Adresse ...]: Clarissimo viro d. Heinrycho Bullingero,
Tigurinę ecclesiae pastori fidelissimo, domino suo et
compatri charissimo et colendissimo.
