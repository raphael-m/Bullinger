<nr>2227</nr>
<ae>Petrus Venetscher an Bullinger</ae>
..............,  2. September 1555.
Zürich StA, E II 335, 2280. / Orig.(Aut.)

Se commendat. Annus nunc est, reverendissime Bullingere, quo
patrios meos lares Vallesię inviseram, ac interim,
postquam domum redii sępenumero literas ad te dare volui,
verum tabelliorum inopia factum est, ut prorsus conticuerim.
Semel enim recepisse me memini, si ferre tu possis, ego
subinde de Germanię novis, quę feruntur, tuam
sublimitatem commonefacturus sim. At nunc nihil fere habeo,
que scire te operę precium ducam, nisi tu resciveris de
iudicio camerę, quod Spira (non satis tuto loco, qui
assultum Galli, si quid sinistri accidat aquilę,
sufferat)
Essilingam, munitiorem moenibus, armis ac ducatu firmissimo
Wirtenbergensi cinctum, commigravit. Vanissimus enim rumor
est illos peste ad Rhenum scintillante esse eiectos, quod et
ipsi non diffitentur, atque tales ego nunc vicinos habeo;
nam foro nos utimur Eßlingensium Hedelfingenses, ad męnia
fere illorum siti, quantumvis agri sumus Wirtenbergensis.
Certe ipsi ministri ecclesię illius mihi notissimi,
quorum
tres tantum sunt, metuunt sibi ipsis satis ab istis
magnatibus et <gr>bouleutois</gr> Caesareanis in
consuetudines ac leges papisticas iuratis. Nemo enim ad
senatum hunc accitur aut adsciscitur, qui id facere recuset,
iurare scilicet in verba magistri papę et ecclesię
eius extruendę.
At commeatum oppido illi liberum etiamnum recusat
princeps noster e suo det de suo ducatu advehendum,
quantumvis proceres summos imperatoris hospitio acceperit.
Quod tamen non odio illorum, sed potius oppidi illius
commeritas pęnas luentis fieri puto, tum ut sua sibi et
suis servet princeps.

Adamus olim noster Bartholomęi decanum agit Monaci summo
apud Bavaros oppido; at sic ille conciones suas ibidem
instituit, ut tota Bavaria crepet, quod certo scio, psalmos
ubique pro concione et agris publice omnes decantent. Quod
et anno elapso Vallesię meę in aedibus balivi, ut
vocant (landtshauptman) Petri Stockalper Brigę a summis viris
summis vocibus concini audivi ipse adiuvique.
Ac libellos evangelicos complures e sinu illorum depromptos
inspexi ipse quoque apud illos. Tantum hoc causabantur
quidam paucos reddi meliores, qui evangelio nomen dedissent.
Sic enim Lutherus initio omnem conatum pietatis visus est
pro peccatis traducere ac proinde etiam prohibere,
quemadmodum Zvinglius omnes cęremonias et adminicula
pietatis a plebe excludere, quantumvis bonis operibus
aequior esse visus sit semper.               Sed et ex tot
sectis sub illa evangelica confessione dissidentibus et tot
acerbis libris volitantibus conturbari illos video plurimum,
ut hic contabundus subsistat, alter dubitet, alius autem
respiret admussitque, quantumvis emendandę aut etiam
mutandę religionis plurimus illis insit ardor. Certe hoc
conspicuum est Helveticos nostros plurimum avitę et
agnatę humanitatis exuisse; sic enim in itinere illo
Wallesiam versus experimento didici, ut rogati vix roganti
viam comonstrent, sed et salutati lividioris ac
amarulentioris spiritus significationem aliquam, praesignem
tamen satis de se dent. Sed ut sepes in compendiis tam
ardę adeo difficulter scanduntur ac superantur, ut data
opera ad hoc tam alte sine scalis aut scalbello factas
iures, quo affligi labore improbo ac detineri viatorem
velint. Quod sane in his terris nemo ferret.
Sed et hoc indigne tulit comes itineris mei indivulsus,
civis Hedelfingensis, colonus ac vinitor, mensuram vini
cantharo ligneo ac tecto convivis apud Helvetios proponi
adeoque incertum, quantum subinde hospes lucri appetentior
adferat. Idem enim est, ac si quidpiam in sacco (quod vulgo
dicitur) vendatur. Mensuram igitur aperto vase, quo fidem
emptori faceret, promendam ille aiebat. Imaginatur enim
illud poete: "Reddidit oenophori pondera parva sui."
En, clarissime omnium Bullingere, cum nihil aliud haberem,
volui vel hoc, quod Helvetii nostri olim erga viatores
humanissimi atque hoc nomine apud omnes gentes
celebratissimi, sed nunc degeneros aliquantum ad te chartam
explendo perscribere, ut vel tu remedio, quocunque potes,
malo huic adsis.
Sed et hoc rogo te plurimum, ut Postillarum aliquot Erasmi
Sarcerii posterioris aeditionis, Psalmorum etiam Tigurinorum
Froschoveri parvo typo excusorum ac Testamentorum etiam
Theutonicorum impressa Vallesiam per typographi alicuius
servum  vęnum mittas; sunt enim aliquot ibidem
pręsbyteri, qui hęc a me illis mitti efflagitarunt.
Tum
servorum quidam in officina Froschoveriana mihi Tiguri, dum
isthic per vos redirem, narravit se Tiguro Vallesiam anno
elapso cum multis libris impune profectum ac vidente etiam
episcopo Seduni illos publice divendisse. Tum tabulas illas
apostillarum novas Spangenbergii aliquanto numero, non tamen
pauco, addi prędictis vellem. Sic enim fructuosam segetem
facies apud illos. Sed de negotio eucharistico nihil illis
mittendum esse censeo; nondum enim hęc sustinent audire.
De Biblia hexapla aut saltem trium translationum in Veteri
Testamento, Tigurina scilicet, Vatebli, Castalionis ac
vulgata per columnas quatuor in unaquaque facie folii a
summo deorsum descedentes ac e regione oppositas dudum ego
te rogavi, ad honorem dei, profectum omnium theologię
studentium, ad eliminationem omnium errorum ac dubiorum
Biblię, ad dilucidam expositionem sacrosancti verbi dei,
ad decus denique nominis Helvetci ut aedificares; nam in
Novo Testamento vulgatam tantum cum translatione Erasmi
conferendam putavi. Praestaret talia Biblia quam infinitos
scriptores super Bibliis habere, quales prior tulit aetas.
Mihi certe millies plus facit translationum unica
collatio, quam si nescio quot explicatas bibliorum myriades
inspiciam. Ac viscera domini nostri Iesu Christi testor me
Biblia Castalionis ac Tigurina d. Brentio ante biennium
utenda e pęnu librorum meorum concessisse neque me ea
posse ab illo charitate etiam violenta obsistente impetrare
aut avellere; tanto usui illi sunt. Hinc cogita, charissime
Bullingere, quantum bonorum procura illa simul per te Biblia
reipublicę christianę sint allatura. Unde pontificius
canon iubet in dubiis Veteris Testamenti ad linguam
Hebraicam, Novi vero ad Gręcam recurrere. Vide etiam Di.
48 c locutio. Sed et hoc pro more suo clarissimus theologus
Iohannes Brysgoicus, in academia Friburgensi professor,
fecit, ut translationes multas conferret ac pro nativo sensu
bibliaco eruendo ac textu elucidando opponeret (deum testor
me vera dicere et experta). Dici enim nequit, ut ille
aiebat, quantum lucis ac nativi candoris textui adferant. At
difficile est varias translationes ex multis libris
conferre, quę facillime sub uno obtutu folii unius
conferri manifeste, facile ac luculenter possunt.
Sic (a.R.: Hic?) de vocabulario, cuius specimen tantum tibi
indicare volui, quoque respondes, his, qui iudicio aliquo
pollent, nequaquam videri hanc operam bene collatam. Cur
igitur Bartholomęus Riccius, author eius vocabularii
(Apparatus dicti) iudicavit ac optavit, ut tale aliquod,
quale ego volebam, aederetur? At vide me nihil promovere
apud te. Caeterum si consilium meum nondum satis
intellexisse te putas, dicam aliquando, admonitus,
manifestus; scio enim laborem hunc pubi literarię
luculenter profuturum etc. Psalterio sextuplici hoc ego te
perpetuo dono, ut vel hinc videas non usquequaque inconsulte
dici ea, quę de sextuplici aut quadruplici translatione
Biblię admonui.
D. Brentius sub has nundinas seu mercatum Franckfordianum
Postillam dudum enixam nunc demum typis excudi mandavit; sed
et Apologia aedita obterit ea, quę Petrus de Soto
(gruniens sus monasticus), professor thologię in academia
(scilicet) Tillingensi (ignobili oppidulo, ubi sedem habet
episcopus Augustanus cardinalis) in religione ducatus huius
scripto publico convellanda et arrodenda sibi sumpserat. Et
hoc fecisse illum perhibent non ex consilio tantum
cardinalis huius, sed iussu etiam regis Ferdinandi.
Ulma vero tota confessionem Augustanam reduxit proturbatis
missę papisticę satellitibus ac mystis Interimisticis
omnibus. Sed et barones ab Helffenstain, qui sedem habent in
oppido primario Wisenstaig (quinque miliaribus Eßlinga
distans) nuper admodum ex summis et zelosis papistis facti
sunt toti evangelici abiecta omni papistica religione. Ipse
deus tueatur ecclesiam suam ac nos servet omnes. Vive et
vale, decus eruditorum et Helvetię nostrę, Bullingere.
Datum  2a septembris anno etc. 55.
Petus Venetscherus Wallisianus,
ecclesiastes Hedelfingensis.

Theologo numeris omnibus absolutissimo d. Henrycho
Bullingero, Tiguri Christum docenti, domino suo
colendissimo.

