<nr>0608</nr>
<ae>Antonius Süburger (Simburger) an Bullinger</ae>
<od>Landshut, 8. Oktober 1549</od>
<vo>Autograph: Zürich StA, E II 356, 87.
(Siegel...)</vo>
<dr> <dr>
<re> </re>
<tx>Wierdiger, lieber herr, auch freundt, mein unbekhandt
willig dienst seien e[wer] wierde allezeit von mir bevor. Wiewol
ich vor eettlichen jaren bej mir selbst beschlossen, e[wer]
wierden mich durch ain missif khundtpar zuͦ machen, hat
solches aus ferne des wegs, ungwishait der potten nit stadt
gfunden. Allain, wie es sich jetzt zuetragen, gott dem herren
sej lob, unnd ist die ursach meins schreiben die: Vor ettlich
und zwainzig jarn bin ich den hochberumbten und theurn, der warn
cristlichen kirchen helden zuezogen, mich mit inen dazumaln meim
jungen verstanndt nach im stritigen articl des sacraments des
altars halben bespracht, wann die luterisch mainung war zu
derselben weil bej mir gantz zweiflig, ja arkhwanig darzue.
Dazumalen hat mich der gottglert man Zwingli fruntlich und
treulich aller meiner bschwerden halben underwist. Dazumalen
eben das puechlin De peccato originali im werkh ghabt, welches
er bej mier dem Urbano Regio gen Augspurg hat uberschigkht, des
ich treulich verricht. Nun hat mich alls ainen ainfalltigen von
wegen der unvermengten ler euer kirchen nit wenig des
gottsaligen im herrn freundt Zwinglien ableiben bekhomert,
welches die gottlosen bej unns zum ergessten ausglegt (wie den
beschiecht). Welches bei mier ain verporgne khaimnus des
fuersehunden ewigen gotts gwesst, dardurch den verplenten, so
die offen war warhait nit wissen wellen, noch mer verplendt. Nun
hab ich durch meinen guetten frundt den Michl Mair, eurn
mitburger, mit disem schreiben in eil wollen nit unersuecht
lassen von wegen khonfftiger khontschafft, sonderlich bittund,
ob e[ur] wierde mir die buecher Ecolampadij in Ezechielem,
Hieremiam et prophetas minores hiet bstellen khonen, darzue euer
puech De origine erroris, die andern in Novum Testamentum, ouch
Zwinli, hab ich alle, gott sei lob, dardurch e[uer] wierde, auch
die gantz Zurchisch khirch mir iuxta internum hominem
wolbekhant. Nit mer, dan gott dem herrn in eyl bevolhen. Schigkh
euch ein gedtrukhts ausgangen mandat vom pabst auf die pfauffen
in la <...> wartung euers schreibens.
^$Gruest mir all guethertzig freunt, sunderlich des Zwingli
tochterman, alls ainen unbekhanten.
^$Datum in eyl den 8. octobris anno etc. 49. Landshuet.
^$Anthoni Süburger, hofprocurator und burger daselbst.
<lz>[Adresse ...]: fehlt.
