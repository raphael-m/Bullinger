<nr>1475</nr>
<ae>Johannes Haller an Bullinger</ae>
Bern, 25. September 1552.
Zürich StA, E II 370, 179. / Orig.(Aut.)
S.  Perturbatam huc reversus inveni domum meam; siquidem
absente me Caleph Bschörlius, stipendiarius et alumnus
ecclesię vestrae, meus autem commensalis, peste correptus
18. septembris ad dominum migravit. Auxit familię dolorem
mea absentia; sed quamvis praesens fuissem, non tamen, quod
dominus constituerat, avertere potuissem. Consolatione non
indiguit, siquidem Musculus sedulo illi affuit et pulchre de
fide et patientia eius testatur. Obiere in agro duo quoque
interea ministri, alter Zofingensis<f1>Johannes Räber (Zofinger Njbl., 1977, 15).<fe>, et Theobaldus in
Hertzogenbuchs<f1>Diebold Etter, s. Lohner.<fe>. Decumbit adhuc ludimagister<f1>Valentin Rebmann/Ampelander?<fe> Zofingę. Hic
non admodum, imo nihil alias grassatur pestis; suspicor
tamen magnam luem subsequuturam. Fiat autem voluntas domini.
Beatus ille dicendus est vere, quem dominus ex hoc
perturbatissimo ergastulo transfert in aeternum regni sui
gaudium.
Habes hic quaedam excerpta ex literis ab Augusta ad nos
missis. Caesarem Argentinę esse constans asseverat rumor.
Tu si quid habes, vicissim nobis communica. Salutat te
tuosque Musculus* (* a.R.: kleingeschr.) cum suis omnibus;
facit idem mea uxor et omnis familia. Musculus ipse scribit.
Studiosos hos nostros proxime tibi praesens praesenti
commendavi, ut pluribus nunc non sit opus. Bene de eis
spero, siquidem non incommode se hic gesserunt. Inculcavi
eis graviter, quomodo se illic gerere debeant; spero ipsos
obsequuturos esse. Si quid delinquant vel illi vel alii,
rogo privatim ad me prius quam communiter ad scholarchas
scribatis, idque certas ob causas; dabo enim operam, ut
commodius quam illi nuperi corripiantur aut castigentur.
Iodocus adhuc decumbit; quid de ipsius sanit[at]e sperem,
nescio. Dominus det illi patientiam. Bernę  25.
septembris 1552.
Tuus Ioannes Hallerus.
Fasciculum sermonum tuorum domi inveni et, prout cuique
inscripti erant, distribui; magnas omnes tibi habent
aguntque gratias.
Clarissimo viro d. Heinrycho Bullingero, Tigurinę
ecclesię pastori fidelissimo, domino et compatri suo
colendissimo.
Zürich.
