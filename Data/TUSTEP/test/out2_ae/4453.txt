<nr>4453</nr>
<ae>Johannes Haller an Bullinger</ae>
B ern, 25. April 1566.
Zürich StA, E II 370a, 553. / Orig. (Aut.)
S. Serius tua tibi remitto hanc solam ob causam, quod nullos certos multo iam tempore nuncios habere potui; ignoscas
ergo mihi. Porro gratias tibi pro his omnibus ago maximas et oro dominum, ut nos et ecclesias istas omnes in illa
doctrinae huius syncerissimae veritate conservet. Cum quanto se offendiculo Basilienses a nobis seiunxerint, quotidie
audimus a multis; iam apparet, quid iam pridem parturierint; imo quod a nobis aperte dissentiant, non obscure fatetur
Sulcerus in suis literis nuper ad me scriptis, cuius verba descripta ad fratrem mitto; is illa tibi communicabit. Rogo
vero tuum super his consilium.
Novi habemus nihil, nisi quod iam pridem ad d. Steigerum scriptum est Gallos portum Savonae in Liguria non procul a
Genua situm opera Petri Corsi occupasse. Scriptum est hoc ipsum his diebus ad d. Petermannum ab Erlach; si quid sit, non
dubito, quin vos certiora habeatis. Steigeri literae etiam hoc habebant pontificem Romae in castro S.Angeli esse
obsessum; sed a quibus, non continebatur. Lugduni sunt novi motus, quos cient Iesuitae; petunt enim sibi quoque templa
dari, quo nostros e suis expellant.
Regius legatus novus hic nuper fuit et valde ursit nostros ad recipiendum foedus commune. Incipiunt ergo rursus cristas
erigere aliqui, qui vellent omnem disciplinam sublatam esse, inter quos sunt potentiores aliqui; hos stimulat Beza suis
scriptis, et illi eius authoritate plurimum nituntur, quem alias cane peius et angue oderunt<f1>Adagia, 2, 9, 63 (LB II 676f).<fe>, ut verear, quicquid
dicamus, fore tandem, ut perrumpant illi. Solo hoc foedere putant regi, nobis et communi evangelii causae consuli posse;
adhuc tamen per domini gratiam nondum consensum est. Der küng wil, wir söllind bsiglen, das ander Eidgnoßen bsiglet; was
die unseren imm vorbhaltend, da wil er weder brieff noch sigel gen, sonder allein von mund zuͦsagen. Wir muuͤßen gsen, das
si uns bschißen wend; inen ist nienerum, dann das si uns und unsere kind mißbruchind und uns zuͦ knechten machind; si
sind uns zlistig, und verfuͤrt uns ir gold. Ist alles umb den Chrysostomum zthuͦn, wenn mans lang machet. Gott well uns
trühlich bhuͤten. Amen.
Quid vero vester ille consul Augustae aget cum suo hoc Confoederatorum comitatu? Steigerus rursus apud nos consul
creatus est et affinis illius Willadingus pandareta seu vennerus. Expectamus, quid novi ex Anglia aut aliunde ex his
nundinis acceperis; ea oramus ut nobis communices.
Nostri te omnes plurimum salutant, inprimis vero Steigerus.
Bernae  25. aprilis 1566.
Salutat te etiam vehementer Blasius meus, qui his diebus hic mecum fuit.
Scripsisti aliquoties ad me de historia Galeatii Capellae Germanica; ego nullum hactenus exemplar reperire potui. Nunc
ad me unum allatum est Basilea; quodsi ergo nullum adhuc habes, scriba mihi, et hoc tuum erit.
Bene vale.
Tuus perpetuo Johannes Hallerus.
Clarissimo viro d. Heinrycho Bullingero, Tigurinae ecclesiae antistiti vigilantissimo, domino et compatri perpetua mihi
observantia colendo.
