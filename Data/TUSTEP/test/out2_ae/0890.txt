<nr>0890</nr>
<ae>Pier Paolo Vergerio an Bullinger</ae>
Vicosoprano, 17. September 1550.
Zürich StA, E II 356, 396ff.
Gr. I, S. 176 - 180.
Orig.
Vir clarissime; tandem recepi me in eam ecclesiam, quam mihi
dominus
concredidit. Sospites inveni filios, quos evangelii lacte
nutrieram, et fratres
omnes, et nunc, quum nactus sim nuncium valde idoneum,
reddam te certiorem de
omnibus rebus meis privatis deque publicis, quas ego novi.
Hinc vero potissimum
exordiar: convaluit meus ille, qui Bergomi egrotabat et
rediit ad me, quamquam
valde adhuc imbecilli valetudine. Itaque ago deo meo
gratias, qui me hoc viro,
plus quam dici possit caro et commodo, modo noluit privare.
Evasi in Alpibus
summum periculum; nam, quod nunquam suspicatus hoc anni
tempore fuissem, inveni
altissimas nives,  quae me pene obruerunt. Dedi exscribendum
utrumque tuum
libellum, quem verti, et adhuc spero fore, ut possim apud
vos hyemare.
Papa adornavit persecutionem contra membra Christi, qualem
adhuc Italia non
sensit neque ulla, puto, provintia. Dedit hanc provintiam
demonum canibus, qui
etiam inconsultis atque invitis episcopis agant pro sua
libidine, quae velint.
In tanta vero licentia nemo facile dixerit, quantopere
furiant et insaniant.
Primum concionantur et invitant fratres quibusdam pręmiis
prepositis ad
secretam negationem (illi nebulones retractationem et
resipiscentiam appellant)
et seducunt quidem ea astutia nescio quos infirmiores; mox
debacchantur in eos,
quos constantes esse vident, diffamant, trahunt ad carceres,
proscribunt bona,
cogunt exulare, relegant ad triremes. Sed parva narro et
queror; atrotiora enim
spectacula edunt populo; nam carnificum opera utuntur et
vitam adimunt. Ante 10
dies unus ex fratribus in civitate Placentiae fuit laqueo
suspensus; tanta vero
constantia, tanta fide et letitia migravit ad dominum, ut
putem maiores fructus
ex eius martyrio provenisse, quam potuerit ex multis
optimorum fratrum
concionibus aut libris. Toto vero spacio 30 annorum vix unus
aut alter fuerat in
tota Italia capite propter evangelium mulctatus, et
videbantur principes ab
insania et furore nonnihil mitigati; nunc Iulii III. incensi
crudelissime, ut audis, sęviunt.
Sed de demonicanis concionantibus et de papa audi, quod vos
scire opere pretium
est. Palam iactant in multis urbibus pro concione propediem
celebrandum esse
concilium, sed diserte protestantur, quod in eo nullus
admittetur, qui non sit
cum papisticorum doctrina et fide prorsus coniunctus; mox
addunt: "Lutherani
enim prorsus reiicientur, nisi forte dixerint se velle ad
concilium venire, ut
veniam petant." Hoc, inquam, passim in Italia affirmant,
quod certe scio, nec
eos pudet interim in comitiis Augustanis et apud quosdam
principes magnifice
polliceri se velle, ut possint omnes in concilio interresse;
sed nosti, in quo
sensu ipsi hoc verbo interresse utantur; aperui enim multis
ecclesiis,
pręsertim vestrę, rem totam. Profugere nuper ex Italia
in diversas regiones
plurimi fratres, ad me octo usque ad hunc diem, et brevi
adhuc alios expecto.
Itaque si diutius distulero meum ad vos reditum, hęc me
ratio detinebit.
Permultum enim interest aliquem in his finitimis locis esse,
qui miseros fratres
profugos et laceros colligat, foveat, consoletur. Confiteor
imminere mihi vitę
periculum, dum hic versor, pręsertim dum hostes papae
suspicio, et multa
audivi, quae Antichristus nuper de me; sed nolo deesse
christiani hominis
officio et fratribus, etiamsi millies moriendum sit. Obiit
cardinalis Sfondratus
Cremonae in ipso fervore persecutionis, quam adornarat
contra illam ecclesiam;
erat ille non modo eius civitatis episcopus, sed unus ex
tribus inquisitoribus
generalibus. Cui statim suffectus est (ne quid respublica
detrimenti pateretur)
cardinalis Carpensis, vir genere, opibus, autoritate inter
illos diabolos precipuus.
Papa delitiatur, ut in eo genere Leo[nem] Xm plane superet,
et in dies magis se
vanissimis nescio quibus curis intentum, non modo magis
crudelem et sceleratum
ostendit, quod omnes confirmant, qui de illo ad nos
scribunt. Nuper ex quodam
monasterio canonicorum regularium, quod Cremonae est,
quinque monaci uno die
profugere, quorum tres ad me. Rescivit papa et fugam illorum
et a me susceptos;
itaque minatus est generalibus, abbatibus, prioribus, nisi
reliquos summa
diligentia custodiant, disposuitque custodes, qui in his
finibus Italiae
obambulent et comprehe[nda]nt, si quem poterunt suspicari
velle huc ad Rętos
concedere. In summa: nihil non agit ille vere diabolus, quo
Christi membra et
Christum ipsum perdat, si possit; sed perdat eum dominus cum
omnibus suis membris. Amen.
Quod de adventu Caesaris in Italiam spargebatur, iam prorsus
evanuit. Certe
Mediolani apparatus nullus; putant multi eum in Germania
hyematurum.
In Italia, pręsertim in illis urbibus, quae Venetorum
ditioni parent, atque
adeo in ipsa Venetorum civitate laboratur inopia rei
frumentarię, et peiora
expectant. Admonet scilicet eos dominus, ne se persequantur;
sed non excitantur nec resipiscunt adhuc.
Verissima sunt, quę de quodam diffamatore ad d. Pellicanum
et Gvalterum
scripsi. Scies autem postea et earum literarum autorem et
eum, qui rumores serit
per Rętiam. Si videtur, medere huic malo, nempe literis
illis, quas petivi, ad
synodum nostram scriptis, quamquam non sim anxius, utpote
qui habeam testimonium
conscientiae meae, quod me consolatur.
Salutabis mihi d. Zunglium[Zvinglium?] et Lavaterum, generos tuos, et d.
Ottonem et d.
Volfium, quos ego ob pietatem et doctrinam valde diligo.
Breviter omnes fratres
atque omnem ecclesiam meis verbis saluta; rogate pro me et
pro miseris illis
fratribus et Christi membris, qui sub tyrannide papae et
diaboli degunt et tam
crudeles persecutiones patiuntur. O, quam me affligit horum
causa et vexatio, o,
quam te et omnes pios commoverent, si posses eos oculis
intueri a crudelitate
paparum fugientes, laceres, vix respirantes. Mihi dominus in
his dedit segetem
et materiam exercendę charitatis, et quia res angusta
domi est et parum possum
iuvare, spero in eo, qui me eduxit ex Egipto; is potens est
rem ad iuvandos
fratres et causam eius augere, non dico ad ullum meum
commodum.  Vale, vir
sincere et Christi minister eximie. Dominus servet vos a
malo. Amen.
Vicosoprani, die  17. septembris 1550.
Vergerius.
Clarissimo viro d. H[enrico] Bullingero.
