<nr>0917</nr>
<ae>Georg Frölich an Bullinger</ae>
Kaufbeuren, 24. Oktober 1550.
Zürich StA, E II 346, 260. / Orig.(Aut.)
S. D.  Circa primam septembris accepi quasdam tuas literas,
vir incomparabilis,
quibus significabas te trinas antea ad me dedisse nihilque
responsi super eis
recepisse; iccirco te dubitare, an tuę ex insidiis
interceptę essent an ego
ex hoc seculo migrassem etc. Ad quas brevissime rescripsi
obiter tibi insinuans
me brevi tecum fore atque ob id stilo uti partius[i.S.v. parcius];
cęterum ante illas tuas me
intra annum fere nullas tuarum literarum vidisse. Quod
quidem epistolium meum
Lyndoviam Hieronymo Papio ulterius ad te destinandum
transmisi; miror, si illud
ad te minus pervenerit. Interea alterę tuę binę
seorsim mihi exhibitę
sunt, quę idem pene quod alterę continent, nisi quod
Cofęderatis paulo
ante nonnihil distractis iam optime conveniat. Addis etiam
etsi tuę vel casu
vel data opera aut interceptę aut resignatę forent,
neminem in illis aliud,
quam quod inter bonos solet tractari, reperturum. Prudenter
sane et pie scribis,
quemadmodum, ut semper, ita precipue hoc tempore fieri
debet; habet pręterea
uterque nostrum id prerogativę, quod lucem nihil
formidemus. Vos esse unanimes
tam laudabile quam proficuum est. Rerum mearum statum
recensere adeo perlongum
esset, ut calamo propter temporis angustiam nunc adsequi
nequeam. Constitui
autem iam dudum propemodum me invisurum te idque deo duce
fiat. Hactenus partim
negotiorum multitudo partim aeris inclementia remoram
iniecit. Scias interim me
Kauffburnę adhuc cum uxore et prole dilecta agere et meis
sumptibus utcunque
vivere, deo tamen nullas non gratias habere, qui inter tot
insidias me incolumem
servavit. Quippe non solum facies nostrorum, verum etiam
locorum situs videntur
et naturam et colorem mutasse. Dominus ex alto certe, imo
certo certius minatur
huic generationi adhuc aliquid magni, nisi conversi fuerimus
ad ipsum. O
immutationem fędam nonnisi acerbissima contritione
corrigibilem. Ego maxime ob
hanc causam te invisurus sum, ut, si me inter has turbas
breviter obire
contingat, ne te insalutato prius id fiat. Unus profecto
prę cunctis mihi amicus es.
Vale cum domo honestissima et salutem ex me dicito dominis
consulibus Lavatero
etc. singulisque bonis et doctis meum nomen diligentibus.
24. octobris 1550.
Tuus, quem nosti.
Dem fromen, hochgelerten herrn Heinrichen Bullinger,
christilicher gemeynde
vorgeern<f1>Antistes.<fe> zuͦ Zurch, meinem vertreulichen herren und
freunnd.         Zürch.
