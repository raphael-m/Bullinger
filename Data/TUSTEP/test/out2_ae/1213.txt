<nr>1213</nr>
<ae>Wolfgang Musculus an Bullinger</ae>
Bern, 8. Oktober 1551.
Orig. (Aut.)
S.  Revertitur ad vos, compater in domino charissime,
dilectus frater noster Ioannes Traberus. Non fuisset mihi
oneri s  mansisset; verum quoniam arbitratur citius fieri
posse, ut vel apud Rhoetos vel Glareanos vel Appenzellanos
vocationem inveniat, si ad vos concedat, quam si hic
haereat, statuit opera tua et benevolentia adiutus tantisper
apud vos manere, dum aliqua ipsi ratione prospiciatur. Plane
syncerus est et expers omnis vafriciei, sanus doctrina et
vita innocens. Obsecro, iuves eum, quod licuerit; nihil
habet; quae accepit ab Augustanis, reliquit uxori et filiae
profectusque est modico viatico contentus ac sperans fore,
ut haudquaquam ope d[omini]* (* a.R.: d[ivinae]?)
providentiae destituatur.
Caeterum mitto hic divisionem decalogi, qua in ecclesiis
Christi utimur, testimoniis patrum confirmatam eo consilio,
ut ocurram nebulonibus et impostoribus illis, qui iam
Augustae secundum praeceptum de vitandis imaginibus e
catechsimis auferunt, quod non papistę modo et
Interimistae, sed et Lutherani faciunt, quo usum imaginum in
ecclesias evangelicas post liminio reducant. Oro, si qua
ratione poteris,  mittas ista per Sangallenses Augustam vel
ad Memmingenses vel Campidonenses etc.                   De
conciliabulo Tridentino magnum est silentium. Caesar haeret
adhuc Augustae nec scitur, quando sit discessurus, id quod a
tabellario quodam Augustano pridie accepi, qui referebat
sexcentos equites expectari Augustae, quibus usurus sit
Caesar vel in Italiam vel in Germaniam Inferiorem
discessurus. Optime vale, compater charissime. Opto nuptiis
Elizabethę tuę omnia prospera. Dominus te ac tuos diu
servet incolumes. Salutant te ac domum tuam mei omnes.
Bernę 1551.  8. octobris.
W[olfgangus] Mus[culus], tuus in domino compater.
Praestantissimo theologo m. Heinrycho Bullingero, compatri
suo in domino charissimo.
