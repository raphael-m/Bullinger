<nr>1430</nr>
<ae>Johannes Haller an Bullinger</ae>
Bern, 23. Juni 1552.
Zürich StA, E II 370, 175. / Orig.(Aut.)
S.   Nostrarum rerum nihil habeo, quod scribam omnino, nisi
quod recte valemus omnes. Miramur Artopoeum tamdiu apud
Rhoetos moram trahere. Musculi recens natus infans obiit.
Uxoris vitricus venit ex Lotharingia, qui dicit multa oppida
a Gallo occupata deficere iterum et novum in has partes a
Gallo ducendum exercitum, qui disperdat omnia. De Mauritio
et principibus nihil prorsus audimus neque de
Norinbergensibus, nisi quod a marchione caesi sint.
Scribe, quęso, si quid habes. Otto Heinrich vocavit
Musculum et Blaurerum ad instaurandas ditionis suę
ecclesias. Musculus Bielnas profectus ad Blaurerum
communicatoque invicem consilio ambo communi responso
vocationem renuerunt intenti alter ad Augustam alter ad suam
Constantiam.
Haec sunt, quę habeo. Legati Badenam sunt Hagius et Pastor
pandaretę ambo. Salutat vos mea familia omnis et Musculi
quoque. Salvi sint omnes tui. Raptim Bernę  23. iunii
1552.
Tuus Ioannes Hallerus.
Clarissimo viro d. Heinrycho Bullingero,
Tigurinę ecclesię fidelissimo antistiti, domino et
compatri suo colendissimo.
Zürich.    M. Heinrych Bullingeren.
