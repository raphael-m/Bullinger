<nr>0149</nr>
<ae>Ambrosius Blarer an Bullinger</ae>
<od>(Konstanz), 4. Juli 1548</od>
<vo>Autograph: Zürich StA, E II 357, 276</vo>
<dr>Bl. II, 716R.</dr>
<re> </re>
<tx>
Tuas, mi venerande Bullingere, cum Brentii nostri consilio accepi. Nunc non est,
quur plura scribere vel possim vel debeam, quum Musculum hunc, multis nominibus
venerandum et charissimum fratrem, coram auditurus sis omnia ista mala, quibus
nunc divexantur ecclesię Christi, exponentem, quem multis sane tibi tuisque
symmystis ac monino vestris hominibus commendarem, nisi esset vobis iamdudum et
nominis claritate notus et fide erga Christum et ecclesiam ipsius adamatus.
Invenies in hoc viro, ubi penitius introspexeris, eruditionem et pietatem minime
vulgarem. Hoc illi, obsecro, officium mea etiam caussa praestes velim, ut
comitem aliquem fidelem itineris istic tuo beneficio nanciscatur, qui ipsum
Basileam deducat; illuc enim non leves ob caussas festinat, praecipue vero ut
illinc pientissimam uxorem cum novem liberis Augusta, ubi valde periclitantur,
ad se vocet. Sunt vestrates magis quam nostri eius itineris gnari; alioqui ipsi
optimo viro adiunxissemus, qui comitarentur.
^$Comitem illum an Ötingenn neminem hic invenio qui cuiusmodi vir sit, novit,
nisi quod C[onradus] Z[viccius] meus virum valde bonum esse non semel se audisse
affirmat. Electus est in episcopum doctor Mezlerus canonicus, qui superioribus
annis episcopi cancellarius, aliquando etiam vicarius fuit. Adeo hoc solum nunc
curant canonici, ut talem habeant antesignanum, qui malas practicande artes
probe calleat, nunquam alioqui passuri, ut obscurę familię vir episcopus
ipsorum salutaretur.
^$Pro nobis ut constanter ores, quo constantes simus Constantienses, te, si
unquam prius multum, nunc plus plurimo rogo, obsecro et obtestor, non minus
autem pro Lindaugiensibus, qui totos se domino hostiam sanctam vivam et
acceptissimam obtulerunt, quorum exemplum utinam Argentoratenses pariter et
nostri imitentur. Ah ah, quam horrenda sunt iudicia domini, quam animum meum
infringit turpis ista et perfida multorum defectio, quę Germanię
nostrę, quod valde metuo, extrema mala portendit. Dominus sibi reliquias
aliquas servet, in quibus potentiam brachii sui mundo declaret. Lindaviensium
responsum Curio tibi legendum exhibebit. Caetera Musculus noster, quo feliciter
in Christo fruere. Bene vale.
^$4. Iulii anno 1548.
<un>Tuus A[mbrosius] Bl[aurerus].
<tx>Salutabis reverenter et amantissime fratres omnes et amicos cum tua domo.
Salutant te nostri, inprimis C[onradus] Z[viccius].^&xConradus Zviccius^&x{
<lz>[Adresse:] Bullingero suo. Tiguri.
