<nr>2270</nr>
<ae>Giulio della Rovere da Milano an Bullinger</ae>
<od>4. November 1555</od>
<vo>Autograph: Zürich StA, E II  335, 2284</vo>
<dr>Druck: u.a. Füssli I 353-359, Nr. 81; Graubünden, Korr. I 419-422, Nr. 296</dr>
<re></re>
<tx>Gratiam et vitę innocentiam Domino.
^$Superiori mense Iunii cum essem Sondrii, quod est primarium Vallis Tel(l)inę oppidum,
accepi tuas suavissimas literas, mi frater colende ac domine plurimum suspiciende, quę
mirifice sublevarunt animum innumeris molestiis propter nonnullos seditiosos et contumaces
perculsum et consternatum. Ea enim est, ut scis, pastorum conditio, ne dicam fatalis quędam
sors, ut in dies et in horas multos cogantur subire labores ad hoc, ut ecclesię communio
conservetur. Cum autem in tantis molestiis positus essem tuasque dulcissimas literas toto cordem
lectitarem, non mediocriter gavisus fui, idque duplici nomine. Primum quod a te amari
video<fx>dazu Steno-Notiz in der Schieß-Abschr.<fe> et ex animo, qualisqualis ego sim, in
confratrem et consymmistan amplecti, deinde quod Locarneses propter Christum exules tam
benigne tuo consilia et opera excepti sunt hospicio ab amplissimo senatu Tigurino. Gratulor
igitur et tibi, piissime Bullingere, et tuę sanctę ecclesię, quod, etsi hoc nostro
corruptissimo magis quam pio sęculo misericordia pene sit obliterata, tamen pater
misericordiarum tanto vos dignatus est favore, quod Christum exulem collegistis. Nam et nos
advenę fuimus; verum suscepit nos Deus in Christo, filio suo, ut iam non simus peregrini, sed
cives sanctorum et domnestici Dei. Eadem ergo misericordia nos invicem affectos esse decet,
quum ea dilectione nobis ambulandum sit, qua et Christus dilexit nos. In hanc sententiam
scriberem plura, nosi cognoscerem, quam prompta sit tua voluntas inserviendi omnibus Christi
fidelibus et illis maxime, qui evangelii causa exulant.
^$Ad hęc cum postea Sondrio reversus essem Tiranum, hoc mense Octobris allatę mihi
fuerunt secundę tuę literę, refertę quidem et fraterna dilectione et ecclesiastica
disciplina, quibus significabas Lęlium Senensem iam pridem a nobis suspectum et a multis
bonis fratribus habitum pro manifesto anabaptista coram te non tantum professum fuisse bonam
confessionem, sed et propria manu subscripsisse sanę doctrinę, quae semper fuit in
catholica ecclesia. Ob id fraterne me hortabaris, ut non tantum Lęlium apud me purgatum
habeam ab omni mala suspitione, sed et apud alios de ipsius fide suspicantes hominem excusem.
Agnosco, mi ornatissime Bullingere, et exo(s)culor in te zelum dominus Dei cum non vulgari
charitate coniunctum. Animadverto enim in tuis literis, quantum tibi sit cordi, ne Lęlius
infametur, quantumve cupias Lęlii salutem et quanti facias individuam ecclesię
concordiam. Enimvero tanti ponderis et merito quidem est apud nos ecclesiastica tua authoritas,
ut nobis in hac te abunde satisfactum sit, sitibi satisfactum est. Quare tuo fretus consilio et
iudicio curabo, ut ecclesię nostrę posthac pro fratre Lęlium agnoscant, et sinon tam
cito potuero diluere maculam tam violentę suspitionis; oro tamen dominum Iesum, ut
Lęlius toto corde credat, quę coram te confessus est, ut in vera fidei confessione
confirmetur.
^$Nolebam, sed ut cautior fias, cogor referre Lęlium Camillo Renato dedisse manus ita, ut
deserta catholica veritate publice non eruberit Genevę, Calven(n)ę et alibi stare a parte
anabaptistarum, quę res apud nos tanti est momenti, ut nullus relinquatur excusationi
prętextus. Arbitror enim te non ignorare callidi et tortuosi Camilli ingenium et mores. Ea
igitur de causa si de Lęlii confessione aliquantisper suspicatus sum, ne miraberis, quęso,
cum plus satis experiamur Servetanos et anababtistas non facile deponere, quod semel
imbiberunt; quod in dies magis ac magis deprehendimus in uno Camillo. Vix enim credi potest,
quam flexibilis sit hęretici vafricies et quam obliquo et volubili flexu iste anguis effugiat, nisi
fortiter prematur. Sed quid dico de Camillo? Namomnes anabaptistęea sunt perfidia, ut non
vereantur efflare modo calidum et modo frigidum. Quare, piissime Bullingere, neque
arrogantię mihi adscribas, rogo, si libere tecum tantummodo id, quod sentiam, dico.
Redarguendi sunt severiter languentes circapugnas sanę doctrinę, quę scandala multa
et dissidia prębent magis quam aedificationem Dei, quę est per fidem. Devitande sunt
quęstiones falso nominatę scientę et accedendum sanis sermonibus domini nostri Iesu
Christi et ei, Quę secundum pietatem est, doctrinę, qua repulsa Camillus et asseclę
circa fidem naufragium fecerunt. Deę[t]rahenda<fx>dazu Steno-Notiz in der Schieß-
Abschr.<fe> est igitur larva versipellibus hęreticis; alioqui actum est de salute ecclesię.
Nam amicus hypocrita publico hoste est nocentior. Valeant igitur, qui continuo dissidia
qęrunt in ecclesia.
^$Non potui autem mihi temperare, optime Bullingere (quando propter Domini gloriam et
ecclesięaedificationem dignum admonitione videbatur), quin ingenue tibi significarem, quid
fratres nostri de Lęlio sentiant. Tuę nunc erit prudentię propter onus tibi divinitus
commissum sic vigilare et excubare supra gregem tuę fidei concreditum et maxime supra
Locarnenses, ne lupi ovilla pelle tecti devorent Christi oves. Hoc enim exigit ratio Christiani
pastoris; nam et Dominus admonuit cavendos esse, qui veniunt ad nos in vestimentis ovium,
quum intrinsecus sint lupi rapaces non parcentes gregi. Et quia mendacia non diu fallunt, ideo ex
fructibus eorum cognoscemus eos.
^$Cęterum ecclesię nostrę Vallis Tel(l)inę, quę sunt Pesclavii, Tirani, Tilii et
Sondrii, pergunt concordes in veteri et simplicissima doctrina, quae ab aetate apostolorum apud
omnes ecclesias recepta fuit et hodie Dei gratia sine controversia docteur in vestrę
Helvetię et nostre Rhetię ecclesiis. Oremus igitur dominum Iesum, verę concordie
authorem, ut nos omnes conservet in unitate spiritus per vinculum pacis. Salvere te iussit frater et
consymmista noster Paulus Gadius Cremonensis. Salutabis nobis eruditissimum Rudolphum
Gvalterum, piissimum Bibliandrum et sanctissimum senem Pel(l)icanum. Dominus Iesus
Christus cum spiritu tuo. Amen.
^$Ex Pesclavio, 4. Novembris, anno a Christo servatore nato 1555.
<un>Tuus ex animo Iulius Mediolanensis.
<lz>[Adresse auf ...:] Insigni pietate et eruditione viro d. Henricho Bullingero, [am]plissimę
ecclesię Tigurinę epis[copo], domino meo modis omnibus [se]mper observandissimo.
Tiguri.
