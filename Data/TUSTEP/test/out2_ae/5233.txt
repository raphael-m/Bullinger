<nr>5233</nr>
<ae>Tobias Egli an Bullinger.</ae>
Chur, 10. März 1572.
Zürich ZB, Ms F 182, 184.
Gr. III, S. 303f.
S.  Colendissime d. pater, breviorem me et molestiae
privatae et publicae
sollicitudines reddunt, nec multum etiam necesse nunc erit
plura praedicare, cum
eventus potius ipse crebris litteris tristissimam, nisi deus
averterit,
occasionem sit daturus. Advolarunt 5. martii nuncii sex ex
Praegalliensium,
Suprasaxonum et quarundam aliarum communitatibus, quibus
demandata est
extraordinaria provincia asciscendi sibi assertores alios ex
reliquis quoque
communitatibus, qui pagatim per Rhetiam circumeant et
populum de vero istarum
bullarum ingenio, quod magnates obscurare et in hominum
potentissimorum gratiam
pervertere student nosque malignae interpretationis
accusare, erudiant illisque
graphice ob oculos ponant, quibus insidiis a Romano
pontifice eiusque creaturis
impetamur. Ideo cum supradicta die ad nos quoque
devenissent, statim tribubus
omnibus collectis nuncium etiam urbis nomine reliquis
addiderunt, qui simul una
nunc per Vallem Rucantiam Davosium tendunt quibusque magna
multitudo ubique
circumfunditur. Volunt autem non modo diplomata illa
infernalia a populo
intelligi, sed Rhetiensem etiam gravius iudicio libero ipsi
habito non fortunis,
sed corpore puniri. Quae certe animadversionis intentio ita
Rh[etiensis] animum
perculit, ut superiore nocte quadam vicinioribus rusticis
arcem suam tanquam
praesidio 40 munire coeperit, quod tamen postea passus est
solvi. Meienfeldensis
etiam pastor, Victor Fabricius (qui filii loco reverentiae
tuae olim fuit, cum
patruus ipsius correctorem apud d. Froschouerum ageret), a
d. Conradino Planta
instructus heri ad me venit suppliciter ipsius nomine et
rogatu obsecrans, ut
remedium aliquod, qualecunque excogitari a nobis possit,
huic grassanti morbo et
instituto istorum emissariorum mature adhiberemus; hoc
propter deum vehementer
Plantanum rogitare. Nos certe, qui charitatis et modestiae
officio in principio
huius rei periculum omne sponte parati eramus declinare, si
modo bullas
traderent et praepositurae Tiliensi inhiare amplius nollent,
nunc grassanti huic
malo occurrere difficile posse respondimus. Praeter enim
quod subsidium istud
exulibus ac scholis detrahendi occasionem nocivam dederint,
ita nunc aestuare
cuncta, ut periculum sit, ne similes privilegiatis
iudicemur, si
intercessionibus intempestivis dehortari populum velimus.
Nullum ergo aliud
nostro arbitratu medium exstare, quam ut culpam Rh[etiensis]
suam agnoscat
illamque deprecando voluntati communitatum sese subiciat.
Brevi autem audiemus,
quid sententiae communitates ubique tulerint, quae tanto
nunc magis ubique
insaniunt et furiunt, quanto tectius ipsarum proceres hanc
arduam causam non
agere, sed sopire et e memoria hominum evellere perpetuaque
oblivione conterere
studuerant. Bellos se etiam quidam ex potentioribus se
praebuerunt, qui, quo
populus magis incertus, quid crederet, haesitaret,
falsitatis nostras
interpretationes bullarum insimularant, quas corrigentes
mirabiles sensus et
dolosas explicationes in Rhetiensis favorem attulerant. Ubi
enim haereticum nos
vocavimus ein käzer, illi supposuerunt delentes hanc nostram
interpretationem
ein ehrlichen secter, et sic in aliis pluribus. Nos vero
haec non modo in synodo
Gulero Davosii exprobravimus, sed etiam antea in Trium
Foederum senatu diximus
neminem probum nec honestum virum falsitatis huius nos
accusaturum. Sed
perfricuerunt multi adeo frontem suam, ut coelum etiam
terrae miscerent, modo
affectibus suis satisfacere possent. Acta mittere nondum
possum, sed propediem me expediam.
-        Iosua a Salicibus, torquatus pontificius, dicitur
inter nos
conductus a Venetis, ut abducat militem Rh[eticum]. Hodie
vero subcomitia hic
celebrantur, in quibus nimirum transitus denegabitur. Sed
cur non suos antea in
ordinem redigunt, qui alienis et externis commeatum
prudenter intercludentes
caecutiunt?  Haec ad tuam reverentiam. Ocyssime.
Vale cum toto choro. Salutant vos nostri omnes.
Curiae, anno 1572,  10. martii.
