<nr>0110</nr>
<ae>Ambrosius Blarer an Bullinger</ae>
<od>Konstanz, 24.-26. Mai 1548</od>
<vo>Autograph: Zürich StA, E II 357a, 773</vo>
<dr>Bl. II, 705f. R.</dr>
<re> </re>
<tx>
By dem Interim est der oberkaiten, ouch der prediger halber ze fragen:
^$Erstlich, im fal das der kaiser diß Interim dermassen wellte gehalten haben,
das die prediger des evangelij abgeschafft werden oder stillstehn sollten, was
allsdann ainer christlichen oberkait hierinn ze thain gepeuren möge.
^$Am andern, im fal da kaiserliche majestat die prediger gottes wort nebent der
auffrichtung des Interims wellte beleyben lassen, was sich allsdann des Interims
halber zuͦ bewilligen der oberkait gezymme.
^$Und namlich, ob in solichem fal ain oberkait diß Interim anzenemen sich
dermassen wideren, das sy eh sich selbs und die iren in die usseresten fahr
setzen und alles darob lyden und tragen sölle.
^$Oder ob sy uff sölich anmuͦtung des kaisers sölich antwurt geben und sagen
möge: sy könne hierin mitt guͦtem gewissen nitt gehellen, wisse ouch sölichs
gegen gott kainswegs zuͦ verantwurten. Aber so es die kaiserliche majestat ye
allso haben welle, so lass sy es beschechen, das sölichs durch ir majestat
verordnete werde uffgericht und sy mitt vollstreckung diß Interims nitt
beschwert werde.
^$Ob das męrum imperium Caesaris, das er hierinn ze haben vermaint, sich so
weyt strecke, das man ime in disem fal zuͦ bewilligen schuldig und sich
hiewider, als wider die ordenlichen oberkait, nitt mitt gwalt ze setzen.
^$Der prediger halb ze fragen:
^$Im fal, das man sy nitt anderst dann mitt disem gedinge wellte bleyben lassen,
das sy nichts wider das Interim, und was darinn begriffen, predigen sollten, was
inen hierinn ze bewilligen und ze thain verantwurtlich.
<lz>[Adresse:] Suo in Christo valde colendo fratri D. Heinricho Bullingero.
Tiguri.
