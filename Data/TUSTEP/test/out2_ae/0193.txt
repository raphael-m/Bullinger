<nr>0193</nr>
<ae>Wolfgang Musculus an Bullinger</ae>
<od>St. Gallen, 16. August 1548</od>
<vo>Autograph: Zürich StA, E II 360, 88. (Siegel....)
<dr>Ungedruckt</dr>
<re>Regest
</re>
<tx>S. D. Ante dies aliquot, Bullingere charissime, scripsi
ad te per ministros Ravenspurgensis ecclesię ad vos
proficiscentes significavique, quo iam loco degam et per
quam occasionem huc venerim, cum ad vos constituissem et ea
de re literas tuas senatus vestri voluntatem significantes
expectarem. Interea nactus sum reculas meas una cum libris,
ut iam universum liberatus sim ab Augustana Babylone, quae
in ecclesiam illam multis nominibus insignem per antichristi
est intrusa satellites, possimque pro voluntate domini
alicui deinceps ecclesię in Christo servatore nostro
secundum evangelium illius servire. nolim enim cum servo
illo nequam ociosae vitę merito reprehensibilis subire
notam; itaque expectans vocationem domini hęreo hic apud
Sangallenses, nisi tibi visum fuerit, ut ad vos concedam,
qua de re, oro, consilium tuum significes.
^$De Constantiensibus audio pleraque, quę faciunt, ut ei
ecclesię sicut et Lindaviensium vehementer timeam.
Poterant vicinorum solatio et auxilio confirmatiores reddi,
quę res adversariorum conatus mirum in modum fregisset;
illorum ruina magnorum malorum occasionem minatur. De
discessu Caesaris forsan audisti; fertur Ulmam profectus,
dubio procul mediatatur Argent(inę) occupationem. Nihil
agitur ab illo obiter ac temere; omnia illius vigilanter
sunt observanda. Verum est deus in coelo, qui providus omnia
curat, et sicuti cum integris integer est, ita cum perversis
pervertitur et virum sanguinum et dolosum abominatur.
^$Optime vale; salutem domui tuę toti, fratribus omnibus
et Hallero meo Bernę agenti.
^$Sangalli 1548 16. Augusti.
<un>W[olfgangus] Musculus, tuus in domino.
<lz>[Adresse] Clarissimo viro D. Heinrycho Bullingero,
Tigurinae ecclesiae pastori fidelissimo, domino ac fratri
charissimo.
