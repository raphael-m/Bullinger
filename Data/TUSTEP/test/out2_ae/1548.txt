<nr>1548</nr>
<ae>Martin Micronius an Bullinger</ae>
London, 18. Februar 1553.
Zürich StA, E II 343a, 456.
Zur.lett. III,  S. 581f.
Ep.Tig. III,  S. 377f.
Orig. (Aut.)
S. P.   Scio quantopere pietas tua amicorum literis
delectetur, in quibus ecclesiarum status describitur: nec
immerito, cum ecclesię omnes totum dispersę per orbem
unica sint tantum domus dei; atque apostolum Paulum videamus
lubenter ecclesiarum statum ab aliis didicisse, et vicissim
aliis significasse diligentissime. Hęc res me plus satis
alioqui occupatum compulit ad humanitatem tuam scribere, ut
scires ecclesiam Anglicam et nostras hic Londini peregrinas,
Germanicam et Gallicam, maximo dei beneficio florere.
Impetuntur sępe peregrinę nostrę ecclesię a
<gr>yeudepiskopois</gr> miris artibus et technis; sed
hactenus vicit Christus, omniaque in promotionem ecclesię
vertit, adeo ut iam nulli peregrino ad municipium Anglicum
via pateat, nisi prius fidei suę confessionem aliquam apud
ministros peregrinarum ecclesiarum faciat. Quod si id per
aliquot annos duret, regnum hoc magnis variisque erroribus,
qui per sectarios peregrinos invehi solent, liberabitur. Ad
calendas Martias parlamentum est indictum: faxit dominus ut
boni aliquid ecclesię pariat: certe nihil mali adhuc
ominari possum. Latinę lectiones in nostris ecclesiis ab
obitu uxoris d. Ioannis a Lasco intermissę sunt, nec
eas
adhuc potuit repetere ante paschatis (licet cum nova sua
uxore, quam 4 cal. februarii duxit, mediocriter valeat) ob
varia sua, imo potius ecclesię, negocia. Sed spero hanc
eius a lectionibus vacationem magno ecclesię commodo
aliquo pensatam iri. D. Hoperum Londini intra triduum
expectamus, qui, ut audio, huius mensis die vigissimo sexto
ante r[egiam] m[aiestatem] est
concionaturus. Nunquam sperassem tantam eius in episcopatu
fidelitatem et diligentiam, cum alios opima offa in os
iniecta mutos et segnes reddere soleat. Excessit e vivis
ante quadriduum uxor d. Petri Martyris.  D. Ioannes
Utenhovius, qui ad vitę desperationem ante menses duos
laboravit, iam (gratia sit domino!) convaluit.
Utinam semel in lucem emitteres, quę apud te congesta
habes capita tuarum concionum in Esaiam, libros Samuelis et
Regum, in Acta Apostolica, in epistola ad Romanos, et si
quę alia habes! Sane meo iudicio plus inde ad solidam
scripturę cognitionem hauriri posset, quam ex magnis
multorum commentariis. Si tibi id suadere auderem, conarer
persuadere: sed cum tuorum consiliorum conscius non sum, et
te aliud nihil quam ecclesię ędificationem sitire non
dubito, nihil hic temere suadere audeo, tantum quid iudicem
significo; non autem significarem, nisi ipse inde fructum
collegissem.
Quod publica attinet, pace in hoc regno fruimur: faxit
dominus ut ea ad pietatem utamur. Carolus Cęsar
valetudinarius Bruxellam advectus est sexta huius mensis.
Sacrificulos nostrates exactionibus magnis gravat, unde ipsi
nonnihil incipiunt metuere regno suo. Vertat deus omnia ad
regni sui promotionem. Amen. Salutare dignaberis observandos
meos pręceptores, d. Pellicanum, d. Bibliandrum et
Gesnerum. Eisdem, sed tibi imprimis, salutem ascribi
voluerunt d. Ioannes a Lasco et Ioannes Utenhovius.
Londini, 1553, feb.  18.
Tuus quantus est, Martinus Micronius.
Piissimo viro d. Henrico Bullingero, pastori ecclesię
Tigurinę vigilantissimo.
Tiguri.
