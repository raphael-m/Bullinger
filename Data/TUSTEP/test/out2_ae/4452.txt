<nr>4452</nr>
<ae>Johannes Fabricius an Bullinger</ae>
Chur, 22. April 1566.
Zürich StA,  A 248. 2.
Gr. II, S. 697ff.
S. Eerender herr und vatter, vor rächtem das unsere sachen so übel und verwürt staand, kan ich üch nit schryben, wie sy
staand. Ist khein wunder; andere, die naach vyl wyser sind dan ich, könnend sich eben als wenig daaruß verrichten. Doch
ist diß die summa: die botten der 7 Orten sind abermal daa gesyn, hand by den 2 Pündten das angesetzt rächt häfftig
triben; dargegen die unseren die 2 Pündt gebätten und vermanet, sy by iren althargebraachten fryheiten ze blyben laßen.
Und als ir bitten nütt verfaachen mögen, habend sy den 2 Pündten das göttlich billich rächt fürgeschlagen lut und vermög
der geschwornen pündten. Über das alles, unangesächen diß rächtbott, die 2 Pündt fürgefaren, den herren Batten in poßeß
erkent etc. Nun hand die unseren den anderen nitt daarumb das rächt fürgeschlagen, das man gar nütt wölti laßen drin
handlen, sonder allein, das man zuͦ beßeren mittlen kommen möchte. Die 2 Pündt aber (id est pauci potentiores coniurati)
schlachend den unseren gestracks alles rächt ab. So hörend ir nun, wie wyt die sach ergangen. Das kompt alles daaher,
das die im Gottshuß in ettlichen gemeinden, sonderlich wir hye zuͦ Cur, an einander nitt trüw sind. Nihilominus so hatt
die statt ein zuͦsatz ins schloß geleit; acht wol, die überigen Gottshußlütt die iren ouch schicken wärdend. Wen
man[s dan alles ußgefrißt, wie sonst nütt meer daa ist, so ist]s dan, daa es yetz was; dan man nimpt's den
rächten wäg nit ze handen. Kompt dan h[err] Batt inhin, mitt oder on gewalt, so gefalt mir dise statt dermaßen darzuͦ,
das ettlichen die mäß und die pfaffen so lieb, es umb die religion schlächtlich staan wärdi. Und ob ich nun glich myn
ungeschickligkeit wol erken und ye lenger ye minder khan, so [hab ich] doch naach der gnad, die mir gott verlichen hatt,
trüwlich in all wäg das best gethaan; aber in tanta licentia, corruptela et perfidia, adde immensa avaritia, mag es nütt
beschüßen. Waa die pfaffen so vyl lehen hand und iren so wol ze gnüßen, ist alle arbeit umbsonst und verloren, zuͦdem
das ein bidermann an sömlichen orten umb syn guͦtt und lettstlich ettlicher gesellen halb ouch umb syn eer kompt. Dan
der alt h[err] Comander zuͦ ettlichen unlang vor synem tod geseit hatt: in Pündten behole khein praedicant weder guͦtt
naach eer naach danck. Hoc ego abunde expertus sum. Ich han so vyl beholet mit mynem trüwen warnen, das, so ein ufflouff
angaadt, ich der erst bin, der dar muͦß han, dem man syn hab und armüttli darzuͦ nimpt. In dem allen ich uff gott und
kheinen menschen sich; dan die menschen mich nun ze vyl betrogen hand. Gange es aber, wie es wöll, so ist gott myn züg,
und wil also daaruff ouch stärben, das ich anders und minders naach gelägenheit und gestalt aller sachen nitt han reden
können. Nun, diewyl es alles verloren, so schwyg ich und warten also, was gott mit uns machen wölli; bitt in doch gantz
trüwlich, das er uns nitt naach unserem verdienen vergälten, sonder sich naach syner kilchen erbarmen wölli. Dan naach
vyl redlich lütt in diser statt und 3 Pündten sind, denen diß verderbt, ellend wäsen von hertzen leyd ist. Diß schryb
ich üch als mynem vertruwten h[erren] und vatter in großer yl mit gantz betrübtem, bekümertem härtzen; mag nitt wüßen,
wie lang ich üch meer schryb. Dan gaat diß spil an, so bin ich der erst; wirt aber by demselben nitt blyben, daa ir gott
für uns trüwlich bätten söllend. De his omnibus ad socerum nihil scribo, quia haec ferre non didicit.
Vale, reverende in Christo pater.
Curiae, 22. aprilis, anno 1566.
