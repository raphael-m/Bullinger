<nr>3895</nr>
<ae>Johannes Fabricius an Bullinger</ae>
Chur, 11. Januar 1563.
Zürich StA, E II 376, 87f.
/ Orig.
(Aut.)
Gr.
II,  427 R.
Eerender herr und vatter, ich kan üch nit verhalten die nüw
zytung, so man hye hat; mögend ir dieselbig mit der üweren
verglychen.
Erstlich ist dem herren graffen, so uff Fudutz sitzt,
schryben zuͦkommen, die Condischen habind gewunnen.
Glychs hat
der vogt von Feldkirch ouch geschriben und darby gemeldet, es
komme im abs keiser hoff.
Hyeruff ist des apts von Pfäffers
schryben gevolget; wyst das widerspil uß, lut und vermög des
königs schryben.
Diß schryben hat uns in ettwas unmuͦts gesetzt;
doch als ich hyezwüschen mit ettlichen selbs geredt, so den
nächsten von Schwytz kommen, und gnuͦgsam uß inen verstanden das
groß leyd und klagen, so in den 5 Orten, wie man ouch zuͦ Schwytz
gesagt, die Luterischen sterckind sich wider, item, das man alle
nacht- und schlaafftrünck abgeschaffen etc., habe ich glych mögen
abnemmen, die sach stande irethalb nit so gar richtig, sye noch
nit alls erschlagen; dan sy der hoffart, wo si sich nit wyter ze
besorgen, sy hettind den unseren nit so vyl ze lieb gethon, das
sy ettwas trurens erzeigt.
Daruff sind yetz frytag verschinen
zween erbare menner von Genua und Meyland kommen, die hand
anzeigt, man wüsse in Italia nit anders, dann die unseren habind
gewunnen, id est die Condischen, und als man gefraget, wie es dan
gangen, habend sy alligklich geredt, wie üwer schryben (das mir
mit trüwen zuͦkommen) ußwyst; fälet nit um ein haar.
Gestern ze
aabet,  wenig vor dem, als mir üwere brieff worden, han ich
abermals mit anderen zweyen bescheidnen menneren geredt, die
kommend den nächsten von Meyland; die hand glychs geseit.
In
summa: alle, die kommend, sagend glychs.
Dise hand ouch anzeigt,
wie connestabel gefangen; item, wie die erst post gaan Meyland
kommen und man habe wöllen fröudschüßen und man yetz das geschütz
ze wäg zogen, sye ein andere post kommen, dardurch sy des
fröudschüßens vergäßen und das abgestelt, also das mir gar nütt
meer zwyflet.
Doch ist myn gantz trungenlich bitt an üch, mynen
herren und vatter, uns wyter mittzetheilen, was zuͦ yeder zyt
kompt.
Hyemit entpfilch ich mich üwer eerwyrd, befilch ouch diesälb
sampt irem hußgesind in den schirm gottes.
Geben zuͦ Cur den 11. jenners anno 1563.
Tua remittere non potui; nam hunc totum diem scribendo absumpsi
etc.
Tuus Fabricius.
Hütt kompt aber ein fyni, adeliche person von Meyland, ein
kouffman, der sagt, das man zuͦ Meyland nit anders wüsse, dan die
Luterischen habind gewunnen, und sye des Guisen rüteri vast gar
zuͦ stucken gangen.
Mit disem kouffman han ich selbs geredt, wie
ouch mit anderen vylen, die von Meyland und Genua kommen.
Den brieff, so ettliche houptlütt glych vor der schlacht ußhar
geschickt, gäben uff den  9. decembris zuͦ Paryß, den die von
Schwytz einem radt Appenzel überschickt, han ich yetzmal nit by
hand; dan ich in houptman Gorgiuß zuͦgeschickt.
In demselben
staat, das 14 fendli Spanier und  10 Gaschgonier den 7. decembris
(si recte memini) zuͦ inen ins läger kommen sygind; Frölich sye
ersiechet am samstag vor Andreae und den frytag darnach
gestorben.
   Haec tu cum tuis confer.
Amplissimo viro d.
Heinrycho Bullingero, d.
et patri suo in
Christo honorando.
Tiguri.
