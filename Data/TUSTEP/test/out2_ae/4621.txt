<nr>4621</nr>
<ae>John Parkhurst an Bullinger</ae>
Ludham, 31. Juli 1567.
ZÃ¼rich StA, E II 377, 2439.
Ep.Tig. I, S. 115f.
Orig. (Aut.)
17 octobris abs te literas accepi, item 16 maii; pro quibus
et pro doctissimis tuis in Esaiam homiliis ago gratias quam
possum maximas. Superiori estate obiit Nicolaus Carvilius,
initio huius mensis Robertus Beamundus, collegii S.
Trinitatis in academia Cantabrigiensi praeses. Illi
praeivere; nos, cum domino visum fuerit, sequemur.
Iohannes Neale princeps, et maximae authoritatis apud
barbaros et inurbanos Hybernos, non obstante iureiurando,
contra nostram reginam seditionem movit. Toto hoc anno ab
armis non quievit. Nuper in conflictu occisus est. Iam spes
est, rudes illos et inhumanos et spoliis solum viventes
humaniores et urbaniores futuros.
Occiso Henrico Scotiae rege, regina nupsit comiti
Bothwelliae, qui non ita pridem creatus est dux Orchadum.
Uxor eius adhuc vivit, foemina nobilissima et optima, ut
audio. Divortium, interveniente papae authoritate, factum
est. Proceres reginam in ordinem coegerunt, et tamen
humanissime tractant, non obliti (ut decet) debitae
obedientiae. Dux nescio quo aufugit, invisus fere omnibus,
eo quod suum regem tam crudeliter occiderit: quibus
consentientibus id fecerit, non scribam; sed fama mira et
horrenda divulgat:
Fama, malum quo non aliud velocius
ullum,
Tam ficti pravique tenax, quam nuntia
veri.
Principes Scotiae aliquot habent cohortes, et in omnibus
vexillis sive insigniis hanc habent pictam imaginem.
Pingitur viridis et perpulchra arbor, sub qua iacet vir
procerus et nudus, et fune strangulatus: prope hunc nudus
iuvenis multis confossus vulneribus. Deinde pingitur
puerulus corona aurea redimitus, genibus flexis, manibus in
altum sublatis, et haec verba scripta ab eius ore
promanantia, "domine, miserere mei, et patris mei sanguinem
vindica!" Per haec designantur rex, famulus, filius. Non
possum plura. Urgent negotia. Festinat tabellio. Caetera
tibi Rodolphus Gvaltherus.
Scripsissem Wolphio, Lavatero, Simlero, Vonlichio,
Froschouero, Iulio; at non licet: utinam liceret! Illi in
bonam partem interpretentur. Alias scribam.
Vale. Saluta amicos meos omnes.
Raptim. Ludhamiae, iulii 31  1567.
Tuus
Ioannes Parkhurstus, Nor.
Cl. viro d. Henrico Bullingero.
Tiguri.
