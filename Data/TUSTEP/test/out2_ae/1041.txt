<nr>1041</nr>
<ae>Peter Scher an Bullinger</ae>
Mömpelgard, 19. März 1551.
Zürich StA, E II 361, 93. / Orig.(Aut.)
Der her Cristus sey ewig mit uch, sampt erbietung meiner
gantz gutwilligen dienst, awch alles liebs und guten.
Insonders gunstiger, lieber her und gutter frewndt, das der
almechtig, unser getrewer gott und vatter meinen lieben
schwager, Hanss Cristoffel Hoecklin selig, zu seinen gnaden
genomen, das haben mein liebe schwester, sein verlassene
wittib, auch ander sein frewntschafft und wir alle dem
flaisch nach mit hertzlichem trawren vernomen. Aber dieweyl
wir hinwider durch sein gnad erkhennen, das alles, so er
thut, wol gethan und unss zum besten geschicht, haben wir
ursach, in zu loben und zu lieben durch thot und leben. Wir
sagen im awch billichen danckh, das er in for seinem endt
dahin gefuret, da er auss gottes wortt cristlichen in sein
lesten noeten hat moegen getroest und seins haylss erinnert
werden. Zum andern so raicht unns auch zu sonderm grossen
gefallen die frewntschafft und gutthat, so ein ersamer rath
bey uch dem verstorbenen seiner frewntschafft zu ehren
gethan habent. Der her well inen sollichs vergelten, und
womit es sein frewntschafft und wir alle umb ain stat
Zwirich verdhienen und vergleichen khünden, woeln wir
yederzeyt guttwillig und genaigt sein. Es habent auch des
verstorbenen, meins lieben schwagers seligen bruder und
verlassene wittib (zu anzaigung ains danckbaren gemüths
gegen ain ersamen rath) verordnet zehen gulden in
armencasten ghen Zwirich zu geben, doch gar nit der maynung,
das es dem verstorbenen zu ainigem trost, sonder den armen
zu ainer eingen ergetzlichait raichen soll. Und ob sach
were, das es ainigen arckhwon bringen solt, als ob es der
maynung geschech wie obgemelt, so wil ich uch, mein sonders
günstigen, lieben hern und frewndt von wegen meiner lieben
schwester und unsers schwagers gebetten haben, das ir
sollich zehen gulden woelt unter hussarmen, da ir wist es
angelegt, aussthaylen und inen hierin dhienen; das stat
innen und mir gegen uch in aller frewntschafft zu
verdhienen. Wil uch hiemit sampt ewerm gantzen huss in den
gnedigen schutz und schirm des lebendigen gottes befelhen
und bith, er woelle ewch zu seinem lob, eweres nechsten
besserung und ewerem selbst heyl lang und wol leben lassen.
Datum Mümpelgart den  19. mertz anno etc. 51.
E[wer] guttwilliger frewndt Petter Scheer zu
Schwartzenburg der jung.
Dem gotssgelerten erngeachten hern m[aister]
Hainrichen Bullinger, verkhündern des worts gottes zu
Zwirich, meinem sonders gunstigen, lieben und gutten
frewndt, zu Zwirich.
