<nr>1122</nr>
<ae>Ambrosius Blarer an Bullinger</ae>
(Winterthur, ca. Mitte Juni 1551.)
Zürich StA, E II 357a, 745. / Orig.(Aut.)
Bl. III,  125f.
Aus Augspurg schribt man, das man gehofft, kai[serliche]
m[ajesta]t  wurde verrucken; aber ir m[ajesta]t ist nitt
weyter dann gen Mynchen, darnach 7. iunij widerum gen
Augspurg kommen, sich dermassen gesetzt, das man nichts mehr
am hof vom verrucken hört, ouch des kain rechnung mehr
machen kan etc. Derhalb ichs fur gantz nichtig halt, das von
etlichen geschriben wirt, der kaiser welle personlich fuͤr
Magdeburg, wie ouch mer ursachen diß unglöplich machen.
Das aber etwas vorhanden, dardurch Magdeburg entschutt
möchte werden, ist mir gantz gloplich; dann das stympt es
alles wol zuͦsamen und sicht im gleich. Dann es kompt
ainer
erst herauß, sagt gloplich, die Seestett<f1>Hansestädte.<fe> nemind knecht an,
dessgleichen ouch Dennmarck. Das dann zuͦ Lunenburg
gespurt
wurt und von Sachsen gesagt, möchte auch dahin dienen wie
auch vyl anders etc. So waiß ich gewisslich auß dem mund
ains warhafftigen, redlichen mans, der kurtzlich zuͦ
Weynmar
by des gefangnen churfursten sünen gewesen, das der elter
herr im personlich im vertrauwen anzögt hat, es seye
vorhanden, das Magdeburg in gar kurtzem entschutt werde;
darzuͦ stymmen nun yetzig zeytungen. Der herr gott lass
alles zuͦ guͦtem und seinem preyß gerathen, amen!
Das noch ain rechter ernst seye des Frantzosen mitt Parma,
wellend die koffleut, so ymmerdaren von Lyon heruß reyten,
und in 4 tagen ouch ain gar finer man von Augspurg, by mir
gewesen, kains wegs glouben; sagen, der Frantzoß hab dem
papst in Franckreich all ding widerum entschlagen und
bevolchen verfolgen ze lassen; item so seye es sein brauch,
alls offt ain rechter kryg vorhanden, thuͤe sich der
Frantzoß allweg sampt den bevelchsleuten gen Lyon; so seye
aber der ding noch kains, ouch kain bevelch vom kunig da,
des habind sy gruntlich wissen; derhalb sy mainen, es seye
sonst  naissman nun ain zutz auff ain anders angesechen.
So ist mir nitt gloplich, was vom Turcken und Wien gesagt
wurt, diewyl die kouffleut, so ire hendel daniden haben,
nichts davon wissend; aber es ist nitt on ursach, das man
diß gschray machet vom Maximiliano und dergleichen
blendungen. Das kaiser 2 tail des costens geben welle, glob
ich noch lang nitt, vyl minder das Haideck etwas guͦts in
Sachsen usrichte.
Lieber, lasst mich wissen, ob etwas daran seye: es hat mir
ain Ferdinandischer gloubwurdigklich anzögt, das der
Frantzoß in grossen haimlichen practicken stande [mitt] den
Aidgnossen, das sy im, was sy yeset dem pirg haben, Lucaris,
Bellitz etc. zuͦ kouffen gebind; welle inen ettlich
hunderttausend cronen darum geben; es seye aber ain gross
gehaimnusß. Nun waist diser mann vyl von des Frantzosen und
der Aidgnossen handlungen, wiewol er nitt ain Aidgnoß,
sonder ain Österreichischer ist; er achtet auch, der kouff
sölle fuͤr sich gohn etc.
Von Bullingers Hand ist a tergo noch beigefügt: "Es hat
sich hie einer vernemmen lassen, man werde bald vernemmen,
das in Niderlanden grösse rüstung sin werde; umb Antorff
sind vil wägen albereyt bestellt uff die fourierung,
munition und kriegsrüstung ze fuͤren.  Am Bodensee
schlecht man umb umb knächt. Der von Susenegg wirt ain
regiment hinyn in Italien schicken; der musterplatz ist
Fiessen, und ist gewiß."
[Datum, Unterschr. u. Adr. fehlen].
