<nr>4359</nr>
<ae>Girolamo Zanchi an Bullinger</ae>
<od>Chiavenna, 23. Oktober 1565</od>
<vo>Zürich StA, E II 356, 807ff.
/ Orig.
(Aut.)</vo>
<dr>Gr.
II,  647 R.</dr>
<re>Regest</re>
<tx>Observande pater.
Quam proposueram questionem, non ignorabam, neque etiam quę scripseras in Decadibus, me latebant; sed precise ad questionem cupiebam tuum
habere responsum propter quosdam, qui in hac pertinaces sunt sententia, ubi semel institutum fuit, ut infantes non baptizentur nisi absoluta concione, non esse
hunc ordinem invertendum, ita ut, etiamsi infans in ipsa concione moriatur, non esse in concione cessandum, ut ille baptizetur neque etiam ante concionem neque
extra tempus concionis; et Genevę (ut aperte loquar) ita servari hunc morem.
Regero ego non esse transgrediendum mandatum dei propter servandas traditiones
quorumvis hominum; esse autem praeceptum tum parentibus, ut curent infantes baptizandos, et ministris, ut baptizent, qui volunt baptizari et qui afferuntur
baptizandi, atque hoc praeceptum datum esse sine ulla temporis aut loci circumstantia; non esse nunc baptizandos mortuos, sed viventes.
Me ergo non videre, qua
conscientia possim, si afferatur infans, qui agit animam, ut baptizem, preterire quin baptizem, etiamsi non sit absoluta concio, etiamsi non sit tempus
concionis, praesertim cum et parentes et reliqua ecclesia liberati sint hac erronea opinione neminem salvari nisi aqua baptizatum.
Me non ignorare fraudi non
esse interim, si decedet non baptizatus; sed parentibus, si non curent baptizandum, et ministris, ni baptizent, quod nullum ille transgrediatur praeceptum, sed
nos, qui, ut servemus, traditionem nostram, negligimus mandatum Christi.
Mihi quoque probari ordinem in ecclesia et loci et temporis, cum nulla alia urget
necessitas, ut secus agamus.
Vitandas etiam esse superstitiones, sed nunquam transgrediendum mandatum dei neque etiam mihi probari, ut in ędibus parentum, si
alias fieri possit, baptize[n]tur, sed ferendos ad templum extra ordinem, cum necessitas postulat, et praesentibus aliquot administrandum esse baptismum.
Hęc
est simplex mea sententia, neque video, quomodo possit improbari.
Interim non desunt, qui ita mordicus retinent nescio quas ecclesiarum aliquot consuetudines,
ut ab eis recedere nullo modo possint.
Ergo cupio iam tuas literas, ut illis possem uti ad   . . . . . .  veritatem.
Caetera bene omnia succedunt et speramus adfuturum nobis.
Quem excommunicaveramus propter blasphemiam in Christum et in spiritum sanctum, quatenus* (* a.R.:
qualem s..) s[piritum] et hunc negabat esse deum, ait se agnoscere suum errorem et veniam precatur.
Nos noluimus tam cito eum ecclesię reconciliare, sed
volumus ad tempus aliquod experiri, an vere resipuerit necne.
Non desunt enim, qui simulant pęnitentiam, quod metuant magistratum.
   Marti-
nengus est in Valle Tellina vel, ut Latini scriptores, Volturena.
Salutati resalutant.
Vale, optime pater.
Clavennae  23. octobris 65.
Commendo Fridericum; is referet reliqua coram.
<un>T[uus] H[ieronymus] Z[anchus].
<lz>Clarissimo viro d.
Henrico Bullingero, ecclesię Tigurinę pastori et patri colendissimo.
Tigurum.
