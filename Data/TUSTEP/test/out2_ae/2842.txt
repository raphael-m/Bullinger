<nr>2842</nr>
<ae>Die Zürcher Prediger an Theodor Beza</ae>
<od>Zürich, 15. Dezember 1557</od>
<vo>(Kopie) Entwurf v.Bull.s Hand: Zürich StA, E II 371, 699-703.
<dr>Ep.Calv.2776(XVI, 735ff.)</dr>
<re>Regest</re>
<tx>S. D. Accepimus et legimus scriptum illud tuum, frater in domino honorande et dilecte, quo copiose, docte et diligenter explicas totam illam profectionem, quam propter vinctos Iesu Christi in Gallia suscepisti.
Ac agimus tibi ingentes gratias pro isto tuo labore in gratiam nostri suscepto.
Faxit Christus dominus ut feliciorem sortiatur eventum legatio principum, quam nostrorum sit consequ(u)ta.
Interim consolatur nos quod apud Iosephum Philo legatus ad Caium imperatorem et ab eodem cum iniuria
repulsus sodalibus suis eam ob rem moestissimis dixisse fertur: Bono animo nos esse oportet, quibus iratus est Caius, quia necesse est adesse divinum, ubi humanum cessat auxilium.
Quod ut nobis quoque et evangelii causa periclitantibus in Gallia fratribus obtingat, veracem in promissis suis dominum sedulis precibus obsecramus.
Potiorem vero epistolae partem in eo consumis quod fuse exponis, qualem exhibueris Wormaciae congregatis ad colloquium nomine Gallicanarum ecclesiarum confessionem, et cur talem exhibueris, denique quod colloquium expetiveris, quod et nobis omnibus ultro ac serio ab illis expetendum esse videatur, praesertim quod ista ceu unica videatur restare via, qua perveniatur ad concordiam unice piis omnibus expetandam, quo tollantur tandem offendicula ex ecclesiis dei gravissima, et pax reddatur saltem
exulibus ecclesiis propter hoc nostrum dissidium misere afflictis atque divexatis.
Caeterum de colloquio in praesenti nihil respondere possumus.
Si autem posthac ullum a principibus legitime fuerit indictum constiteritque certo locus eius, tempus et modus, tum demum arbitramur a nostris ecclesiis in commune et opportune consultandum ac statuendum esse, quid facto opus ecclesiisque nostris utile et salutare videatur, ne dum cum aliis concordiam inire instituimus, ipsi inter nos dissipemur, neve ecclesias nostrae commissas fidei inter sese bello intestino internecivo
committamus: curandum denique fuerit imprimis, ut nobis ipsis inter nos recte conveniat, ne dum in harenam descenderimus<f1>Adagia 1, 9, 83 (ASD II/2 396, Nr. 883).<fe> cum adversariis,  arma nostra in nostramet viscera stringamus, atque hoc ipsum tunc quoque nobis obveniat, quod nunc colloquentibus Wormaciae dolemus evenisse.
Maluerunt enim inter sese certare, quam communes hostes papistas coniunctis aggredi copiis.
Quare et hostibus gaudium et triumphum l(a)etissimum, sibi vero et symmystis moerorem ac dedecus ingens, infirmis quoque
omnibus gravissimum scandalum compararunt.
Alioqui non refugimus lucem et congressum, neque diffidimus causae bonae, quam videmus dominum deum nostrum in tantis difficultatibus et annis iam pluribus etiam per simplices contra versutissimos fortiter defendisse.
Parati sumus ergo secundum praeceptum apostoli unicuique rationem reddere eius quae in nobis est fidei.
Neque abhorremus sane a concordia sancta cum iis qui eundem nobiscum Christum confitentur, sive Saxones sint sive Svevi.
Christus enim
nos omnes in unum compegit corpus, suoque nomine sacratissimo decoravit, neque aliud requirit a nobis impensius quam charitatem mutuam et concordiam sanctam.
Interim non quamvis appetimus concordiam, sed religiosam, moderatam, nihilque cum confessa hactenus veritate syncera pugnantem, nihil obscuritatis aut dubii in manifestam lucem et perspicuam doctrinam inferentem, quae propter synceritatem sit communis et grata piis omnibus, diuturna item et stabilis, quaeque nulla nova spargat novis
dissidiis principia.
Ergo non inique feres, si hic explicaverimus, quae nos impeditos teneant, adde et so(l)licitos, quo credamus difficillius per colloquium salutare alioqui negotium concordiae expedite et feliciter progredi posse.
Neque tamen haec rursus a quoquam eo abripi debent quasi totis animis cum fratribus confessionem Augustanam sequentibus, cum quibus hucusque in quibusdam nondum convenire potuit, dissideamus implacabiliter, aut quod ipsos ipsorumque ecclesias et odio prosequamur et odiosius condemnemus, aut ab omni prorsus colloquio abhorreamus.
Saepe alias testati sumus quantopere nobis doleat infelix hoc dissidium, et quanti alias extra istam nostram controversiam faciamus fratres illos nostros, quorum tamen
aliqui nos pro fratribus habere dedignantur.
Proinde quae hic commemoramus huc potissimum pertinent quod non absque magnis multisque causis metuimus, minimo cum fructu instituenda fore colloquia, ut quae vix eum finem assequi posse videantur ad quem attingere debuerant, quodque toto pectore<f1>Adagia, 1, 4, 26 (LB II 160f).<fe> caveri modis omnibus optamus, ne quid nimio consensionis studio committatur cuius postea poeniteat, dum videlicet indignari et nobiscum dissidere incipiunt optimi quique ex Anglia, Gallia, Italia, aliisque
nationibus luce veritatis illustratis.
Certe nobis nondum est persuasum colloquiis nos perventuros ad concordiam, aut colloquium cum istis hominibus unicam illam esse viam qua discedatur a discordia, nisi forte, priusquam ad colloquium deveniatur, in animum induxerimus velle nos simpliciter confessioni Augustanae subscribere, confessioni inquam imperatori et ordinibus imperii omnibus a.
domini 1530 in comitiis imperialibus publicis exhibitae, proximis quoque annis repetitae et oblatae concilio Tridentino.
Habita sunt non pauca ab aedita illa confessione colloquia, in quibus tamen omnibus maior propemodum eius habita est ratio quam ipsius sacrosancti evangelii Iesu Christi, adeo ut qui ipsam in omnibus non agnoscat atque recipiat, licet plene et syncere evangelicam fidem apostolicamque doctrinam profiteatur, nihildum tamen sanae doctrinae videatur agnoscere ac recepisse.
Unde iam non levi de causa veremur, etiamsi veniatur ad colloquium, operam nobis et impensam periisse nisi confessioni
Augustanae per omnia et ante omnia subscripserimus.
Neque vero haec ideo adducimus quod confessionem Augustanam prorsus reiiciamus, sed quod, cum tot ubique per orbem dispersae sint Christi ecclesiae, quae in quibusdam simplicius et purius sentiunt, quam in illa, (prout tunc cum ea ederetur erant tempora) traditum aut professum reperiatur, isti tamen homines nihilominus pergunt suam illam omnibus iniicere et praefigere tanquam unicam et perfectissimam fidei regulam, quam nisi quis sequatur in
omnibus indignus sit consorcio corporis Christi.
Et quidem, ut difficillimos isti sese semper praebuerunt ad colloquia, ita plerique eorum non hoc spectare videntur ut amice et pacifice conferatur, deinde locus concedatur absque praeiudicio veritati, sed ut illi vicisse potius videantur semper, nos autem abstrahamur a claris ad obscura, a certis ad dubia, a disertis ad impexa, adeoque a nostra sententia in ipsorum opinionem.
Etenim iactant nimis insolenter, suam illam doctrinam solam esse
synceram, ideoque contra Schwermeros et inferorum portas triumphaturam.
Quo etiam pertinet quod post tot annos et tantam veritatis lucem tantaque fide et diligentia dogmata discussa nunquam rerum suarum vel verbum mutare aut commodius proferre dignati sunt, nedum errores aliquot agnoscere atque deponere.
Quibus adiiciunt nolle se nobis vel pilum cedere, aut tantillum dare.
Neque vero aliter se posse aut velle cum Schwermeris agere.
Certe ante annos viginti conscripserant in synodo Basileae ministri Helveticarum ecclesiarum confessionem fidei suae: quae recitata
demum coram omnibus ecclesiis Helveticis concorditer est agnita atque approbata.
Eadem illa per d.
Bucerum et Capitonem, qui et ipsi eandem approbabant, d.
Luthero et symmystis eius in colloquio oblata, damnata quidem aut reiecta non fuit.
Sed postulatum interim ut approbaremus Augustanam confessionem, quo ea ex re innotesceret, nos id ex animo sentire quod confessione scripta fueramus professi.
Fuit tunc quoque variis comitiis et colloquiis et quidem maximis sumptibus atque laboribus quaesita concordia, d.
Bucero subinde pollicente certum firmumque consensum: sed dum ecclesiae Helveticae neque vellent neque possent confesioni Augustanae subscribere, totum illud et tanto tempore maxima cum spe versatum negotium, non in cineres, quod dici solet, sed in incendium erupit validius, quam unquam ante amicam illam pacificationem fuerat.
Etenim d.
Lutherus paulo post librum illum Germanicum,
brevem confessionem appellatum, in nos profudit, in quo tot haeresium haereticorumque monstra nobis infert, totque diabolorum plaustra in nos exonerat, diabolo et nos et sancta Christi ecclesias tradens.
Praeterea colloquuti sumus superioribus annis Tiguri cum d.
Calvino atque Farello, dominis colendissimis fratribusque charissimis.
Conscripta est consensio.
Ea res Westphalum excitavit, qui mox omnes prope pastores tractus maris Balthici in societatem belli attraxit, qui omnes mirum profuderunt confessionum copiam, omnes tamen in Augustanam illam respicientes.
Quid quod isti omnes nulla re magis offensi sunt quam quod Calvinus suam doctrinam cum Augustanae confessionis doctrina, tamquam minime
dispares, coniungere voluit? Neque enim satisfaceret his hominibus qui modeste fateretur recipere se confessionem Augustanam, sed intellectu vel sensu sano.
Quid ergo videntur isti petere aliud, quam ut, praeterita semel doctrina ecclesiarum nostrarum nostraque loquendi ratione, simpliciter recipiamus confessionem Augustanam, una cum Apologia?  Atque si quando pro sarcienda concordia colloquium instituatur cum Saxonibus, procul dubio neque postremas partes in eo, neque minimum suffragiorum
numerum habituri sunt illi ipsi importuni homines, qui nunc quoque regem Danię et electorem Saxonem, quod ipse quoque commemoras, in Philippum armarunt.
Unde illud quoque colligimus, in colloquio illo, quod tantopere expetendum videtur, Philippi authoritatem, viri alioqui extra controversiam docti, pii et nobis atque piis omnibus non iniqui, non multum valituram.
Quae et in Wormatiensi non plus potuit, quam quod isti secedentes a symmystis omnibus, oblata prius praesidi Iulio condemnatione
nostra, discesserunt etc.
Cumque plene et perspicue nostram de redemptione generis humani per Christum, de ministerio verbi et sacramentorum in  consensione nostra expresserimus (sententiam) et diserte satis testati simus, nos in sacramentis non nuda agnoscere signa, qui factum est, obsecro, ut cum toties iam congressus sis, non cum furiosis istis, sed cum moderatioribus alioqui hominibus, de quibus nonnulla spes est fore ut se concordiae accommodent, ne semel quidem consensionem illam nostram
apud ipsos protuleris? Intellexisti haud dubie etiam ab his non istam sed aliud et amplius quiddam a nobis requiri.
Ante sesquiannum colloqu(u)tus est cum d.
Brentio vir clarissimus d.
Ioannes a Lasco, qui et ipse pro sua pietate omnes pertentavit concordiae vias.
Verum in quem finem erupit colloquium, aut quae illi spes mutui consensus aperta est? Diserte et absque involucro ipse princeps illustrissimus illi dixisse fertur: Si vis pacatas videre ecclesias, delectarisque tantopere vera et stabili concordia, agnosce simpliciter confessionem Aug.
et tuis illis in ecclesia peregrinorum hominibus persuadeto, ut
ubicunque sint Germanis sese coniungant ecclesiis.
Ac dum idem ille Ioannes a Lasco paulo post libellum edidisset cui titulum fecit: Purgatio ministrorum ecclesiae peregrinorum Francforti adversus eorum calumnias, qui ipsorum doctrinam de Christi domini in coena sua praesentia dissensionis accusant ab Augustana confessione: quam, obsecro, gratiam retulit ab istis hominibus? aut quid hic periculosus alioqui conatus eius concordiae negotio contulit? Nolumus hic quicquam dicere.
Loquantur scripta ipsa quae contra Ioannem a Lasco hanc unam ob rem ab
istis hominibus sunt edita: verum quid haec commemoramus peregrina, cum tu ipse hac aestate semel et iterum colloqu(u)tus sis cum spei melioris hominibus.
At quid invenisti, obsecro? Expertus es illos humanos quidem esse ac benignos satis, nihilominus tamen, quod multis hic exponimus, nec sine causa tantopere inculcamus, illos perpetuo ad confessionem August.
tanquam ad sacram recurrere ancoram, illam ipsam post longas ambages verborum, postque involucra semper obiicere, ac nisi ei subscribatur
a nobis modicam reconciliationis aut pacificationis spem relinquere.
Etenim constringuntur hoc veluti vinculo quam arctissime, cum ipsi tum et illustrissimi principes.
Neque temere, ut videtur permultis, metuunt plerique facile fieri posse, ut totum religionis negotium vel propter unicum eucharistiae articulum in summum adducatur discrimen.
Imperator enim cum omnibus imperii ordinibus dissimulavit hucusque adeoque se dissimulaturum ad religionis diversitatem, ad futurum usque concilium promisit, modo Protestantes in iis perseverent, quae confessione oblata professi sunt, neque ullo modo illis accedant, qui idola diiciunt et corporalem Christi in coena praesentiam negant.
Extant adhuc eius rei locupletissimi testes, Recessus imperii Germanice impressi.
Quid quod in consequentibus comitiis omnibus, ab Augustanis illis ad
Reginoburgensia haec ultima usque celebratis, semper et unice cautum est, ut solis Protestantibus data videatur pax, alienis a confessione Augustana praeclusa, adeoque sacramentarii nominatim sint exclusi? Proinde cum hac veluti necessitate summa sint constricti, non mirantur illi, qui haec moverunt, cur tantopere a nobis requiratur subscriptio et cur non tueantur atque etiam profiteantur multi synceriorem ecclesiarum nostrarum doctrinam, cui alioqui non sunt iniqui.
Quibus omnibus illud quoque
non leve accedit, quod illustrissimis sanctissimisque evangelicae religionis principibus sedulo a versutis huius saeculi filiis inculcatur, cavendum ipsis esse modis omnibus, ne vel suspicionem levitatis incurrant, idque apud imperatorem, apud reges, principes atque omnes ordines imperii, apud quos semel professi sint oblata confessione August.
fidem suam, quam in coenae negotio ita proposuerint, ut ipse Caesar et qui se appellant catholicos approbarint illum articulum.
Caeterum a levitatis nota
ipsos minime expurgari posse, si nunc cum illis ecclesiis consentiant, aut illas utcunque ferre velle profiteantur, quae in celebribus illis comitiis, dum Protestantes veluti in gratiam sunt recepti, hae nominatim sunt damnatae, et hactenus in omnibus comitiis sub nomine Sacramentariorum exclusae.
Videmus alioqui nonnullas urbes in illis ipsis Augustanis comitiis nominatim damnatas non potuisse recipi, neque receptas esse in societatem Protestantium nisi per subscriptionem confessionis
Augustanae.
Verum ut eo unde digressi sumus redeamus, cum tu ipse praeterita aestate ageres cum principibus ipsorumque concionatoribus, viris doctis, benignis et moderatis, quid, obsecro, tuo efficisti colloquio? Reliquisti in illorum manibus confessionem nomine Helveticarum et Sabaudicarum ecclesiarum aeditam, quae sola abunde testari possit non in alium finem istiusmodi colloquia spectare, quam modo diximus.
Confessio enim illa, quam insciis nobis obtulisti, magis in ipsorum doctrinam inclinat, quam
nostram simpliciter exponat.
Unde nos illam agnoscere non potuimus, ac te Tiguri in coetu fratrum, sicut scis, hortati sumus, ut ab huiusmodi confessionibus scribendis et offerendis principibus abstineas.
Nihilominus nunc quoque iterum ad principum illustrissimorum concionatores venisti Wormaciam in colloquium, aliud interim agens, causam nempe vinctorum Iesu Christi in Gallia, et novam rursus confessionem conscripsisti, et colloquium postulasti.
Qualem vero confessionem? Talem omnino, qualem
subinde dicimus et requirendam a nobis per illos, et dandam a nobis, si modo aliquid pacificationis sperare voluerimus.
Talem enim confessionem vel ipse scripsisti, vel ab alio scriptam obtulisti, quae in omnibus confessioni Aug.
consentiat, accedat, quinimo nominatim ipsam profiteatur.
Excipis tamen, id quod interim probamus et laudamus, eucharistiae articulum, in quo adhuc aliquot haereant controversiae.
Interea nos non arbitramur ecclesias Galliae puriores ea omnia, tametsi tu excipias
eucharistiae articulum, agnituras, quae isti in sua illa confessione August.
profitentur.
Cuius quidem generis inter alia esse putamus: baptismi aquae necessitatem in infantibus ad salutem, confessionem item quae fit sacerdoti et absolutionem privatam, ut nunc alia non commemoremus.
Nos certe in his, nedum in articulo eucharistiae, Augustanam confessionem non sequimur, neque illam unquam simpliciter recipere voluerunt ecclesiae Helvetiorum, sicuti prius quoque exposuimus, dum mentionem
faceremus, quae in negotio concordiae acta sint per d.
Bucerum.
Proinde quum haec ita habeant, non temere diximus, quod modo repetimus, nobis nondum esse persuasum, colloquium cum istis hominibus unicam illam esse viam per quam veniatur ad veram solidam stabilemque concordiam, cum in omnibus hactenus habitis colloquiis constantissime nostris ecclesiis obtrudatur in omnibus confessio Augustana simpliciter recipienda, adeoque huc spectent istorum omnia, ut relictis nostris ad ipsos concedamus:
quod cum illis dare non possimus, nisi contra fidem officium atque conscientiam facere libeat, tu iam cogita quam bene rebus ecclesiae nostrae consulas, qui profectionibus susceptis ad principes et eorum ministros, hoc impetratum cupis, quod cum tot tantisque coniunctum est et difficultatibus et discriminibus.
Scimus autem ecclesias Gallicas, adde et peregrinorum per Germaniam, minime a nobis postulare ut aliquid obscurum, impexum aut veritati incongruum recipiamus, quo ipsis liceat esse
tutioribus et tranquillis magis.
Agnoscimus item pace et concordia inter fratres nihil esse optabilius et iucundius.
Beati pacifici, ait dominus, quoniam filii dei vocabuntur.
Interim te quoque cum omnibus sanctis agnoscere non dubitamus, propter pacem ne latum quidem pilum a veritate confessa et simplicitate sancta recedendum, aut tantillum contra conscientiam recipiendum esse, maxime cum illud quoque domini dictum celebre sit: Non veni pacem mittere sed gladium etc.
Molesta sane res est, et
tantum non abominabilis infirmorum offensio.
Sed quid, obsecro, facias, praesertim cum te constringant diserta domini mandata et periculum sit ne per pacificationem illam obscuram non modo non tollatur offensio iam inveterata et hoc minus noxia, sed conduplicetur potius renovata? Proinde fraterne hortamur ac obsecramus te, honorande domine et frater charissime, ne unquam obliviscaris verborum domini nostri et apostoli eius dicentis: Estote prudentes sicut serpentes et simplices tanquam columbae!
Videte ut circumspecte ambuletis ut sapientes, redimentes occasionem, quod dies mali sint, ac temperes ac caveas tibi posthac ne principibus viris ea pollicearis quae non modo difficillia et discriminibus plena sunt, sed etiam ad cognitionem et consultationem pertinent multorum, neve tot talesque pergas conscribere confessiones, quas vel postea multis declarare, atque ita in odium et amicorum et hostium incurrere cogaris, vel, si quando deveniendum sit ad colloquium, nos, fratres tuos, tibi
adversarios sis habiturus, qui sane, tametsi ex animo propensi simus ad sanctam concordiam cum illis ineundam, qui eundem Christum nobiscum contra Antichristum praedicant, tamen dubiis et obscuris verbis vel sententiis in confessione nostra nullo modo uti volumus, cum sciamus omnium sententia semper receptum fuisse pro indubitato: confessiones fidei semper, maxime autem cum de rebus agitur quae in controversia sunt, esse debere maxime simplices et perspicaces, minimeque dubias ancipites aut
obscuras, ne, dum cum aliquibus componitur, cum multo pluribus aliter affectis graviora bella suscipiantur, aut posteritati res per se clara, in gratiam hominum, nimio concordiae studio nebulis involvatur.
Edita est autem a nobis Consensio qua plene et perspicue, et ita ut in ecclesiis nostris docetur et creditur, exposita est tota causa redemptionis nostrae, ministerii item verbi ac sacramentorum.
In ea perseveremus, obsecro, ut ita inter nos firma perpetuaque constet concordia, neque repudiemus interim paria nobiscum sentiente
s.
Si autem viderimus aliquid his nostris obscurius aut intricatius aliis dandum esse a nobis, aut viderimus nobis aequioribus illis nostris fratribus virisque illustribus neque opportunum neque commodum esse, per Imperii quaedam decreta, vel propter alias rationes, nos ita, ut sumus, sentimus et loquimur, vel recipere palam vel pacisci nobiscum, utantur sane illi suis moribus, placitis atque loquendi rationibus, sinant autem nos uti nostris.
Saltem coherceant, si possunt, petulantia  et magis
ferocia ingenia inter ipsos, ne pergant huiusmodi scripta subinde profundere, quae a nobis ex fide et officio praeteriri aut dissimulari silendo non possunt.
Proinde si nihil melius aut maius aut syncerius impetrari potest, colamus saltem inter nos pacem et feramus nos invicem, donec meliora tempora et occasiones feliciores dederit dominus.
Hunc oremus interea sedulo ut quod humana prudentia, sedulitate et opera sanari non potest, divina curetur potentia, sapientia atque gratia.
Vale, chare in
domino frater, et nos symmystis tuis commenda ac ipsos nostro nomine diligenter salutare digneris.
^$Tiguri decembr. 15. Anno 1557.
<un>Pastores et professores theologiae, ministri Tigurinae ecclesiae.
<lz>Intelligit tua prudentia et pietas non quibusvis hanc epistolam esse communicandam aut spargendam passim, quod calumniatores et dissensionibus gaudentes omnia quae contigerint abripiant ad incommoda ecclesiae Christi et propaganda et firmanda.
Dominus Iesus concedat nobis pacem stabilem et sanctam.
<lz>[Adresse:] Clarissimo viro d.
Theodoro Bezae Lausannae sacras profitenti literas, domino et fratri nostro colendissimo et charissimo.
