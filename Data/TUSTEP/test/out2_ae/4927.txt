<nr>4927</nr>
<ae>Edmund Grindal an Bullinger.</ae>
Fulham, 13. August 1569.
Zürich StA, E II 369, 67.
Ep.Tig. I, S. 122f.
Orig. (Aut.!)
Sal[us] in Christo.      Quod rarius ad pietatem tuam
sc[ribo], charissime d. Bullingere, imputabis pręteritis
bellis et interrupto commercio Belgico. Lib[ros] tuos de
Origine error[um] et Conciliis superiori anno accepi, pro
quibus etiam magnas gratias ag[o].
Dissidia illa in ecclesia nostra Londino-be[lgi]ca, (de
quibus ad me scripsisti,) per dei gra[t]iam consopita sunt.
Vestrarum ecclesiarum iudicia plurimum nobis profuerunt.
In vici[no] nostro Belgio Albanus plane Phalarismum
exer[cet]. Locupletiores omnes, cuiuscunque sunt religionis,
summo vivunt in discrimine; rapiuntur en[im] homines in dies
ad supplicia, ditiores praesertim, nulla observata iuris
forma. De rebus Galli[cis] vos omnia melius nostis. Nos dei
benignitat[e] in magna tranquillitate sumus, utut nobis
mine[tur] Albanus. Commercium Belgicum hac ratione
in[ter]ruptum fuit. Superiore hyeme naves Hispani[ae], quae
Albano a papa mediantibus Genuensib[us] mercatoribus
pecuniam advehebant, vi tempes[ta]tum in nostros portus,
quos habemus plurimos et tutissimos, adacti sunt. Summa
erat, credo, 300 millia coronatorum. Hanc summam quasi
divinitus missam omnibus circumcirca regionibus bello
ardentibus regina nostra, ut in omnem eventum pecuniam in
promptu haberet, voluit ab ipsis mercatoribus mutuo accipere
data cautione sufficienti de sorte et de foenore suo tempore
restituendis, quod apud caeteros principes saepe in usu
fuit. Albanus hoc audito fecit omnes nostros mercatores una
cum suis navibus et mercibus in Belgio arrestari; nostri
idem fecerunt Hispanis et Belgis. Itaque nunc nostri
coguntur Hamburgi, loco non tam commodo, sua commercia
exercere idque non sine damno totius Belgii.
In Scotia nobis vicina omnia (ut prius) geruntur auspiciis
pueri regis. Administratio est penes eximium virum d.
Iacobum Stuartum, Moraviae comitem, avunculum ipsius regis,
cui iam caeteri proceres, qui ante repugnabant, sese
submiserunt. De religionis negotio apud illos quęstio
non fuit; nam utraque pars doctrinam evangelii tum, quum
maxime dissidebant, profitebatur et adhuc profitetur.
Scotiae regina, quae adhuc sub satis honorifica et libera
custodia apud nos detinetur, hanc Scotiae gubernationem
ratam non habet et sibi iniuriam fieri putat. Sollicitat
igitur suos, quantum potest, sed nisi externis auxiliis
iuvetur, non poterit facile regnum recuperare.
Haec sunt, quae de nostris et vicinorum nostrorum rebus hoc
tempore scribere volui. D. Hornus, Parkhurstus, Iuellus,
Coxus, Sandus, Pylkingtonus omnes recte valent et me,
ipsorum nomine, si quando rescriberem, ut tuam pietatem
resalutarem, rogarunt. Salutato, queso, ex me d. Rodolphum
Gvalterum et caeteros tuos symmistas. Commendate nos
precibus vestris domino. Dominus Iesus te nobis et ecclesiae
suae diu incolumem conservet, frater in domino colendissime
et charissime!  Fulhamiae ad ripam Thamesis  13^#'o augusti
1569.
Tuae pietati deditissimus in domino Edm[undus] Grindallus,
episcopus Londinensis.
Frater noster Iohannes Abelus ante aliquot menses post
longos ex calculo cruciatus hanc vitam cum meliore
commutavit.
Reverendo in Christo domino Henricho Bullingero seniori,
ecclesiae Tigurinae ministro fidelissimo et fratri in
Christo charissimo.             Tiguri.
Tradantur typographis Tigurinis Francofurti ad manum.
