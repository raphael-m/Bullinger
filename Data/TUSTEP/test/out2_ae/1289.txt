<nr>1289</nr>
<ae>Henry Gray an Bullinger</ae>
London, 21. Dezember 1551.
Zur.lett. III,  S. 3f.
Ep.Tig. III,  S. 2f.
Salutem in domino.
Quod literas antehac a me nullas accepisti, charissime
Bullingere, - quibus et meam erga te benevolentiam, quam
plurimis rationibus commeruisti, testificari, et pro tua
incredibili erga me humanitate, quam habeo perspectissimam,
gratias ex animo agere possem, - nihil aliud in causa fuit,
quam reipublicae nostrae negocia, quibus omne meum studium,
labor et diligentia impendenda fuit, nisi vellem nec meo in
deum officio nec dignitati meae nec multorum expectationi
omnino satisfacere. Facile igitur hanc tantam perferes
moram, praesertim cum meum erga te amorem nullo modo, et
tempore multo minus, minui posse confidas velim. De libello,
quem mei nominis auspiciis edidisti, non solum mea ipsius
sed totius etiam ecclesiae christianae causa quas debeo
gratias ago, divinamque erga suam ecclesiam bonitatem et (ut
apud Paulum est) <gr> jilanJrwpian</gr> agnosco, quod
huiusmodi luminibus suam ecclesiam ornare et illustrare
voluerit, ut qui rudiores sumus eos in tuta verae religionis
via sequamur duces, qui et possint pro iis quae a deo
acceperunt donis, et velint pro sua in fratres pietate,
sedulo qua insistendum via est praemonstrare. Actum siquidem
de nobis esset, nisi huiusmodi in sua ecclesia parasset
columnas, quae eam alioquin absque omni dubitatione ruituram
sustentare possent. Multum etiam me tibi debere fateor vel
filiÄ™ meae nomine, quod sanctissimis tuis scriptis
nunquam
non ad veram in Christo fidem, sacrarum literarum studium,
morum integritatem et vitae innocentiam horteris; quod ut
deinceps facias, quam diligentissime, vehementer abs te
contendo. Vale, ornatissime Bullingere, et tuos in ecclesia
conatus bene fortunet deus optimus maximus teque semper
tueatur! Ex aedibus meis Londini 21. decembris 1551.
Henrichus, Suffolchiae dux.
Clarissimo viro d. Henricho Bullingero, fratri suo
charissimo.
