<nr>[20292]</nr>
<ae>Georg Frölich an Bullinger</ae>
(Kaufbeuren), 24. Dezember 1550.
Zürich StA, E II 346, 263. / Orig.(Aut.)
Quas 6. decembris ad me scripsisti, una cum Halleri nostri,
viri optimi, literis
ad me perlatę sunt. Gaudeo meas 24. octobris utcunque
parum complectentes tibi
exhibitas esse. Volebam omnino ad vos iter arripere
consultationis gratia, sed
partim hiemis duritas, partim expeditiones, in quibus nunc
mundus est,
obstiterunt; facile enim quis rebus ita stantibus impingit.
Quanquam vero iter
meum distulerim hactenus, animum tamen nondum mutavi,
visurus autem occasionem
aurę et condicionum huius seculi faciam, quod expetibile
videbatur. Interea
24. octobris iterum ad te scripsi et iam tertium. Quodsi
nullas accepisti,
tabellariorum iniuria factum esse putabo; illis siquidem
nihil, quod magni sit
pensi, inerat. Ad dominum autem Vadianum quidam vir integer
ait se aliquid
memorabile scripsisse; si ex illo nihil adhuc percepisti,
poteris illum
appellare per literas, num brevi literas sine subscriptione
acceperit.
Mercatores pro certo affirmant Turcam proximo anno in
Hungariam irrupturum atque
iamiam fortes copias immittere; sacrifici autem vanum
rumorem hunc esse aiunt et
plus referre rebelles in religione debellari quam arma in
Turcam diu non
venturum convertere. Copię nostrę/vestrę in dies
propinquius ad
Pedemontana accedunt. Equitatus, qui in Retia Inferiori
fuit, paucos ante dies
Rutlingam venit. Belli pręfecti clam constituuntur,
quotquot haberi possunt.
In Saxonia non obstante hiemis(?) in tempestatibus
belligeratur, adeo ut etiam
res in dubium veniat, utra pars hactenus fęlicius
pugnarit. Feruntur esse in
diocesi Bremensi tam pedestres quam equestres copie forteis
se Mauricio
Saxonię oppositurę; hinc fere terror videtur apparere
in populo molli.
Aquilę animus fortassis maior est viribus corporis;
mirere profecto, qui
vitalis aura ex hac cavercula spirare queat. Vult me iudice
deus mirabili et
quasi incognoscibili modo corripere, ut vindictam fortassis
inopinatiorem deinde
sumat. Quę de persecutione innuis, utinam ne nimium certa
sint. Oportet, ut
crudelia eveniunt aut vaticinia omnia mendaciis arguentur;
merentur hęc
peccata nostra in hodiernum usque diem exuberantia. Si ex
mille unus esset, qui
ad preteritas atque adhuc duraturas calamitates resipuisset,
dominus haud dubie
misereretur nostri; verum adeo cecus est mundus, ut illum in
cęcitate sua
penitus pessum iri oporteat. Multa mihi essent tecum
communicanda, quę scripta
refugiunt; dabo tamen operam, ut reliqua olim intelligas.
Ego cum meis valeo
inter adoratores Baal; video etiam ante fores pressuram
prope Babilonicam.
Dominus confortet suos. Amen.  24. decembris 1550.
Tuus G[eorgius] L[aetus].
Prestantissimo viro d. Henricho Bullingero, ecclesię
Tigurinę pastori
vigilantissimo.
                      Zur[ich].
