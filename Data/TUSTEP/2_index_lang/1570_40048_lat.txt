<nr>[40048]</nr>
<ae>Thomas Erastus an Bullinger.</ae>
(Heidelberg, bald nach 5. Juni 1570.)
Zürich StA, E II 345, 743f. / Orig.(Aut.)
[ZZB, Ms. S 122, 109; Simler datiert auf ca. 20. Juli 1570.]
P.S. D.   Iam aliquot ad te mensibus, vir clarissime, nihil
scripsi, partim
quia abfui, partim quia tabellariis carui. Nunc pauca
scribam, quae mihi
occurrunt. Nuptias hic celebravimus magnifice, de quibus
ideo nihil ad te, quia
neque cupis intelligere neque mea ea decet scribere, ut qui
pleraque ignorem
videreque noluerim. Princeps Casimirus noluit se coniungi a
Datheno aut
Oleviano, sed vocavit Bretta Willingum. Pessime ea res
habuit nostros. Saxo ei
iussit indicari, ut Casimirum et filiam haberet commendatos,
et si abs
contentiosis istis (puto vocavit eos certaministros)
pelleretur, ad se veniret;
non se ei defuturum. Concionator aulicus, ut audio, non
abhorret a veritate,
tametsi eum concio quaedam Oleviani supra modum inepta et
conviciorum
calumniarumque plena vehementer commoverit, adeo ut principi
electori dixisse
feratur se scriptis nostris facile assensurum, a quibus vox
viva tantum absit,
quantum non crediderit antea, id quod ipsemet audierit.
Hortatus etiam dicitur
principem, ut horum intemperiem hominum compescat, siquidem
pacem cupiat.
Quae disputaverint nuper in 6 theologorum promotione
Witebergenses, proximis
accipietis nundinis. Exemplar thesium, itemque orationum
habere non potui, alias
misissem. Vix data mihi est legendi potestas; perlegi
raptim, atque ita mihi
satis fecerunt, ut miratus sim hominum illorum eruditionem
et iudicia. Ex
professo contra trinitatis hostes et ubiquitatis defensores
scribunt et orant et
nervose quidem ac docte. Spero causam fore hoc scriptum
maximorum bonorum. Ibi
tum fuit aut paulo ante Iacobus Andreae, qui iratus inde
abiit palam dicens eos
Zvinglianos esse sive Calvinianos. Certum est cathedram
scholae et ecclesiae
illic iam teneri a nostris hominibus, quod antehac factum
non fuit; praeter
silicernium illud Maiorem nullus est, sicut audio, qui non
aperte nobiscum sentiat, ut ex thesibus abunde liquet.
Comitia nunc sunt prae foris; puto hac septimana
propositionem explicandam.
Elector, puto, aderit per dies plus minus octo; principes
caeteri omnes abiere
domum quisque suam. Saxo Caesari occurrit in itinere cumque
eo contulit de rebus
nescio quibus. Hic ludos celebrarunt equestres, alios.
Saxones mirati sunt
nostrum semper in gynaecoeo sedere; nam alibi vix est
conspectus in talibus
ludis. Vereor equidem, ne apud eos omnem amiserit
authoritatem, quam habuit, si
modo aliquam habuit. Nihil est certius quam nos fuisse notos
et factos nunc
notiores. Concionatorem filiae reliquit Augustus proprium,
qui caveat, ne in negocio coenae perperam instituatur.
De rebus nostris quid dicam, vix scio. Nostri antiquum
obtinent putantque, si
violandum ius sit, inprimis regni causa violandum esse;
pergunt strenue invitis
deo et hominibus. Heri pro concione in duobus templis
significarunt populo suo
se velle restituere privatam illam absolutionem vocatam
(ipsi iudicationem seu
institutionem nominant), quam ut rem pessimam,
superstitiosam,  papisticam
magnis ante clamoribus damnarunt ac reiecerunt. Qua fronte
nunc revocent, quod
ante non sine contentione vix potuerunt tollere, nescio,
nisi quod scio frontem
nos nullam habere. Praeter nunum adhuc dimissum scio neminem
propter
excommunicationem. Summa est: ipsi sunt princeps et, quod
volunt, faciunt in
talibus et quidem plus etiam, quam ipse audeat princeps
facere. Qui a consiliis
sunt, fortiter resistunt omnes uno excepto. Quantum boni ex
conatu istorum
consecuturum sit, vident mediocriter oculati. Faxit deus, ut
non cum zizania paulo post etiam tritium eradicetur.
Affinem meum iam vobis misisse scriptum confido, quod ex
postremis tuis cum
nondum missum intelligerem, valde dolui. Longum est atque
ideo tardius describi
potuit. Scripsi ei nunc, ut, si nondum miserit, continuo
mittat, facturumque mihi persuadeo.
De Rodolphis vestris nihil nunc dicam, ex quorum literis
ipsi intelligetis,
quomodo habeant. Hypocaustum propediem perficietur, quod
inchoatum propter
nuptias finiri non potui occupatis artificibus in aliis
rebus principis.
Domino Iohanni Wolfio velim indices (non enim vacat nunc
mihi propter plurima
negocia vel ipsi vel domino Gvalthero vel aliis ullis
scribere; scripsissem
autem libenter etiam d. Lavatero etc.) nos hic habere nunc
chirurgum Italum, qui
isthac transiit Clavenna, qui sane praeclare in suo munere
hucusque sese gerit.
Apud hunc, inquam, posset filius eius praeclare institui
eaque discere, quae
nostri homines nunquam viderunt. Autor ei sim, siquidem
facere ullo modo possit,
ut huc eum mittat. Scio certo, non poenitebit eum facti; nam
praeterquam quod
morbos omnis generis videbit quotidie (confluunt enim ad eum
undique) plurimos
eorumque felicem admodum curationem, videbit etiam sectiones
corporum, audiet
medicorum crebra colloquia, lectiones interdum, pharmacorum
confectiones
inspiciet, ..enique, quod volet, nunc habebit, si studiis
suis consultum cupiet.
Haec sunt, quae nunc scribere ad vos potui quaeque valde
nunc occupato mihi
occurrerunt. Novi nihil scio prorsus, scriptione quod sit
dignum. Gallicae res
videntur deteriores fore, dum ex consilio Albani rex bellum
trahit. Res Maurorum
in Hispania feruntur ipsę quoque minus succedere. Et sane
non video,  quomodo
bene sperem, quotiens subditi magistratui resistunt; sed
novit dominus, quid
apud se concluserit. Deum optimum maximum ex toto corde oro,
ut vos omnes servet
incolumes; vobis benedicat operasque vestras et studia
fortunet, ut hactenus
fecit, cum nominis sui gloria. Amen. Oro te, mi domine
Bullingere honorande, ut
me caeteris dominis fratribus et collegis tuis quam
officiosissime commendes
eosque verbis meis plurimum salutes. Scribere, ut paulo ante
dixi, nunc non
potui; alias, ut spero, quod neglectum iam est, compensabo.
Forte his canicularibus ad vos excurram.
Tuae praestantiae observantissimus Thomas Erastus.
Viro clarissimo d. Henrico Bullingero, ecclesiae Tigurino
ministro primario,
domino suo instar [patris se]mper colendissimo.
