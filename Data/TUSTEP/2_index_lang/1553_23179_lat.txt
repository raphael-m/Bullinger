<nr>[23179]</nr>
<ae>Bullinger an Johannes Calvin</ae>
ZÃ¼rich, 14. September 1553.
Druck.
Ep.Calv. 1798 (XIV, 621f)
Simul et se abire iam, et si quid scribere velim Genevam,
hic mihi significavit. Idcirco vix ista scribere potui.
Accepi tuas, frater carissime. Audivi Gvalterum nostrum qui
me sollicitum et anxium reddidit. Ne recesseris, oro, ab ea
ecclesia quae tot habet viros excellentes. Memineris illius
ex Actis apostolicis: Noli timere, nam multus est mihi
adhuc in hac urbe populus. Tametsi enim sunt porci et canes
multo plures quam velimus, propter electos tamen multa sunt
toleranda. Praeterea non ignoras quantum acturi sint
tripudium, omnes qui in Gallia Christum oderunt: quanto
denique periculo exsules Gallos exposueris si discesseris.
Mane ergo, mane et patere quaecunque dominus immiserit
probra, contemptiones, pericula, mala. Non deseret te
dominus. Per multas tribulationes oportet nos ingredi in
regnum dei. Obtulit quidem dominus materiam per occasionem
accommodatissimam amplissimo senatui Genevensi se et
ecclesiam expurgandi a labe seu foeditate haereseos, dum
Servetum illum Hispanum in manus eius dedit. Novit hunc bona
pars orbis christiani vel ex blasphemis libris editis de
erroribus trinitatis, et iis quae edidit mere iudaica pro
iustificatione operum<f1>De iustitia regni christi capitula quatuor, 1532.<fe>. Audis illum nunc alio edito libro
semetipsum superasse impietate. Si ergo huic rependeret
amplissimus senatus, quod blasphemo nebuloni debetur, totus
orbis cerneret Genevenses blasphemos odisse haereticos, qui
vere sunt pertinaces haeretici, gladio iustitiae persequi,
et gloriam maiestatis divinae vindicare. Verum si hoc non
fecerint, tuum tamen non fuerit deserta illa ecclesia aliis
quoque malis occasionem praebere. Pugna intrepide, deo
confide per Christum, implora eius consilium et auxilium, ut
te eripiat. Iuvamus te certatim orationibus nostris. Vive et
vale.  14. sept. 1553.  Tiguri.
