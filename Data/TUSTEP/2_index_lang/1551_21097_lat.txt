<nr>[21097]</nr>
<ae>Johannes Gast an Bullinger</ae>
Basel, 28. April 1551.
Zürich StA, E II 366, 137. / Orig.(Aut.)
S. in domino.  Adhibui omnem diligentiam in quęrenda
conditione Italo a te mihi et Cęlio commendato, sed
frustra cucurri ad omnes mercatores, qui uno ore
responderunt se non indigere servitio, se domi habere uxores
et liberos, qui galeros optime scirent absolvere, et
sarctores nostri sedulo instant, ne peregrinus, qui
fortassis melius nosset exercere hanc artem, apud nos
hereat, iuxta proverbium vetus "Figulus odit figulum."
Proficiscitur bonus vir Argentinam; illic fortassis melius
sibi consultum erit quam apud nos.
Vadiani obitus omnibus piis dolet; verum quis pugnabit
contra deum, qui illum ad se post multos labores absolutos
vocavit ad quietem et ad gaudia aeterna. Ecclesiae suae
dabit simili dignitate et doctrina excellentem, qui
adflictos consolaturus est. Plaga domini prę foribus est;
Turca imminet cervicibus nostris. Hungari timore magno sunt
perculsi, Bavari nesciunt, quo se vertant, et non mirum,
quia sentiunt dominum contra se pugnaturos ob sanguinem
innocentem, quem effuderunt iam a multis annis. Budae est
ingens Turcicus exercitus, equitatus magnus, qui incursiones
faciant in proximas civitates. Desunt Ferdinando regi
pecuniae, principes cum populo habet alienatos. Quid faciet
invito exercitu, qui mallent Turcam vincere et regem perire,
quam regem victorem.
Pestilentialis lues parum nos vexat. Internę sunt
inflammationes, quibus incenduntur homines, ut delirent ad
dies aliquot et tandem recuperata parum sanitate mox efflant
animam. Hocque malum venit propter nostram ingratitudinem
erga verbum dei et eius ministros.
Arg[ent]inensis ecclesia se adhuc bene habet et constans est
in asserenda Christi veritate. Papistae etsi sunt feroces et
impudentes, tamen nihil audent ob timorem populi, latitant
domi varia cogitantes.
Ioannes Swikerus a Sickingen optimum virum ad se vocavit,
quem apud se retinere vult reclamantibus episcopis, ut
concionetur sibi et domesticis evangelii doctrinam, iuxta
Eberburg arcem dedit illi ecclesiam, in qua concionatur
constantissime.  Vale.  Basileę  28. aprilis 1551.
T[uus] Gastius ex animo.
Myconius iterum concionatur, senex optimus et
valetudinarius. Pestis hodie absumpsit 8.
An den eherwurdigen herren meyster Heinrich Bullinger,
lutpriester zuͦ Zurich, mynem gunstigen herren.
                                                  Zurich.
