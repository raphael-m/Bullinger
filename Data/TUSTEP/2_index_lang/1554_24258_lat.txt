<nr>[24258]</nr>
<ae>Pier Paolo Vergerio an Bullinger,</ae>
Tübingen, 20. Dezember 1554.
Uürich StA, E II 356, 640. / Orig.(Aut.)
Laelius noster narrabit tibi, optime frater, cur nunc non
venerim et quando et quamobrem sim venturus ad vos. Valeo
dei benignitate, sed obruor laboribus tamen, et dominus
sustentat me. Orant me fratres, qui Venetiis sunt, ne
praetermittam occasionem hanc compellandi legatum illum, de
quo narrabit Laelius; nam sciunt magnam existere inter nos
necessitudinem iam a pueris. Ego itaque tum fratrum eorum
causa, tum quum legatus me invitavit, ad colloquium hodie
Tubingam descendens confero me Chepingam, ubi illum
expectabo. Urgent frigora, mala sunt itinera, maioribus
valde sumptibus premar; sed negotium Christi est, cui
servio, neque ommittendum. Princeps me audiente legit, quid
de te scripserim in responso meo impresso ad Catalogum
haereticorum, in quo fuisti neglectus; tres enim concinavi
ex neglectis, ducem, te, Fallesium. Facio nunc eum libellum
Latinum hortatu ducis.
Tandem Volm[arius] eiecit Theod[orum], iniuria quidem, sat
scio; imo omnes convictores deseruerunt hominem. Suscepi ego
adolescentem in gratiam patris et Tigurinorum meorum, quibus
cupio maiora officia praestare. Nunc discessurus, quia me
absente coquina mea conquiescit, curavi illi bonum civem,
apud quem degat; ubi rediero, si mecum esse voluerit, non
recusabo. Oravit me, ut haec ad te et ut patri eum
commendarem, quod facio. Iure testor illum proficere; saltem
excitatus est a quodam veluti somno, quo superiore anno mihi
videbatur oppressus, et bene spero de eo. Salvere iubeo tres
generos, filios meos carissimos, atque alios etiam fratres.
Orate pro me. Deus vobiscum. Tubingae  20. decembris 1554.
Vergerius.
D. Bullingero.
