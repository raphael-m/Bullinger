<nr>[20157]</nr>
<ae>Die Zürcher Pfarrer an die Pfarrer von St. Gallen</ae>
4. Juli 1550.
Zürich StA, E II 337, 469.
Orig. Entwurf mit autogr. Korrekturen Bullingers.
Antwort auf undat. Brief der Pfarrer von St. Gallen (Zürich StA, E II 227, 466ff)
Unnser willige diennst, frünntlicher gruͦß, und was wir
üch eeren, liebs und
guͦtts vermögennd, sye üch bevoran alle zytt bereitt<f1>bevoran ... bereitt: vorab entboten.<fe>,
frommen unnd getrüwenn,
eerwirdigen, hoch- unnd wolgelertenn heerren und
fuͤrgeliepten bruͤderenn.
Üwer frünntlich schrybenn, belanngennd denn spännigen
ehehanndel Ludwigen Haga
unnd Rosina Zollickofferin [vgl. Näf, Vadian II 525-527!] habend wir sines ynhalts sampt
allem dem, das ir uff
unnser vorgend schryben geanntwort, unnd ouch des hanndels
wyteren berycht
gethonn, wol verstanndenn. Und wiewol wir unns dises unnd
anderen derglichenn
hänndlenn vil lieber wölltennd entschlahenn, yedoch so wir
vormals an üch unnser
lieb heerren unnd bruͤder uß besonderbarer liebe
geschribenn, zuͦ versuͦchenn,
ob wir die uneinigkeitt oder misßfäl, die sich (als wir
bericht warennd)
zwüschendt einer ersamen oberkeitt zuͦ Sanngallen unnd üch
denn dienern der
kilchenn daselbs zuͦtragenn, guͤtlich verrichtenn
möchtennd, habennd wir ouch
jetzunnd usß derselben liebe, üch uff üwer so frünntlich und
trunngenlich bitt
unnd begären üch unverzogennlich ze antworten, diß unnser
nach volgende meinung
zuͦschryben wöllenn, mitt ganntz flyssiger bitt, ir
wöllennd die von unns als üweren günnstigen zuͦ guͦt
uffnemen.
Des erstenn sinnd wir wol zefridenn, das ir mitt uns in dem
gehällennd, das ein
christennliche oberkeyt uß notwenndigen ursachen satzungen,
gott unnd sinem wort
nitt zewider, in eesachen setzen moge, das ouch die
unnderthonen somlichen
satzunngen gehorsam ze sin pflichtig unnd schuldig sinnd.
Dann wir unns
angesähen die gepür unnd billikeitt keines anderen zuͦ üch
versähen habend.* (*
a.R.: "habend" korr. v. Bull.s Hd. für ursprl. "mögend".)
Dem nach hörennd wir
gern, das die sach unnd der verdacht des obgemeltenn
zwytrachts unns
träffenlicher angebildet worden, dan er aber am im selbs
ist, unnd habennd also
gern geläßen, das ir schribennd, üch sye nitt wissend, das
ir mitt üweren
liebenn heerren unnd oberen ye kein spaan noch misßhäll
byßhar gehept habynnd.
Dann in denn kilchen Christi stadt es gar wol, wen die
oberen unnd diener der
kilchenn mitt gott in guͦtem unnd rächtem wol mitt
einanderen ziehennd. Dargegen
gebirt es vil zerstörunng unnd böses in den gmeinden, wenn
sye one nott uß
anfächtungen gägen andern verbittert fächtendt.
Das ir unns aber berichtennd, wie üwre herrenn und obern nu
die verbottnen grad
unnd sonderlich in die anderen unnd dritten linien der
bluͦttfrünntschafften des
dryundrissigesten jars der mindern zal von unnsern gnädigen
herrenn von Zürich
sampt anderen oberkeitten der christenlichen stetten
angenommen, gar nit
gewilliget, sunder die inen mit etwas anhangs vorbehept,
habent wir bißhar nitt
gewuͦst, sinnd ouch keins anderen bericht gsin, das das
die eesatzungen by üch
unnd unns glych angenommen syend unnd glych gebrucht
werdent. Nimpt uns vast
wunder, das ir oder die üweren in einer so billichenn unnd
dißer zyt notwendigen
sach, zuͦ derend doch die üweren des jetzt ergangnen
nünundvierzigesten jars
ouch geträtten sind, mitler zyt har ein besonders gehept
habennd. Doch lasßend
wir das selb in allem guͦtem beruͦwen.
Und kumend jetzund an den houptpuncten, da ir unßers raths
begärent, wie doch
den sachen zuͦ thuͦnd sye, alls wen die vor ernempten
personen, die ir ehe
domals bezogen habennd, do noch das verbott des dritten
grads by üch nitt
angenomen oder uffgelegt gsin, zuͦ rechtlicher erkantnus
kumend, allein ir
gwüsßne zuͦ erledigen, was dann je inen mitt gott unnd
guͦter gwüßne üwer unnd
der iren seelen sollind unnd mögind zuͦ antwort gebenn
etc. Da achtend wir,
diewyl die sach in ein zwyffel, spann und frag komen ist,
sölle sy nieman
billicher konen, ouch nieman baas dan vor gricht unnd rhat
erlüthert
ußgesprochen unnd vollendet werdenn, diewyl doch gott
sölliche spännige sachen
an gericht unnd rächt in sinem wort gewißen hat. Ist deshalb
unnßer rhaat, das
ir die personen dahyn wyßinnt. Da wirt aber der christlich
richter (ob gott wil)
wol wüsßen, was byßhar by üch verbotten oder nitt
verbottenn, ob diße sach
unnder dem verboth beschähen sye oder nitt, was ouch anderen
nachgelasßen sye
oder nit oder worumb oder ob diße sach denn vorgennden glich
sye oder was die
gägenwirtig zytt erfordere etc. Dann wir hierinn gar nit
richten weder wöllennd
noch söllennd. Das ist aber by unns gebrucht: was one gffar
unnd vor der
angenomen satzung beschähen ist, hat man unzertrendt blyben
lasßen. Da werdent
ouch üwere richter wol ermässen, was zimlich sye oder nitt
etc. Unnd ob es sich
aber begäbe, das durch ein urtheil der vilgedachten
oberkeitt der vorgenempt
Haga der Zollikofferin abgesprochen wurde, als das die
oberkeitt von des dritten
grads und von wegen anderer eehaften ursachenn, das
versprächen irer beiden
ufflößen unnd nüt wölt gelten lasßen, halten wir nitt, das
sy beide inen in dem
ein gwüßne machen söllind, das sy der erlütherung irer
ordenlichenn oberkeit,
deren sy doch sy sich ergäbenn habend, volgend unnd sich in
ander weg vereelichend.
So werdent ouch ir, unnßer fürgeliepte herren und bruͤder,
unnßers verstannds
wenig fuͦg habenn, üch der erganngnen urtheil ze
widersetzen unnd den zweyen
personen ein gwüsßne inzebilden, als ob sy sich anderschwo
mit gott nit
vereelichen mögind. Dann so ir des vergangnen jars der
oberkeit nit unbillich
gestattet habent, fürohin den dritten grad der
bluͦttfrüntschafft mengklichen
ze verbieten, worumb wöltennt ir üch dann in dißem ffal
wider ir urtheil wyter
inlasßen? Insonderheit diewil die oberkeitt (als wir
bericht) by guͦter zyt und
in anfang ernstlich mit warnen und verbott gen disen zweyen
personen gehandleth
unnd inen heiter anzeigt hat, das man sölliche ires
versprächen nit werde gelten
lasßen, unnd ob dann glichwol der ander oder dritt graad der
bluͦtfrünndschafft
imm gsatzt Moßis nit ußgetrückt wirdt, wüßent ir doch wol, 1
das Moßes
insonderheit uff sin folch gesähen hat,  2 ouch wie vil wir
christen den
iudicialibus verbunden sind.  3 Ir wüsßennd, das lex
publicae honestatis mit dem
wort gottes nit strytet.  4 Ir wüsßend, wie feher das wort
Pauly reicht: "Omnia
mihi licent, sed non omnia conducunt " etc. Es mochte
villicht zuͦ disem ffall
ouch das komenn (als wir ouch nebend zuͦ bericht werdent),
das die tochter, als
sy sich anfangs versprochen hat, nit ire jar gehept, das sy
sich hinder denen
unnd wider die, denen sy von gottlichen unnd naturlichen
rechten zuͦ versprechen
stath, versprochen häte, da ir aber wol wüsßend, was hie die
billigkeitt
erhöuscht. Ist deshalb unnßer aller einhälliger,
bruͤderlicher rhat, das ir
die personen in dißem ffal, so sy von einanderen gewißen
wurdint,
guͤttigklichen abredint und inen inbyldint, das sy in
söllicher irer ehe, die
äben in schwärem span unnd verdacht gelanngt, nit fürnemind
ze ffaren, so doch
doorus mochte vil mee ergernus und schaden dann guͦten
nutzes erwachsen, das sy
die sach gott heimstellind unnd diewyl doch ein urtheil
ergangen, ir hertz zuͦ
ruͦwen setzen söllind. Hiemitt hoffennd wir, werdint weder
ir noch sy gott
erzürnen.             Gott mitt üch; der welle üch in sinen
gnaden erhalten,
unnd versähend üch zuͦ unns jederzyt aller diensten, liebe
unnd frünndschafft.
Wir danncken üch ouch aller liebe unnd fründtlichen
erbietenns. Datum Zürich des
vierdten tags im höwmonat anno 1550.
Uwer alle zyt willige pfarrer unnd läßer der heilligen
gschrifft,
diener der kilchen Zürich.
[Adresse fehlt.]
