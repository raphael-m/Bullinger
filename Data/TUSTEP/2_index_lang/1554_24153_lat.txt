<nr>[24153]</nr>
<ae>Simon Sulzer an Bullinger</ae>
Basel, 20. Juli 1554.
Zürich StA, E II 336a, 375. / Orig.(Aut.)
S.  Magnam tibi graciam habeo et Philippo Gallicio, optimo
doctissimoque viro, pro fideli opera erga Rhetos prestita,
quos mihi nihil dubito placatos, posteaquam et vestra
intervenerit autoritas et abilitum viderunt, quo fuerant
notati.
Expostulationem autem per legationem ad rempublicam nostram
idcirco deprecatus sum tantopere, quod metuerem, ne (quod et
alias evenit) praeiudicio senatus etiam aliae pie
frugiferaeque lucubrationes eruditorum impedirentur;
alioquin enim inde mihi nec seritur nec metitur. Pecuniam
vero Lutetiam transmittendam a tabellario accepi, et quia
Iacobus de Puys iam adest, cum d. Frobenio inibo consilium,
ut minimo cum dispendio accipiant sua studiosi. Mitto autem
15 coronatos aureos, quos Antverpiensis quidam hac transiens
ex Italia apud me reliquit rogans, ut ad Laelium Socinum
curarem perferri, quia ab eius patre accepisset. Nam cum te
nihil dubitem scire, ubi iam ille degat, et nonnulli eum
ipsum cum Bernardino Ochino ad Rhetos esse profectum
affirmarent, volui ad te mittere, qui (scio) homini pio
amicoque operam vel in servanda vel, cum occasio tulerit, ad
ipsum transmittenda praestabis haud gravatim. Valde gratum
est, quod audio Locarnenses fratres a vanitatis suspicione
purgari, qua fuerant admodum malevolorum quorundam calumniis
gravati. Quae nuncius a nostris attulerit, nondum cognovi;
sunt tamen, qui narrent subditos abbatis Krützlingensis
movere suo domino tragoediam movere ob ministrum verbi, quem
ab ipso abdicatum receperunt contra ipsius voluntatem. Metuo
autem, ne Badae, ubi decidenda contraversia erit, maior pars
superet meliorem. Ferunt item et cives Constantienses
circiter 400 per legationem misisse supplicem libellum ad
Ferdinandum, ut ipsius cum venia et gracia intra urbem
possint evangelii praedicationem liberam habere aliquo
saltem in templo. Rogandus ergo est dominus, ut cor regis et
ipse inflectat misericorditer, quo postulationi pientissimae
acquiescat; nam si id obtineri queat, occasio erit, qua
ostium in locis compluribus aliis aperiatur Christo, quando
passim fere matura est ad messem regis ditio falcem
evangelicam desiderans. Albertus Bavarus contra pietatem
furit immaniter; inquisitionem instituit in multis non
absimilem Hispanicae. Burgckhausen circiter 70 cives in
custodiam detrusi sunt propterea, quod utraque (quam vocant)
specie sacramenti usi essent. Monaci autem, ubi pars non
exigua civium evangelii gustum hausit, cum ex eis quosdam
iussisset duci in vincula, non paruerunt, quibus id
imperatum erat, idque admirabili constantia. Salisburgensis,
quo nimirum hic est praeceptore usus, permultos in exilium
pepulit religionis causa; sed contra stimulum uterque
calcitrat experturus vindicem dei manum. Nostrum interim est
afflictos sanctos precibus nostrarum ecclesiarum serio
assidueque commendare. Ulmensis senatus nuper Interimistas
et papistas ex primo templo excedere iusserunt, ut illic
locus sit administris evangelicis, atque ad dominicastrorum
aut Franciscanorum haras concedere; neque enim eo usque dum
proferuntur, ut civitatem suam penitus velint idolatria
vacuam, altero adhuc humero in aquilae graciam claudicantes.
Iuvenibus vestratibus perlibenter alia occasione quam per
Iacobum de Puys pecuniam vestrorum transmisissem; sed quia
nec alius lator offerebatur adeoque nec sperari etiam possit
per temporum difficultatem et mercatores etiam reliqui
semper soleant mercedis ergo aliquid detrahere, visum fuit
d. Frobenio, cuius sum usus consilio, ut huic committeretur,
quem et serio rogabimus ambo, ut primo quoque tempore
minimoque cum optimorum iuvenum incommodo exolvat, quia hic
relinquet, quum parum sit alioquin nunc tutum pecuniam
deportare. Sed vale in domino cum tuis omnibus, quos cupio
salvere iubeas meis verbis amanter. Basileae  20. iulii anno
1554.
Tuus Sulcerus.
Salutant te mei symmistae.
Viro praestantissimo d. Heinricho Bullingero, domino
colendissimo et fratri charissimo suo.
