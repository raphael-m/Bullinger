<nr>[21234]</nr>
<ae>Oswald Myconius an Bullinger</ae>
Basel, 8. Oktober 1551.
Orig. (Aut.)
S.  Gratus fuit mihi adventus Lęlii, qui tuas adtulit
longe gratissimas. Nihil retulit nisi communia adductus a d.
Cęlio; non erat enim ocium. Dum has reddam, rogabo
aliquid.
Ex Badensibus comitiis obiter narravit mihi consul nec
reliquos Confoederatos missuros quenquam ad concilium, quod
inter consultandum venerint literę regis Francię magno
studio dehortantes, ne abirent vocati; nam quicquid hic
ageretur a Cęsare et pontifice, tenderet ad gravius
dissidium Confoederationis nostrę, et ut eo facilius
nostra respublica per alterum tempore suo periret. Hoc
scriptum fortiter rupit propositum papistarum, quod
conceperant de concilio communis pacis gratia; nam eam pacem
gnaviter urserunt.
De concilio dixerat Gastius die proxima solis iterum
suspensum esse ad calendas maii; credebam; nunc aliud audio
et hoc ipsum credo: sic urget Cęsar ex persuasione, quam
nuper dixi, se non pręvaliturum Turcę, donec manserit
hęresis ista Lutherana in Germanicis sua negligentia
civitatibus. Ita homo ille vel a pfaffis suis vel a propria
malicia vel ab utroque obcęcatus est. De Petro Martyre
quod significas, vehementer placet; opto enim ei viro, ut
vivat in usum ecclesię quam diutissime. De reliquis
duobus ignoravi decubuisse.
Duo ex Augustanis, qui tecum fuerunt, descenderant
Argentinam ituri, credo, in Angliam. Nudiustertius
redierunt; misi, qui interrogaret de Argentinensibus.
Responderunt Cęsarem nihil eis iniunxisse vel boni vel
mali; quamobrem satis tranquillos nunc esse. De
Magdeburgensibus vero illud narrari pro certo: ante paucos
dies iterum erupisse et hostem tribus castris plane exuisse
et ita lętos rediisse in urbem.
Onerarias naves Gallus vix hodie per Germaniam vehit,
quidquid sit, quod narratum est.
Istud miserum, quod duo fratres illi tam fatales sunt orbi
christianę, non solum Germanię. Credo magis ac magis
fratri d. Egidii, qui dixit, dum adhuc essem Tiguri, ad
Seslerum pistorem: "Donec principes illi Austrię domini
fuerint in Germania, erit hęc infelix in perpetuum
usque:"
Vale in domino cum tuis et fratribus, inprimis d. Pellicano.
Basileę  8. octobris anno 1551.
Ago gratias de concione tua iam bis missa;  placet.
T[uus] Os[valdus] Myconius.
D. Heinricho Bullingero, antistiti Tigurinorum, in domino
fratri venerando suo.
