<nr>[24250]</nr>
<ae>Charles du Moulin an Bullinger</ae>
Mömpelgard, 10. Dezember 1554.
Zürich  ZB  Ms, F62, 367a.
Orig. (v. e. Schreiber) mit
aut. Unterschrift.
S. P.  Clarissime doctor ecclesiae, quod a fine septembris
ad te non scripsi, verebar in publica peccare commoda nihil
habens serii. Nunc e Gallia evoco dominum Franciscum
Balduinum doctorem regentem Bituriae, qui ante annos
duodecim meus fuit amanuensis, doctus et diligentissimus, ut
loco meo subrogetur Tubingae, ut illustrissimo duci promisi,
ad quem scribo, ut literas vocationis det aut iubeat. Simul
etiam moneo optimum comitem Georgium, ut, si quid emergeret,
quominus admit[t]eretur Tubingae (forsan enim superciliosi
timentes suae opinioni, quam elevare coepi, suspicabuntur
illum eiusdem ac mee esse sententiae) illum nihilominus
retineri et huc mandari curet ad scolam iuridicam mecum
inchoandam, prout praefati principes hic facere intendunt,
ut mihi in Svevia dixerunt. Non est locus opportunior
accademiae erigendae Germanis et Gallis et utrique linguae
communi. Minoris laboris mihi erat maiorisque et presentis
lucri Argentinae profiteri, ut initio octobris nuper sex
dies illic immoratus vidi; sed spe propagandae ecclesiae hic
sum allectus et lubens consensi. Magnum erit incrementum, si
succedat; multi enim docti et pii e Gallia, Flandria et
Burgundia accedent, et tum facile repugnabuntur membra
quaedam huius ecclesiae, nimis in quibusdam circum pagis
morbosa. Res est facilis si princeps manum apponat, nec
sumptuosa; sese enim allet* (*a.R.: st. alet) multo melius
quam de bello suo, dicens audiebatur Cato Portius in senatu;
non enim opus est fundationibus et ritibus papisticis
perdendae iuventuti idoneis. Iam inquirens scivi etiam hyeme
abundantem fore annonam. Initio tantum solicitabar de
habitaculis; sed nunc video, quod soli primores oppidi ultra
quinquaginta auditorum recipere possunt commode et cum
lucro. Hoc satis est initio, si enim hic commode fuerint
quinquaginta, poterunt ante annum revolutum esse ducenti
reliquis civibus sese ad similia accommodantibus, qui nunc,
quia nesciunt et diffidunt, obganiunt. Nullum privilegium,
nullam immnuitatem habet d. .......... o scolares meos nisi
numerum civilium et tributorum, qu........... sine fraude
studebunt, nihil nisi calamum et libr[os] eos tractare volo
aut eiici. Tales articulos istius novae politiae dabo, ut
parentes, qui huc suos mittent, frugu fore confidere queant.
Si Balduinus hic adsit, tres fiant lectiones iuridicae in
die, quae prevalebunt sex vel duodecim Tubingentium aut
aliorum preter id, quod non erunt tot interpellationes et
vacationes. Nolo tamen illum subripere duci et Tubingae; sed
quando multa contingere possunt, te favore etiam ecclesiae
rogo, ut scribas pientissimo comiti Georgio, ne Balduinum
illum illum negligi aut alio ire sinat, sed huc scolae mox
inchoandae causa mittat et pergat, quae animo proposuit et
mihi dixit, re ipsa exequi. Princeps ille tibi et ecclesiae
tuae multum et merito adfectus est tibique multum tribuit.
Bene volo, ut dicas te a me rogatum et interpellatum esse.
Si hanc quoque ad causam ecclesiae scribendi occasionem
addendam putes, tibi nominatim gratias agent plures pii in
hac ecclesia ministri. Decima octobris huc veni non sine
incommodo, duabus arcis meis in silva Martiana per
tempestatem fractis. Ex quo veni, perfectum et tectum fuit
aedificium scolae, quae tamen linguis et literis
humanioribus destinata est. Sed in domo mihi concessa valde
aerea locum probare potero, plus quam quinquaginta
auditoribus. Nulla res magis frequentem accademiam facere
potest quam lectio iuridica, presertim illa analytica et
practica, quam facturus sum. Nisi Augusta nimium hamis
Caesaris misere inescata fuisset, ego illic, ubi potentes
amicos habeo, rerum forensium et consultationum lectiones
faciens, non scolares, sed viros negotiorum expertos
auditores habuissem cum ingenti typographia, quae aborsum a
Caesare passa est. Utinam cito ab huiusmodi liberetur
Germania. Bene vale. Dominus tibi dexter semper adsit.
Venerandum patrem dominum Pellicanum, dominum Bibliandrum
<gr>poluistora</gr>, generum quoque tuum Lavaterum et alios
nomine meo salvere desidero. Montblegardi quarto idus
decembris 1554.
Tuus perpetuo Carolus Molinaeus.
Doctissimo viro d. Heynricho Bullingero, ecclesiastae,
doctori et pastori ecclesiae Tigurinae fidelissimo.
                                     Tiguri.
