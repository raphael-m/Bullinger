<nr>[18325]</nr>
<ae>Christian Danmatter an Bullinger</ae>
<od>Belp, 31. Dezember 1548</od>
<vo>Autograph: Zürich StA, E II 359, 2823</vo>
<dr> </dr>
<re> </re>
<tx>
Gnad sy mit uch und fride von gott unserem vatter und dem herrenn Jesu Christo,
wolgelerter her und lieber bruͦder meister Heinrich Bullinger. Ich han
verganges jars empfangen einen brieff von üch, welchen mir min sun Jonas bracht,
und wiewoll diser brieff üweren guͦtten willen gegen mir und minem sun
anzeigt, zeigt den doch vil richlicher an min sun selbs, ja kontt nit gnuͦg
sagenn, wie vill guͦts ir üch gegen im erbottenn und bewisenn hand und noch
mer than hettind, so ers by üch gesuͦcht und begert hette, des ich üch zum
hoͤchstenn danck, und so es mir nach miner kleinfuͤge muͤglich were,
woͤlt ichs mit flis verdienenn; diewill es aber nitt sin mag, vergelt uͤchs
der, so uͤch gnad und vermuͤgen gibt, das ir mir und andren, ja der gantzen
kilchenn Christi truͤwlich dienend mit ler, leben und schribenn. Ich han ouch
alweg ein sundre liebe zuͦ uͤch tragenn von der gabenn wegen, mit denen ir
von gott begabet sind, welches woll hat gwuͤßt der truͤw diener der kilch
ze Bern her Berchtold Haller seliger gedechtnus, der uͤch insunders lieb hat
wie ir ouch in, im vill zuͦ schribend, do er kein brieff lies hingan, den er
mir nit ze lesenn gab, ouch etlich, die er sust keinem menschenn zeigt, als ein
uffgebrochnen von C. M.<f1>Kaspar Megander(?).<fe>, da ein zedel drin lag, ein expostulation nach dem
Capelen krieg etc. Uͤwer buͤchlin und handgschrifft De fo[rmation]e studii
gab er mir abzeschriben, schanckt mir im todtbett die exceptas annotationes in
lectione Bibliandri in all prophetenn, ein grosser schatz, den ich noch teglich
bruch, welche ir im hattend zuͦ lassen kon und vil dran bzalt. Dis zeich ich
darum an, das ir sine liebe zuͦ mir als zuͦ sinem sun erkennind und mich
mitsampt minem sun umb sinet willen woͤllend lassenn empfolenn sin.
Demnach, geliepter her und bruͦder, bit ich uͤch umb ein grossen dienst, der
ouch disers mins schribens ein ursach ist; dan sußt woͤlt ich uͤch (der an
zwyfell vill nottwendigers in diser gferlichen, widerwertigen zit ze schaffenn
hat) ummbekuͤmert han glassen mit minem geschwetz. Namlich, wie min sun ze
Zuͤrich gsin ist, hat er da ersechenn ein dochter, der er begert zuͦ einem
eegmachell, woͤlchs doch mir treffenlich zewider ist, diewill ich nit weyß,
wer sy ist, und in aber (got sy lob) by eeren, wollhabendenn luͤtten woll
wuͤßte zuͦ versorgenn. Aber was ich mit im fuͤrnim oder abbrich, ist
alles vergebenn. So zwing ich in nit gern, eine zuͦ nemen, so wider in ist. Da
bitt ich üch zum hoͤchsten, nachdem ir von im verstand, wer sy ist, dunckt
uͤch, das es sich nit schick und fuͤr in ist, das ir sy im abrattind, da er
uͤch ouch volgenn muͦs oder min huld verlierenn. Wo ir aber achten
moͤchtind, das er mit ir versorget waͤre (dan ir allerbest wuͤßt, weliche
person einem predicanten zimpt), woͤllind im, so sych es uͤch schicken
woͤlt, ein guͦt wort lichenn. Mir ist ouch gar nuͤt an dem gelegen, das sy
vil guͦt hab, sunder das sy eeren luͤt angehoͤre, eines guͦtten
luͤmdes und namens und eerlichs wandels sy. Was witer von noͤten wurd sin,
wurde der herre ouch geben. Miner person halb ists mir nit muͤglich by im ze
sin, uß vil ursachenn. Was aber ir, min lieber her und bruͦder da den sun
heyssen und machenn wurdenn, sol mir ouch woll gemacht sin etc. So vil han ich
uͤch muͤssen toͤuffenn, bit uͤch, ir wellind mir verzichenn. Gott der
her verlich uͤch sin gnad und geist, das ir noch lang siner kilchen mit
truͤwen wie bishar moͤgind dienen, welche der tuͤffel mitt grossem ernst
begert ze verderben.
Der herr woͤlt im sin fuͤrnemen brechen, uns zuͦ im bekeren, das wir nit
mit dem namen allein, sunder ouch mit that ware christen sigend, damit er win
zornige hand, die er usßgestreckt uns ze straffen, widerum zuͦ im zuͤch und
uns by sinem wortt und liecht gnedigklich erhalte. Amen.
^$Datum ze Belpp in Berner biet zum dorff uff den letsten tag Decembris im
xlviij. jar.
<un>Christianus Danmatterus ex animo tuus.
<lz>[Adresse:] Reverendo viro eruditione et virtute pręstanti D. Heinricho
Bullingero docenti evangelium Christi in ecclesia dei in urbe Tigurinensi, amico
et fratri suo charissimo.
