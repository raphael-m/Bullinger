<nr>[18070]</nr>
<ae>Oswald Myconius an Bullinger</ae>
<od>Basel, 9. April 1548</od>
<vo>Autograph: Zürich StA, E II 336a, 287 (neu: ...)
(Siegel....)</vo>
<dr>Ungedruckt</dr>
<re>Regest
</re>
<tx>S. Studes perpetuo benefacere, non solum tuis, sed
etiam exteris, idque libris ęditis, quam rem quidem satis
commendare non valeo. Posteaquam enim a domino talentum
accepisti, vis, ut non abscondatur, sed negociaris ad
lucrandum adhuc alia in usum, laudem et gloriam eiusdem
domini, ex quo et tibi ipsi nomen boni et fidelis servi
comparas apud deum et homines accepturus praemium, nimirum
olim, quod dominus eiusmodi servo promittit. Idem dominus in
hoc tuo studio te servet quam diutissime. Exemplo ducis
filium quoque tuum in domino Gvaltherum; idem enim conatur,
quod tu, et hactenus quidem non temere suscipit studium. Id
quodprobant cum multa alia tum in primis oratio illa
synodalis, quam tu nuper misisti dono. Opto utrique
gratię divinę augmentum et vitam longiorem, ut
prodesse queatis ecclesiis dei in annos multos quam
felicissime et efficacissime.
^$Novi nihil habeo nisi morbos in corpore meo subinde novos.
Quamvis ii me non admodum terreant, postquam intueor hęc
praesentia tempora, quę minantur graves piorum
persequutiones cum extirpatione doctrinę domini.
Cęsarem enim in hoc dicunt esse, ut omnia restituat
antichristiana, et nisi Christus hic exerat potentiam contra
filium antichristi suam, actum est; nam apud homines nihil
est subsidii, adeo sunt omnes perculsi vel audito Cęsaris
nomine; scio, qui spem aliquam adhuc ponant in robore
Helvetiorum et pro eis orant; interim tamen potentia illius
non parum terret. Ecce enim, quid dicant: filium Cęsaris
advenire cum lxxx millibus Hispanorum ad nos obterendos et
evangelium eradicandum, totam quoque Germaniam occupatam
iam, quocirca velit nolit, cogatur obedire mandanti contra
quosvis et contra quidvis; fieri ergo non posse, quin simus
vincendi ac doctrina coelestis sit abolenda, si tantus
hostis invaserit. Hic, quod ad me adtinet, libere dico: de
homine nihil spei vel concipio vel concipere valeo; novi
enim, quidnam in eo sit. In domino vero confido, atque si
sic mansero, non movebor in ęternum. Si dominus
permiserit, ut evangelium ipsius obprimatur, habet forsitan
iam suos per verbum collectos; eos itaque ubi post
persequutiones coelo, secundum animas tradiderit, reliquos
certo devovebit incendio sempiterno. Hac de re nullit pio
potest esse dubium. Quanquam non videtur doctrinam
salutiferam illam tam brevi perituram, sed illud potius
Christum effecturum propediem, ut nemo non videatpotentiam
huius mundi esse velut pulverem raptum a vento ad suam
potentiam. Quam quidem etsi mihi non licet hic experiri,
credo tamen non abesse procul; adeo nefaria sunt, quę
conatur ille.
^$Pręter hęc audivi nuper tuos scripsisse nescio quid
de Constantiensibus a Cęsare revocatis et pactum aliquod
esse recipiendum; in hoc esse tamen ipsos: nihil recepturos
contra religionem et contra vicinos. Dedant se, et permittat
[romittat?] Cęsar omnia; quid tum? Annon vident, quid
promittat aliis quidque pręstet? O cęcos!
^$Si recte intellexi, lis est inter consulem plebeium et
consulum civitatis Argentinę propter indignam actionem
cum Cęsare. Timent boni meliorem et veraciorem
succubiturum; adeo cives nihil sunt. Allso ist die gmein
erhaset. Hęc scripsi, ut non scriberem nihil.
^$Vale in Christo cum tuis et Gwalthero.
^$Basileę 9. aprilis anno 1548.
<un>T(uus) O(svaldus) Myc(onius).
<lz>[Adresse] D. Heinricho Bullingero, doctissimo
fidelissimoque Christi ministro, fratri in domino venerando
suo.
