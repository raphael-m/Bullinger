<nr>[22071]</nr>
<ae>Johannes Kessler an Bullinger</ae>
St. Gallen, 19. März 1552.
Zęrich StA, E II 351, 221. / Orig.(Aut.)
Gratia misericordia et pax a patre deo per Christum,
communem dominum nostrum.
Fateor equidem, doctissime Bullingere, rarius ad te scribere
me, quam postulat et gratitudinis ac observantiae erga te
meę ratio neque habere, quod praetendam sive negligentiae
sive immodicę meę verecundiae. Nam quod tribuis (quae
tua est humanitas) scholiciis negotiis, quae etsi sunt
immensa et quae totum me requirunt, tamen horum improbitate
defendi nec ipse mihi satis facio. Quin magis tui nominis et
dignitatis existimatio tuarumque occupationum multitudo
deterreret, nisi ipsa tua humanitas et vehemens erga me
studium meam tenuitatem provocaret. Quocirca meam
difficultatem vehementer incusarem, nisi mihi probe
conscius, quam te amem et ex animo observem atque hic
imprimis mihi cuperem d. Vadiani nostri raram illam et
eruditam scribendi dicendique facultatem, quo subinde, non
in menses, sed in dies testari liceret scriptis tui
observantiam, quam summo candore mecum circumfero sine
intermissione. Sed quando gravatim meis cares, dabo operam,
ut me posthac prebeam frequentiorem.       Libellum pro
ecclesiis evangelicis gratissimo intuitu sum amplexus, ita
ardentissimo legendi
desiderio teneor; iam enim primum mihi redditus, dignus
nimirum, qui hoc tempore legatur, quando calumniae usque
adeo invaluerunt, ut tandem veritatis osores discant, quam
falso nos tradducant. Ago igitur meo ac ecclesiarum nomine,
quarum patrocinium suscepisti, gratias immortales; a Christo
capite accipies tandem coronam aeternae felicitatis. Vix
credis, quam suaviter me affecerit tua manu subscripta
nuncupatio, manifestum mei memoriae testimonium. At ego quid
referam?              Intellexit, ut arbitror, ex Frisio tua
pietas, quam aegre careat pastore bono viro ecclesia
Altstetensis, et quando Augustani ecclesiastae ob
proscriptionem repulsam passi, haud alicunde etiam
pręside
iudice huic ecclesiae commodius prospici videtur in re sacra
quam inclita Tigurinorum urbe, ad quam huius quoque tractus
administratio respicit. Sed expectamus A[lexium] Knoblochium, ex
quo speramus cognoscere, quid scribendo effecerimus. De
Gallo et Germanorum principibus clarius intelleximus ex tuo
scripto, quae alias obscure apud nos circumferuntur. Deus
has calamitates ita pro sua bonitate temperet, ne misera
Germania, quae hactenus a crudelissimis Hispanorum manibus
divexata, tandem quoque Gallorum direptionibus pateat.
Institutum sane Germanorum principum non inauspicatum, modo
accesserit pietas, fides nec nimia humani presidii fiducia,
qua omnia corrumpuntur.  Vale, colendissime Bullingere, et
hanc meam tenuitatem boni consule, ut facis.
Habetis apud vos Samuelem nostrum, quem optamus talem esse,
qui alicui patriae ecclesiae prefici possit, quod ut mature
fiat, rogamus vestram operam, suam* (* a.R.: .....) vero
diligentiam. Sangalli  19. marcii 1552.
Ioannes Keßler.
Clarissimo viro d. Hainricho Bullingero, amplissimae
ecclesiae urbis Tigurinorum
antistiti vigilantissimo, domino suo observando.
