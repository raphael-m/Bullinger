<nr>[21115]</nr>
<ae>Pierre Viret an Bullinger</ae>
<od>Lausanne, 10. Mai 1551</od>
<vo>Zürich StA, E II 337, 488. / Orig.(Aut.)</vo>
<re>Regest</re>
<tx>S.  Nimis verum experimur quotidie, Bullingere doctissime
atque observandissime, quod scribis de Satanę insidiis et
conatibus in ecclesię alumnos et beneficiarios. Horresco,
cum hęc cogito et cum apud me repeto memoria, quę
vulnera inflixit ecclesię vetus ille hostis hoc uno
studio. Quod profecto minus nobis mirum videbitur, si
cogitaverimus, quam hostiliter irreconciliabilis ille hostis
impetatur nostro ministerio et quam ab eo clades accipiat.
Hanc unam nobis affert sceleratis suis conatibus utilitatem,
quod nos admonet, ut in dies fiamus vigilantiores
diligentiusque attendamus, ut nos apostolus hortatur, nobis
primum, deinde toti gregi atque inprimis iis, qui quasi
ecclesię et ministerii seminarium apparantur, qui aut
nobis superstitibus nostros adiuvent labores aut perfunctis
nostro munere et feliciter consummato cursu nobis succedant.
Nos prestemus, quod erit in nobis; dominus cętera
providebit. Id demus operam, ne scientes et prudentes
alienis communicemus peccatis. Cogitemus, quam charus sit
Christo grex ille, quem suo ipse sanguine mercatus est, et
quos ei pastores praeficimus, quoad quidem nobis eius cura
commissa est et data facultas eius salutis procurandę.
Nihil est, quod proximis meis literis addam. De
Bindschedlero nihil habemus amplius, quam quod scriptum est.
Vidi eum in sacris concionibus frequentissime. Cum a nobis
est accersitus ad reddendam rationem eius delicti, quod
admissum audiveramus, egit verecundius causam suam quam
alter et fassus delictum meliora pollicitus est. Alter
impudentissime tergiversatus est tantisper, dum se vidit
manifesto deprehensum. De eorum studiis audietis professorum
et collegarum meorum testimonium a rectore. Toblerus se
gessit modestissime et humanissime, quantum quidem nobis
compertum est. Etsi magnus est sparsus rumor de pestis apud
nos sęvitia, non est tamen tanta, quanta praedicatur,
neque publice professores praelegere desierunt. Alia schola
cessat, quia pueri a parentibus revocantur. Ex concilio
Tridentino non sunt nobis alia decreta, quam qualia
proficisci possunt ab illo sanguinario spiritu, qui
cęptus
est, qui iam inde ab initio homicida est. Communicant impii;
at dux noster non est communicationum illarum nescius et
consiliorum; progrediantur, quatenus ipse habenas laxarit.
At fines circumscripsit, intra quos se cogentur continere.
Nostrum est precibus cum Mose sublatis in coelum manibus
adversus hos Amalecitas pugnare; vincet haud dubie in nobis,
qui vicit mundum. Si non sumus viribus et potentia, erimus
certe causę bonitate et animis superiores, si volet
dominus nobis dignam nostro ministerio constantiam et
fortitudinem concedere. Hanc ab ipso precibus assiduis si
poscimus, non denegabitur poscentibus. Felices sunt, qui
Christo vivere et mortis metum constanti in eum fide iam
aliquatenus spernere didicerunt. Salutant te nostri omnes
amantissime, maxime quos nominatim salutasti. Saluta nostro
omnium nomine symmystas et nos vestris precibus habete
commendatos.  Vale.
Lausannę  10. maii 1551.
<un>Tuus Petrus Viretus.
<lz>[Adresse:] Clarissimo viro d. Henricho Bullingero, Tigurinę
ecclesię antistiti, fratri et symmystę plurimum
observando.                                   Tiguri.
