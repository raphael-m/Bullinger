<nr>[18197]</nr>
<ae>Wolfgang Musculus an Bullinger</ae>
<od>St. Gallen, 18. August 1548</od>
<vo>Autograph: Zürich StA, E II 360,91</vo>
<dr> </dr>
<re> </re>
<tx>
S. D. Hac hora tuas accepi, Bullingere in domino charissime, quibus, quid apud
inclytum urbis vestrę senatum me nomine octava huius mensis egeris quidque et
quam facile obtinueris, id videlicet, quod, cum apud vos postremo essem, petii,
nempe ut liceat mihi apud vos sub amplissimi senatus vestri tutela et umbra
conquiescere. Utinam invenissent me literę tuę Constantiam missę. Verum
sic visum est domino. Veni huc Sangallum inopina illa et funesta tempestate
citra animi sententiam iactatus; constitueram enim apud vos hęrere, maxime
propter doctorum hominum consortium et insignem humanitatem, quam non ego modo,
sed et multi alii experti sunt, quamquam et hic locus virum habet et doctissimum
pariter et humanissimum, celebrem illum Vadianum.
^$At is publicis sic est negotiis occupatus, ut consortio illius non admodum frui
liceat. Iam consilium tuum, optime Bullingere, imploro. Sicuti proximis literis
significavi, advectę sunt huc reculę meae; pro vectura illarum inde a
Constantia, itinere 4 milliarium vel, ut quidam numerant, trium, solvi florenos
24. Sumptus huiusmodi, si sint aliquoties iterandi ac ferendi, erunt mihi
intolerabiles, nisi reliqui victus necessitatem negligere velim, quod non
possum. Video enim omnia passim esse charissima, exulibus non minus quam
inquilinis et civibus. Videtur itaque ipsa necessitate cogente rebus meis
consultum esse, ut caveam huiusmodi vecturas, donec detur certo aliquo loco
consistere.
Qua in re opera tua et consilio opus habeo. Oro itaque per Christum, ut de
sententia tua certum me reddas. Ante triduum cepit uxor mea cum filiola quadam
graviter decumbere. Causam morbi consternationi et angustię deputo, quam
oppugnatio Constantię incusserat. Commendo et me et illam una cum meis
omnibus vestris precibus et fidei, quam non dubito quin sitis erga me constanter
servaturi. Oro dominum, ut vos in sua fide constantes et firmos retineat.
^$Optime vale, Bullingere doctissime.
^$Sangalli, 18. Augusti 1548.
<un>W[olfgangus] Musculus, tuus in domino.
<lz>Salutem fratribus et amicis omnibus, cumprimis domui tuę et Hallero meo.
<lz>[Adresse:] Ornatissimo viro, D. Heinrycho Bullingero, Tigurinę ecclesię antistiti fidelissimo, fratri et amico in Christo charissimo.
