<nr>[29206]</nr>
<ae>Theodor Beza an Bullinger</ae>
<od>
(........,  .. Dezember 1559).
<vo>Zürich StA, E II 346, 486. / Orig.
(Aut.)
Ep.Calv. 3141 (XVII, 691 - 697)
S. Heydelberga reversus, quo mihi proficiscendum fuit ad interpellandum principem pro d.
Burgii, eximii illius senatoris Parisiensis salute, literas tuas apud d.
Calvinum offendi, in quibus causas explicasti, cur tibi non videatur expedire, ut colloquium instituatur.
Ego vero, ut ingenue loquar, prorsus aliter sentio nec video, quomodo possimus coram deo et cordatis hominibus factum nostrum excusare, si ad iustum et aequis conditionibus praescriptum colloquium venire recusemus.
At nihil
promovebimus.
Certe non ausim sperare plenam consensionem; sed ista consilia non possum iudicare proficisci a malo spiritu, sive rem ipsam specto sive scopum consilii sive etiam personas, quae hoc negotium procurant, ac proinde malo incerto eventu bene sperare et omnia domino committere quam ullis coniecturis nitendo semel desperare.
Denique malim vel tenuissimam spem amplecti et omnia in domino tentare quam adversarios confirmare nostra recusatione et infirmiores in aliquam dubitationem
coniicere, neque etiam possum videre, qua fronte deum pro componendo isto dissidio precari et tamen id remedium non modo non quaerere, sed etiam oblatum repudiare possimus, quod unum ordinarium semper fuit et esse debet in ecclesia dei, quoties de dogmatibus fuit disceptatum.
Atque utinam non haberemus in his regionibus tam recens tamque calamitosum et triste contemptarum synodorum exemplum! Ergo quod ad me attinet, ego ita sentio et, quandoquidem aliud nihil possum, toto animo exopto, ut alii,
qui plus in hac re valent, toti in hanc rem obtinendam et perficiendam incumbant.
Auget autem hoc meum desiderium nova etiam oblata occasio, de qua iam antea ad te scripsissem, si commodus nuncius fuisset oblatus.
Sed obsecro te, mi pater, ut haec apud te contineas tantisper, dum res ipsa per se appareat.
Cum Heydelbergae valedixissem principi, quicum ut neque etiam cum quoquam mortalium, sancte tibi affirmo, nullum a me penitus de his rebus habitum sermonem, ecce ad me ultro in hospitium venit quidam et doctus et pius suoque adeo merito principi charissimus et ex me quaerit, cur de his rebus nihil ęgissem; id enim a me principem expectasse.
Respondeo me de ea re nihil in mandatis a quoquam habuisse et praeterea tam exulceratis rebus non ausum esse quicquam  movere.
"Imo vero", inquit ille,
"scito per unum dumtaxat principem stetisse in comitiis Augustanis, quominus communi protestantium principum voluntate liberum et christianum colloquium inter nostras et vestrarum partium ecclesias constitueretur, nisi vos", inquit, "fortassis renuissetis." "Quid ergo", inquam, "an omnis istius rei spes amissa?" "Imo", inquit, "hoc tibi significo non deesse cuidam maximae authoritatis et dignitatis principi summam eius rei perficiendae voluntatem, ut semel haec infelix controversia doctorum et
placidi ingenii hominum arbitrio vel penitus tollatur, vel saltem ad aequas conditiones aliquas revocetur, et ita tandem omnes eandem religionem profitentes communi foedere coniungamur.
Caterum hoc inprimis, inquit, scito postulari ut brevi et quam maxime dilucido aliquo scripto, vestra omnis sententia explicetur, ex quo possit nimirum plane et certo constitui, quibus in rebus tum conveniamus tum dissentiamus, et omnes calumniae quorundam praecidi, qui nos* [vos?) non desinunt apud principes
gravare.
Nam quaecunque ad hunc usque diem scripta sunt, vel nimium prolixa, vel obscuriora, vel ambigua plerisque nostrum videntur.
Hoc igitur unum statim curato domum reversus: quod ad nos miseris, scito fore ut operam non luseris.
Haec ille, id unum addens ut nonnisi paucissimis et integrae fidei hominibus id committerem, per quos nimirum illud ipsum confici quam optime posse arbitrarer.
Domum igitur reversus Calvino haec significavi, et nunc tibi putavi exponenda, ut videas quid a me
respondendum putes.
Scripsit ipse Calvinus quod ad te mittit.
Ego quoque ipsius voluntate et consilio nonnihil exaravi, idque per illas quaestiones distributum de quibus illos vidi maxime quaerere et dubitare.
Quicquid autem illud est, ad te mitto primum, ut ne bis peccem per imprudentiam, deinde etiam aliam ob causam de qua necesse est ut paucis seorsim tecum agam.
Quum d.
Farelli et mea confessio apud defunctum Palatinum et ducem Wirtembergensem edita tibi duobus nominibus displicuisset, nempe quod in ea videremur plus tribuere adversariis quam par esset, deinde quod vestrarum etiam ecclesiarum nomen adscripsissemus, quum, inquam, eo nomine vobis nostrum factum displicuisset, nosti nos et per literas et coram usos esse ea purgatione, quae fratres decuit et doctrina et animis vobiscum consentientes, et certe ita a vobis discessimus, ut plane vobis
satisfactum putaremus.
Nam quod ad doctrinam attinet etiamsi nonnulla videntur tunc a nobis scripta vel ambigue vel non satis explicate, sicut in tanta brevitate accidere facile potuit, tamen testati sumus, quod nunc quoque syncere testor coram domino: nihil a nobis nisi simpliciter et optimo animo scriptum, neque nos unquam ab illa nostrarum ecclesiarum consensione, vel tantillum cogitasse discedere.
Sed dura certe est conditio, certis syllabis aut vocabulis, aut loquendi formis ita adstringi,
ut nullam liceat habere rationem eorum quibuscum agitur.
Exempli causa substantiae nomen nullo modo tibi placet usurpari, a quo etiam ego in toto scripto, quod ad te mitto, libenter abstinui.
Atqui nos calumniantur adversarii pro re sacramenti, sive pro eo quod per symbola figuratur, non corpus sed Christi spiritum statuere, et tollere nostram cum ipso Christo coniunctionem.
Alii dictitant, nos tantum agere de fructibus,  quos ex Christo haurimus, non autem de ipso Christo, quasi possit ex
Christo quicquam haurire, qui non potiatur ipso Christo.
Alii nos garriunt spirituale corpus Christo affingere, quod tamen multo melius in eos quadrat, qui carnis ubiquitatem ponunt.
Ergo si cum illis disserimus, ut vitemus istas calumnias, fatemur, nobis ipsum Christum, sive corpus Christi, donari, id est, non modo fructum et efficaciam mortis Christi, sed ipsam Christi substantiam, ut cum eo unum facti omnia ex eo in nos deriventur.
Deinde ad tollendam omnem crassam imaginationem dicimus id
fieri per fidem, virtute spiritus sancti, quamvis caro Christi sit in coelis et non alibi, sacramenta vero in terris nobiscum, et non alibi.
Quaeso an hoc est deficere a nostra consensione? Et quum dicit dominus: Hoc est corpus meum, et Paulus panem esse communicationem corporis, an de corpore aliquo intelligunt, quod sit substantiae expers? Denique non aliter substantiae vocabulo velim uti, quam explicavit d.
Martyr sua praefatione ad Cantuariensem et in Commentariis ad Corinthios fl. 302,
initio prioris paginae, a quo ne tantillum quidem dissentio, ac proinde neque a te, ut existimo, neque a vestrum quoquam.
Quod autem ad alterum attinet, nempe quod nomen Helveticarum ecclesiarum in illa confessione adscripserimus, quod coram dixi iterum dico, me dei gratia nunquam fuisse adeo impudentem, ut mentirer ullius ecclesiae nomen, vel ut vellem cuiquam, nedum tibi et tot ecclesiis confessionis formulam praescribere.
Nunquam id mihi in mentem venit, nec veniet, ut spero.
Sed quum ex me quaereretur, quid de sacramentis doceretur in ecclesiis Gallicis, an potui dissimulare quod res erat, vel debui peculiarem
illam esse earum doctrinam dicere, ac non potius testari mutuum inter nos omnes consensum? Id ego si non satis apte explicavi mea culpa est, quam ego sum deprecatus, et deprecor et deprecabor, quoties mihi error aliquis indicabitur.
Sed nullum ea res praeiudicium iis afferre potest, qui absentes fuerunt, et a quibus nullum mandatum habui.
Ego igitur peccavi, si quid peccatum est, neque in alium quam in Farelli et in me potest hic error redundare.
At enim dices, nobis obtrudetur ista confessio.
Id ego vero non video unde coniicias, et si ita fiat, quod minime arbitror, annon parata vobis exceptio, quam vel meo ipsius testimonio confirmetis? At enim ita colligent inter nos non convenire, et inter nos committemur.
Deus meliora.
Mihi nullam in ea re iniuriam fieri putabo, qui, ut ante dixi, nec potui nec volui aliis dictare confessionis formulam, et frustra illi colligent me a vobis dissidere, qui re ipsa tester contrarium, et millies mori malim quam a nostrarum ecclesiarum consensione
sciens ac prudens vel minimum deflectere, ita me bene deus amet, qui nos mutuo coniunxit, nec unquam, ut spero, ita mihi succensebit, ut ullis in ecclesiis turbis occasionem praebeam.
Sed de his hactenus.
Condonabit autem mihi, sat scio, pietas tua, quod haec omnia familiariter in sinum tuum deposuerim, quae me premebant.
Tu vero rogo ut libere me et pro tuo iure non tantum admoneas, sed etiam increpes et reprehendas, quibus in rebus peccasse me animadverteris, et re ipsa, ut spero, comperies, me multo plura et tuo et tui similium iudicio, quam mihi ipsi tribuere solere: certe mihi feceris gratissimum, si meum hoc scriptum, quod una cum his literis ad te mitto, non gravaberis legere, et quicquid
in eo requisieris mihi quum licebit significare.
Sed de his hactenus.
De misera conditione Aquisgranensium piorum, itemque Treverensium et Metensium audisse te opinor, sed ista nihil sunt prae crudelissima carnificina quae in Galliis et Lutetiae praesertim exercetur et quam nobis vicini adversarii minantur.
Consoletur suos dominus et Satanam conterat.
[Schluss u.
Adr.
fehlen.]
