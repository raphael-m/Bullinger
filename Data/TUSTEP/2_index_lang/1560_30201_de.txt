<nr>[30201]</nr>
<ae>Johannes Fabricius an Bullinger</ae>
<od>
(Chur, 2. November 1560).
<vo>Zürich StA, E II 375, 537. / Orig.
(Aut.)
Gr.
II,  234 ff.
S. Eerwyrdiger herr und gevatter, ich bin uff den 30. octobris hye uff einem hochzyt gesyn, und uß ettlichen reden, die ich mit dem landtvogt uß etc.
gehept, der mir ze nechtst gesessen, hab ich mögen verstaan, wie ouch uß anderen gemerckhen meer, das nüt dan krieg (got wölle's wenden) vorhanden.
Als aber ettlicher uff dem hoczyt gemanglet und man nach inen gefragt, ist under anderem geredt worden, sy sygind zuͦ Ylantz uff einem bytag, den sy habind besuͦchen müssen der bottschafft halb, so
inen von den 5 Orten zuͦkommen.
Und als der bott denselben tag nach vollendter bottschafft hye durchgeloffen, so der Lucerner farb getragen, und hye durch ettliche uffgehalten, bin ich deren dingen allen nach notturfft verstendiget.
Daruff ich mich denselben abent zuͦ einem vertruwten radtsfründ by nächtlicher wyl verfügt, mit deße[n] radt alle ding verhandlet werdend und der ein alter erfarner man und in sonderheit ein guͦter Züricher ist.
Doruff ich so vyl verstanden, das ich mich sampt dem
herr Pontisellen, einem frommen, redlichen und getrüwen Züricher, den 31. tag diß monats am morgen vor tag erhept und in den Oberen Pundt verfügt, dise praticken zuͦ erfaren.
(Dan mir fürkommen, das ich aber nit erfaren, der Lucerner bott hette inen den baß zuͦgemuͦtet). Und als ich yets uff etwas meer dan uff ein halb myl gegangen, bekompt mir rytendt der alt von Capol, ettwan landtrichter, der, als er mir die handt botten und von mir als dem, so den nechsten bytag zuͦ Ylantz in dem Oberen
Pundt besuͦcht, befraget nach einem und dem anderenn, geantwortet hat: es sye ein bott von Lucern kommen, ab dem nechsten tag gesandt, habe brieff gebracht.
Deren inhalt sye diser: "Wir vernemmend, ir uß dem Oberen Pundt wöllind üch parthyen und den Glarneren zuͦ rächt helffen, des wir uns zuͦ üch nit versechen etc.
Dan wir vermeinendt, brieff und sigel sölle an uns gehalten werden, und hoffend zuͦ gott, man solle uns wyter uff recht nit wysen." (Nota haec: adfuit Pontisella; non alius syncerior
et integrior et vestri studiosior). Quantum potui, haec verba posui.
Addidit: der bott habe alle handlung gebracht, so zuͦ Einsidlen verhandlet, et cum summam recitaret, cum vestro non congruebat.
Aber doch, sy handt alles das geschickt, so zuͦ Einsidlen verhandlet, sed alio modo quam ex te.
Diewyl dan ich das verstanden, bin ich bald widerkeert.
Und als der consul Tsch[arner] glychs von dem landtrichter verstanden (dan ich mich mit im verglychet) und ich aber han nit können verstaan, das man
der sach einiche acht geben habe, das man in den landen yemandt finde, der sich rüste, und mich aber ein seltzams dunckt, das sy gan Costentz (wie ir vernommen) ein löuffer und yetz allein in den Oberen und nitt in andere Pündt aber einen geschickt, und mich bedunckt, die lütt gangind mit sachen umb, wie ir verstand, gebind namlich guͦte wort, handlindt anders hinderrucks, und die unseren thügind so vyl darzuͦ, als sy mögind (ich red von den schuldigen; dan frommen, biderbe lütt nim ich uß,
deren, ob gott wil, der größer theil in unseren landen ist): so han ich nit fürgan können, diewyl doch die pratickhen der menschen geschwind, üch deße[n] ze berichten und, diewyl mir vyl daran gelegen, einen eignen botten ze schicken.
Hab ich einer stadt Zürich hyemit dienet, ist wol und guͦtt; waa nit, so hab ich das myn gethan und hoff zuͦ gott, er erkenne myn hertz und wolmeinen, werde ouch mit der zyt einem yeden nach synem thuͦn und laßen vergelten.
Doch so entpfilch ich mich in einer
loblichen stadt Zürich schutz und schirm, voruß aber in gottes schirm. Amen.
Dises ist in großer yl geschriben.
Darumb wöllind ir mir verzychen.
Item noch eins, das die uß den 5 Orten vor ettlichen tagen ir bottschfft zuͦ Mysaucks gehan und daa gehandlet von wegen domini Beccariae und eines schuͦlmeisters und under anderem getreuwet: so man's nit uß dem land thüye, das sy wöllind sy mit gewalt daruß nemmen.
Daruff die guͦten lütt, diewyl der landtrichter im Oberen Pundt inen ouch getreuwet, sich begeben, vor Martini sy uß dem land ze thuͦn; dan Antonius Lazarus, so Beccariam erhalten und ein sonder ansechen gehept, ist tod.
Haec
certissima sunt; nam hic in comitiis agitata, et ego ex consule.
Thuͦnd, was üch gott ermant, und gloubend nit allen glatten worten, und so es syn muͦß, so sye es doch lieber vor dan nach; dan ich fürcht übel, man gloube ze vyl.
Certissima et maxime comperta scribo.
                                Nosti manum et qui sim, qui scribo.
Disen brieff han ich geschickt biß gan Sarganß, dem yetzigen herren landtvogt mit bitt, er wölle in fürderlich üch zuͦschicken und, so es mügglich, ee die botten von Baden verrytend.
Dan was die lüt im sin habind, intelligi potest ex utroque scripto tam ad vicarium Constantiensem quam ad nostros; dan warumb schrybend sy das allein an den Oberen Pundt.
Item ob unsere g.
herren alle handlung ouch schribtind kurtz und den brieff staltind auch an die gemeinden und dan ein anderen brieff an einen
burgermeister mit bitt, ze verschaffen, das ir brieff von gemeind ze gemeind verlesen wurde; dan sonst, so er nit für die gemeinden kompt, ists vergebens.
Dem eerwyrdigen, wolgelerten, frommen und getruwen herren h.
Heinrych Bullinger, pfarher Zürich zum Großen Münster, synem günstigen herren, ze antworten.
