<nr>[18046]</nr>
<ae>Oswald Myconius an Bullinger</ae>
<od>Basel, 29. Februar 1548</od>
<vo>Autograph: Zürich StA, E II 336a, 285 (neu: ...)
(Siegel....)</vo>
<dr>Ungedruckt</dr>
<re>Regest
</re>
<tx>S. Mirum, si naves filii Cęsaris Genuam adpulsę
essent, adeo nuper literę venerunt ex Italia ad Cęlium
contrarium continentes. Gallus ob persequutiones
christianorum tam crebras ab initio regni praesagire veluti
videtur non diu duraturum se. Cęsaris conatus tam vani et
magni, quid putas, indicant quam casum tandem aliquem
gravissimum? Vult restituere Danum hactenus captum,
restituere Sabaudum, ex filio facere regem in Italia, ex
fratris filio regem Germanię, Wirtembergam reddere
Ferdinando, subdere sibi Helvetios, subdere Gallum, vincere
Turcam et vincere deum; religionis etenim iudicium sibi vult
reservatum, quicquid statuerint, qui ab ipso et statibus ad
concordandam illam sunt deputati. Decima februarii primo
consederunt non docti modo, sed et laici, ut contentiones
vitentur. Sturmius ex his est et consul Ulmensis, reliquos
nescio. Quod conantur, nihil apud me est. Instituit sic
Cęsaris ambitiosus animus, ut a simplicibus iudicetur
etiam habere deum, quo tamen vacat, quia Christo vacat. Ex
fratribus Augustanis sunt, qui dicere audent: spero. Bone
deus, undenam speratis? Cęsar non est deus, in quem solum
omnis spes coniicienda. Gubernator mundi videat.
^$Constantia pariter sperat, sed in eo, qui hactenus
fefellit; quicunque sic sperarunt Cęsari, sunt homines,
docti et indocti, magni et parvi. Invenire causam non valeo
nisi impietatem. Malumus omnes vivere hic in summa
infelicitate quam apud dominum in summis et perpetuis
gaudiis; dominum enim non diligimus, terrena diligimus. Adeo
non promovit doctrina tam multis annis praedicata Christi.
Adfectus audimus, non verbum, etiam qui nos ipsos in aciem
constituimus. Non mirum itaque, quod a Confoederatoribus
illa civitas tam vilihabetur, ut qui plerique verbo carent
et a solis adfectibus gubernantur. Sic agunt, tanquam velint
confoederationem nostram violatam, imo finitam. Fiat, quod
bonum est in oculis domini.
^$Wedenschwiler apud Froschouerum componit. Si casu factus
fuerit obviam, uno verbo velim dicas uxorem et missuram et
facturam, quę velit, tantum sit prospectum de loci, ubi
queant simul habitare; non conveniat enim, ut coniugati
habitent inter se seiuncti; videat ergo ille, quomodo uxori
hac in re possit satisfieri; nam mihi recte sentire videtur.
^$Pręterea, qui has reddit literas, is est, de quo
Mesicumerus, pater eius, tecum est colloquutus. Si quid pro
eo in domino valebis, agas, quęso; si placebit autem, ut
ad artem redeat, quam didicerat, contra me non erit.
^$Vale cum tuis in domino. Salutabiis Gvaltherum et Theodorum
mutos erga me.
^$Basileę ultima februarii anno 1548.
<un>Tuus Os[valdus] Myc[onius].
<lz>[Adresse] D. Heinricho Bullingero doctissimo, ministro
Christi fidelissimo, fratri ac symmistae in domino perquam
venerando suo. Tiguri.
