<nr>[21121]</nr>
<ae>Bullinger an [Hans Jakob Adlischwyler]*</ae>
Zürich, 18. Mai 1551.
Zürich StA, E II 338, 1514. / Orig.(Aut.)
Die gnad gottes sye mitt dir. Ich hatt vermeint, ich und
mine liebe hußfrow hättind dir alle thrüw und guͦthät
bewisen, wie dann alle vernünfftigen sölichs mitt uns
erkenend. Du aber hast an minen bruͦder 2 brieff geschriben,
den einen uß minem huß, den andern uß Bremgarten (welchs din
Schaffhusen ist, dahin du den richtigen ryten woltist), uß
welchen ich wol verstanden, wie erkant und danckbar du bist;
züchst an (spöttlich) das evangelium, uß dem wir oder joch
min hußfrow gelern, das wir dir nitt thuͦn söllen, da du
glich in dem bapstsglouben das nitt gelernt, das du thuͦst.
Das evangelium wirt uns nitt erleyden von wägen diner und
dines glychen spätzlinen. Du sagst von dinen nächsten
fründen begegne dir widerwertikeit und nitt früntlikeit; ist
warlich schad und verloren dinen halb, was wir dir guͦts
gethan; hinderwärt bist du nienan von uns kratzt; wer dir
das von uns sagt, redt, wie du schripst, weist selbs nitt
was. Habend wir dich dann geläckt in denen stucken, die uns
an dir mißfallend, so ist din huͦt dicker und rüher dann
der danen und eychbömen rinden. Gott gäbe dir, das du handlist
und redist mitt vernunfft und ein ander mensch werdist; dann
din sach also gar nuͤt söllen wirt. Begären dinen fürohin
wenig, diewyl doch nach so vilen trüwen warnungen und
vermanungen miner und miner lieben hußfrowen du durch brieff
mitt bößärtigen spitzlinen uuß strost, was gmuͤtz und
erkantnus, ouch liebe zuͦ uns hast, und heyter schrypst,
du findest nienan grächt an dir dann alein minen bruͦder.
Sind wir dann so falsch an dir, so laß uns rächt das unser
schaffen, biß du bas erkenst, wer dir trüw ist. Ist aber min
bruͦder so grächt an dir, so luͦg, das du es anders gägen
imm dann gägen uns erkennist. Gott gäbe dir ein ruͤwig,
grächt gmuͤt, das inn liebe und in sinen gebotten wandle;
das wünschend wir dir von hertzen, du haltist uns glich für
gerächt oder falsch. Gott kendt uns; der gäbe uns alle zyt
gnad. Datum zuͦ Zürych  18. maij anno 1551.
Bullinger.
[Adresse fehlt.]
*Für Hans Jakob Adlischwyler sprcht, daß dieser anscheinend
eine gute Beziehung zu Bullingers Bruder Johannes hatte;
denn auch nach seiner Flucht aus dem Gefängnis in
Rheinfelden im Nov. 1554 war er in Ottenbach, wurde also
vermutlich von Johannes aufgenommen (s. Biogr. in HBBW IV).
