<nr>[19216]</nr>
<ae>Oswald Myconius an Bullinger</ae>
<od>Basel, 19. August 1549</od>
<vo>Autograph: Zürich StA, E II 336, 303.
(Siegel...)</vo>
<dr> <dr>
<re> </re>
<tx>S. Hospes in Balstall, si recte memini, duos pavit per dies
plus minus decem. Vestiti fuerunt serico villoso Italorum et
Hispanorum more. Post simul profecti sunt Badenam versus;
pernoctarunt in pago quodam non longe ab Arovia. Convenerant,
quod mane vellent hora tertia pergere, ne ęstus eos divexaret.
Ita factum. Posteaquam igitur aliquousque sunt profecti, duo
isti pugione confoderunt hospitem tollentes ab eo pecuniam,
equum, et quicquid conferre potuerunt. Super Arulam fuit
piscator, qui ut audivit gemitus et eiulatum, putavit primo
vocem esse alicuius umbrę; tandem vero adplicata navicula
reperit, quod erat patratum latrocinium; latrones autem
aufugerant. Dicuntur ante paucos dies hac in equis transiisse.
Par pari. Pręludia videntur esse, sicut divinas, futurorum
malorum. Dominus, quem confitemur, nobis adsit.
^$Cęsar voluit, ut Belgę iurarent filio; quod dum renuerunt,
illud invenit: iuramentum non debere valere, nisi post obitum
suum, atque ita persuasit. Causa videtur esse multis, quia
stultus est filius, timuit pater iuramentum non praestaturos
illos, si mortem obiret ipse. Rediturus iterum Bruxellas repetet
lingnum Baiacum. Sic consul Argentinensis.
^$Argentinenses, qui procrastinant, quicquid agendum cum
episcopo, timent fere Cęsarem venturum aliquando ad se.
Quamobrem multi boni viri de migrando cogitant, ex quibus et
mecum aliquot egerunt.
^$Interrogavi tabellionem de mersis Grisonibus in lacu Tigurino;
respondit se non audivisse vel unum verbum. Mirabar; tum ille:
"Non pugnabo; nam raro sum domi; interim accidunt multa, quę ad
me non pertingunt." Plura non sunt.
^$Vale in domino cum tuis et fratribus omnibus.
^$Basileę raptim 19. augusti anno 1549.
^$T[uus] Os[waldus] Myconius.
<lz>[Adresse ...]: D. Heinricho Bullingero, in domino suo.
^$
