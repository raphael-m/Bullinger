<nr>[18303]</nr>
<ae>Ludwig Lavater an Bullinger</ae>
<od>Paris, 4. Dezember 1548</od>
<vo>Autograph: Zürich ZB, Ms F 39, 714</vo>
<dr> </dr>
<re> </re>
<tx>
S.P.D. Scripsi ad te superioribus diebus, pater colendissime, de consilio
profectionis meę ad Aureliam vel in Aquitaniam; sed partim propter annonae
caritatem, partim propter horribiles seditiosorum hominum tumultus passim in
Aquitania motos Parisiis haerere coactus sum. Interim ossiologiam Galeni, quam
Petrus Sylvius, regius medicinę professor interpretatus est, quoniam ad
studiorum meorum rationes conferre videbatur, audivi et didici. Cui adiunxi
libros de partibus animalium Aristotelis, quo mihi ad nobiles illos Galeni de
usu partium libros aditum pararem viamque sternerem, quos nuper Sylvius
interpretari coepit. Qui, si non aliam ob causam, saltem ob hanc, quod
theologicę lectionis instar esse possint, diligenter cognoscendi sunt.
Reliquum temporis totum in Graecis literis consumitur, id quod mihi non inutile
fore intelligo, si theologiae sacra studia Argentinae olim coepta denuo
redintegrare et continuare velim. Vivo nunc non perinde magnis sumptibus; nam in
convictores idoneos incidi. Sed haec de studiorum et vitę ratione. Puto te
multa nova e Gallia expectare; verum te dignum nihil occurrit. Idem est
ecclesię status, qui semper fuit, nisi quod verę religionis confessores
aliquamdiu in summa tranquillitate vixerunt, id quod deo, pacis authori, non
tyrannicis sacrificulis acceptum referimus. Tumultus Aquitanici regis
dexteritate compositi sunt. De seditionis authoribus atrocissimum supplicium
Burdegalę sumptum esse accepimus. Praeterea nihil habeo; quamprimum se
aliquid obtulerit, quod ad cogitationes tuas pertinere videatur, te faciam
certiorem.
Dominus te ad nostrę ecclesię aedificationem diu incolumem servare
dignetur. Parentibus meis, uxori tuę, liberis totique familię meo nomine
plurimam salutem dicere ne graveris.
^$Parisiis ex musęo nostro pridie nonas
Decembris 1548.
<un>Tuus ex animo Ludovicus Lavaterus Tigurinus. 
<lz>[Adresse:] Henrico Bullingero, Tigurinę civitatis pastori doctissimo et
vigilantissimo, patri suo colendissimo. An herren Bullinger. Zürich.
