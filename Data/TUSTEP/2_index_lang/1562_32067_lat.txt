<nr>[32067]</nr>
<ae>Bullinger an die Prediger in Chur und sonst in Graubünden</ae>
Zürich, 23. April 1562.
<vo>Zürich StA, E II 342a, 447. / Orig.
(Aut.)
Gr.
II,  383 R.
S. D. Accepimus, domini honorandi et fratres charissimi, per certum nuncium ex Gallia a Guysianis (auxiliantibus aliquot in Gallia magnatibus coniuratis, inprimis autem cardinalibus, episcopis et clero) maximas esse turbas excitatas et quotidie extremam contra fideles exerceri saevitiam.
Quae ut omnia rectius intelligatis, mitto, quae inde ex Aurelia, ubi fidelium colligitur exercitus, accepi vobis quoque charis communicanda fratribus.
Principio habetis descriptionem brevem crudelitatis
abominandae Guysianorum, quam exercuerunt contra ecclesiam Vassensem; inde colligatis, quid consilii concoeperint hi homines contra omnes fideles per Galliam ecclesias.
Deinde mitto protestationem illustrissimi principis Ludovici, ducis Borbonii, qui est princeps Condensis, Gallica lingua editam atque impressam, hic autem conversam in Germanicam a d.d.
Georgio Cellario ita iubente amplissimo huius urbis magistratu, apud quem est Gallicum exemplum. Ergo non est, quod quicquam in ea vobis sit suspectum.
Intelligetis ex ea totius rei negotium, et quod nostri non sint seditiosi contra regem, sed conari eos coniuratos et seditiosos contra regem in ordinem redigere, regem liberare et pacem regno reddere etc. His adiunxi epistolam d.
Bezae; ita enim voluit, ut ipsam communicarem fratribus Basiliensibus, Schaffhusianis, Sangallensibus et Rhetis.
Videtis, quid facto opus sit, optimi fratres.
Clamandum erit vobis sedulo et absque intermissione ad dominum, exhortanda ad supplicationem
ecclesia.
Confirmandae sunt etiam nostrae fidei creditae ecclesiae; etenim si superiores fuerint papistae in Gallia, facinore nephando animati imminebunt et nobis.
Sed et nostri papistae istis nihilo sunt mitiores, neque dubium est non alio fine coeptum esse concilium Tridenti, quam ut causae praetexantur probabiles saltem apud plebem persequtioni truculentissimae, quam iam annis aliquot fabricati sunt.
Utinam vero nos vera poenitentia fideque domino occurreremus est hic clemens ad condonandum
poenitentibus delicta et potens ad servandum suos.
In hoc valete, domini honorandi et fratres charissimi.
Tiguri  23. aprilis 1562.
                                                  Bullingerus vester.
Petuntur 4000 Helvetiorum, atque ideo indicta sunt comitia Salodurum ad 26. aprilis.
(zw. 444 u. 445): Fidelibus Christi Iesu servis ecclesiae Curiensis et reliquarum Rhetiae ecclesiarum ministris, dominis honorandis et fratribus charissimis suis.
                                                                                       Chur.
