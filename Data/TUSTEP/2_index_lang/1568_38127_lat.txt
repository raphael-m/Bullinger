<nr>[38127]</nr>
<ae>Johann Konrad Ulmer an Bullinger.</ae>
[Schaffhausen], 1. November 1568.
ZÃ¼rich StA, E II 375, 826. / Orig. (Aut.)
S. D.  Accepi literas tuas proximo sabbato, clarissime vir
et pater in Christo observande, et gratias tuae humanitati
singulares ago, quo sententiam super catecheseos formulam
humaniter communicasti. Vocabulum kelch, quia in omnibus
reformatis ecclesiis in usu est et in Heidelbergensi etiam
catechismo ponitur, ipse quoque retinui in verbis
institutionis et carmine super illis composito; non
displicet autem sententia tua, ut commutetur in verbis
institutionis vocabulo trinckgeschirr, quo vestra utitur
translatio Germanica, salvo tamen iudicio tuo; nolo
enim<gr>logomacein</gr>. Nam ut vocabulum kelch quiddam
papisticum, ita vox becher inter rudes huic voci minus in
hac causa assuetos prophanius quiddam sonare videbitur.
Quantum ad carmen attinet de coena, postquam ante id tempus
tuo iudicio subieci et per literas haud displicere tibi
intellexi, postea communicavi ministris ecclesiarum
Franconiae, quibus praefui, quo nunc fortasse utuntur. Quare
si in eo commutatio fieret, forte offenderentur aliqui, cum
rithmus ipse quoque mutandus propter dissyllabum vocabulum
esset. At malo iudicium tuum, si ita placet, sequi quam meis
insistere. Duplex decalogi carmen et Greyteri symbolum
lubens mitto; ideo enim tantum inserueram, quod longa
consuetudine in ecclesiis nostris usurpante. Symbolum autem
sequens a Luthero compositum, quod in omnibus ecclesiis
reformatis honorifice canitur et syncerum est, retineri
cupio; secundum enim catecheseos caput hoc omisso suo
carmine careret; potest autem praemitti titulus: Der
christlich glaub in gesangsweis; fateor mihi priorem titulum
displicere. Et cum Greyteri symbolum intermit[t]eretur,
intermitterem eandem ob causam etiam orationem dominicam
notulis consignatam; textum enim prius suo loco positum
tantum continet.
De novis rebus audies symmystam, fratrem dilectum, qui pius,
syncerus et christiano zelo vere praeditus est. Ex illo
consilii quoque mei in omnibus rationem et pios conatus
cognosces.
Vale.
Datum raptim  1. novembris 1568.
Tuus Iohannes Conradus Ulmerus.
Clarissimo omnique eruditonis et virtutis genere ornatissimo
viro d. Henrico Bullingero, domino et patri suo in Christo
plurimum colendo.
