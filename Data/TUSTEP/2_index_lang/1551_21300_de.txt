<nr>[21300]</nr>
<ae>Gabriel Arnold an Bullinger</ae>
Bern, 6. Dezember 1551.
Zürich  StA, E II 336, 50.
Günstier und vertrauter, lieber her und fründt. Eur
schreiben und anntwort ist mir verganngner tag zuͦ Basel
geanntwort worden, und sovil eurn brief gen Reinfelden
gehörig belanngt, kan ich eu wol mit warheit schreiben, das
derselbig brief ordenlich geanntwort und durch den herrn von
Reischach<f1>Ludwig von Reischach?<fe> bey seinem knecht dahin geschigkht worden.
Was euch von Maidenburg gesagt worden ist vermuetungßweis,
und wie ich auch gehört han beschehen etc. doch wie dem
allen, so sollt ir in vertraulicheit wißen, das Maidenburg
gelediget, cristenlich wol und dermaßen vertragen ist, das
sy unnser religion und dem vaterlannd treffenlich und sambt
anndernn vil guts tun mögen und werden. Das solt ir zu
benügen annemen und dißmals weiter nit fragen, allain
gedenngkhen fürderung zuͦ thun, damit wir gegen got neben
peßerung unnsers lebenns danngkhperlich erfunden und mit dem
feur cristenlicher und bruederlicher lieb und treu angezündt
wüdent. Den armen crissten zu Magdenburg, denen ire heuser,
sunderlich in den vorsteten, verprenndt, in der rechten stat
erschoßen sind, darzu all ir vermögen pis uff das eußerst
ersaigett und besließlich dergestalt ersaigett ist, das die
crisstenlichen, redlichen, dapfern weiber iren mannen nit
allain manlich zu sein und wider gottes willen und wort kein
vertrag anzunemen zugesprochen, sunder ire keten, ring,
klaineter und silber geschier erstlich zum halben tail uff
das rathaus getragen und sich dabey erpoten haben, den
anndern tail auch zu erlegen und ir leben darzusetzen etc.
zu trost und hilff zu kumen und inen zu steuren etc. Vor
jaren haben wir an glagkhen, kirchen, gepeu, götzen und
teufels zier anzurichten ainem dollen münich vil gelts dahin
zu pringen angehenngkht. Ytzt sind wir so gelert und des
euangelions so vol oder urdrütz worden, das wir teuflischer
und muetwillier weis sagen dürffen, was gat unns Magenburg
an, wie mit Costentz auch beschehen ist.
Es ist ain groß geschray von ainem Hanns Gutschigkh, burger
von Zell am Unndersee, wie derselb als ain kundtschaft oder
verreter uber der cron Franngkhreich diener und in
sunderheit herrn S[ebastian] Schertlin zu ermörden
bestellt und mit gellt abgericht sey von dem gewalt zu
Costentz . . . . .  P.  Welher Gutschigkh durch die von
Basel nidergeworffen und der sachen bekhanntlich ist, wie
das auch die brief, so bey ime funden sind, vermögen sollen.
Zerreist disen brief; es will sich ytzo weiter davon zu
schreiben nit gepüren. Got will und wirdet noch
wunderbarlich ding ann tag geben laßen. Datum Bernn den  6.
decembris anno etc. 51.
G[abriel] A[rnold].
Grüst mir herrn Jacoben, den herrn statschr[eiber]
von Lindaw, eur und ire haußfrawen, und möcht leiden, der
statschreiber het sich aus ursachen uff montag schiristen
gewißlich zu mir gen Aro zum Wilden Mann verfuegt; dann ich
het mit im zu reden, das sich nit schreiben laßen will,
schigkh deßhalb disen aigen poten. Sagt im, das er nit
außbeleib; ich reit morgen suntags gen Aro, will montag sein
alda warten. Von dann wird ich gen Brugkh reiten, hab
daselbs auch ain tag mit m. D.* (* a.R.: Dietrich
[Schankwitz]?) zu verzeren.
(Adr. fehlt.)
