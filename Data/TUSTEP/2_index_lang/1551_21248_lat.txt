<nr>[21248]</nr>
<ae>Matthias Erb an Bullinger</ae>
Reichenweier, 26. Oktober 1551.
Orig. (Aut.)
Gratia Christi tecum. Qum hunc Ulrichum Aescherum ex
vestratibus patriam repetentem ac fidum nuntium omnisque
modestiae expolitum simulacrum, nactus fuerim, nolui
doctissime, ne dicam omnium fratrum charissime Bullingere,
hoc piaculi in te, patronum nostrarum ecclesiarum, quę
circum vicinos malevolos homines ridetur, quasi propediem
sit excindenda, committere, quo haberes certum nostris de
rebus etc. Ecclesię adhuc sua utuntur libertate in
Christo
Iesu, tametsi sint, qui putent ad nos Baalicos, quod absit,
pfaffones recipiendos. Sed deus meliora dabit; nam
respublicę ecclesiarum ita callum verbo gratię
instructę obduxerunt, ut nunc vehementius quam unquam
Hispanicam fidem sive religionem odiant; agnoscunt enim
imposturas. Utinam ita sine seditione, sed vera in Christo
patientia cum resipiscentia perstent. Catabaptistę multum
negotii nobis facessunt, quorum stultitia a cordatis iam
utcunque etiam deprehenditur. Nicolaus Baunerus, cuius
calumnias legisti, ni fallor, per principem missas,
recantavit nunc spiritum sanctum admittens tertiam personam
sacrę triadis; item adserit Christum veram carnem ex
semine Abrahę, Davidis atque tandem ex virgine Maria sine
omni labe et peccato adsumpsisse; proscriptus nunc exulat ac
per literas orat recipi in gratiam etc. Constans fama
conciliabulum Tridentinum dissipatum; Argentoratensis
episcopus rediit, certum est, item et Moguntinus et
Trevirensis. Christus non deerit et suis et suę causę.
Vale in Christo. Salutant vos fratres in Christo, Regulus
praecipue. Saluta tu nobis tuos symmystas Gvaltherum,
Bibliandrum, meum conpresbyterum Pellicanum; dic illi me
congregare viaticum ad peregrinationem, que propediem
instabit, ut idem faciat. Utinam liberemur secundum domini
voluntatem.  Richenvillę  26. octobris 1551.
T[uus] Erbius.
Pietatis ac sacrae eruditionis eximio viro d. Henrycho
Bullingero, Tygurinorum antistiti vigilantissimo.
