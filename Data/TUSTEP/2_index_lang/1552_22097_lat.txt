<nr>[22097]</nr>
<ae>Antoine Morelet de Museau an Bullinger</ae>
........, 28. April 1552.
Zürich StA, E II 359, 2884. / Orig.(Aut.)
Literas tuas 15. huius mensis scriptas heri bolnensi oppido
accepi cum binis tuis libris, quorum unum regiae maiestati,
alterum Margaritae Franciae offerri cupis. Ego hodie ad
r[egiam] m[aiestatem], quę est in castris
ad Mousellam sitis, mittam; secundum Margaritae ipsemet
offeram; ad reginam enim proficiscor illic non diu hesurus.
Gravissime egrotavit, ita ut omnes medici de salute
desperarent; sed nunc convaluit. Quod autem de practicis,
que in Helvetia fovet, scribis, habeo gratiam; sed pontifex
parum vel nihil potest, quum exhaustus sit et pecuniis et
viribus et absque illis hi, cum quibus est negotium, parum
faciunt. Sed nihilominus est diligentissime vigilandum. Scio
enim plerisque non placere hanc regiae maiestatis
expeditionem, que egregia habet milia. Cupio certe ad vos
redire; sed nondum licet, nec potero proximis comitiis
interesse. Sequentibus deo adiuvante interero. Interim regia
m[aiestas] ad Helvetios scribet. Que de Mirandula
dicuntur, vana sunt; immo milites nostri, qui illic sunt,
hebdomada ante pasche exierunt ex oppido, excursiones
fecerunt in hostes, ita ut multos occiderint, de quorum
numero fuit pontificis nepos, alios captivos in oppidum
receperunt. Credo exercitum principum Germanorum brevi
Constantiam invisurum et spero me brevi te visurum, si
dominus dederit, et nisi esset cum regina et admirandis de
seriis rebus communicandum, iam ad vos advolarem. Hec sunt,
que potui obiter scribere inter multas anxietates et
infinita negotia. Bene vale. Dominus te suae ecclesiae
servet incolumem. Ex Drudano Burgundiae  28. aprilis 1552.
Tuus ex animo Maurilius Musaeus.
(von and. Hd.)  Dem hochgelerten eerenvesten, wysen heren
Heinrychen Bullinger, verkünder deß heylligen worts Zürych,
minem günstigen, lieben heren.
Zurych.
