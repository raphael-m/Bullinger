<nr>[22134]</nr>
<ae>Graf Georg von Württemberg an Bullinger</ae>
Schaffhausen, 5. Juli 1552.
Zürich StA, E II 363, 142.
Orig. mit aut. Unterschrift.
Georg, grave zu Würtemberg unnd zu Mümpelgart etc.
Unsern grus zuvor, lieber besonder. Euwer jüngst an uns
beschen schreiben haben wir empfangen, bedangken uns eüwer
zugeschribenen zeittungen. Als ir uns dann undertheniglich
ansuchen, das wir den predicanten gegen unserm herren
vettern herzog Christoff zu Würtemberg, fürderen wolten,
weren wir zu solchem wol genaigt, gedengken aber, ir
L[iebden] seieen mit stipendiaten und anderen, so
teglichen der predicaturen gewhartten, dermossen versehen,
das er dißer zeitt nicht ein platz, wie er hofft, haben
möchte. Schigken uch, was auff verschinnem tag zu Passaw zum
thail gehandlet worden, hiemit zu, wie ir hiebey ligendt zu
sehen hapt. Wolten wir uch g[nädiglich] nicht
verhalten unnd seind uch zu gnaden genaigth. Datum
Schaffhausen den  5ten iulii anno etc. 52.
G[eorg] g[rave  z]u' Wyrttemberg etc.
Unnserm lieben besonndernn Hainrich Bullinger, predigernn zu
Zurych.
