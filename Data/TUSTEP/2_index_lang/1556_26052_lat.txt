<nr>[26052]</nr>
<ae>Theodor Beza an Bullinger</ae>
<od>Lausanne, 19. März 1556</od>
<vo>Autograph: Zürich StA, E II 368, 86.
(Siegel...)</vo>
<dr>Ep. Calv. 2413 (XVI, 77f)<dr>
<re> </re>
<tx>S. Ego vero tibi, mi pater, magnam gratiam habeo pro aureolo
tuo liebello, quem ad me misisti, in quo nihil non summa laude
dignum invenio. Nam etsi fortasse videberis nonnullis excurrere
in argumento utriusque in Christo naturae explicando, tamen quia
hoc fundamentum est firmissimi et solidissimi adversus nostros,
id est, veritatis hostes argumenti, tota ea tractatio mihi non
modo perutilis, sed etiam pernecessaria fuisse videtur. Neque
dubito quin a tota ecclesia magnam hoc tuo labore gratiam
inieris. Sed et nostris adversariis si non rem ipsam, at certe
singularem tuam modestiam gratissimam fore confido. Utcunque
sit, quicunque ad hanc caussam aequi iudices accedent, veritati,
ut spero, patrocinabuntur. D. Bernardini librum nondum vidi. Ad
me vero quod attinet, quamvis eum esse me sentiam, a quo nihil
nisi pertenue possit proficisci, tamen, si opus erit, symbolum
et ipse libens conferam et egregiam saltem voluntatem allaturum
me spero. Sed utinam deus meliora. Utinam, inquam, d[ominus]
deus noster suae ecclesiae misertus nos in sese coniungat, ut
adversus communes hostes potius pugnemus, quam mutuo nos ipsos
conficiamus. Ad eam rem autem non parum momenti attulerit, si
non passim quivis in aciem prodeat, sed vos veterani vestra
authoritate et aequitate ac modestia iuniorum calorem et aestum
temperetis ac moderemini. Nosti enim quam multa soleant in isto
impetu extra caussam, imprudenter et inconsiderate dici, quorum
hic unus fructus est, ut magis ac magis irritentur animi, et qui
infirmiores sunt prorsus dissiliant. Phana, aperta et omnium iam
oculis exposita est caussae nostrae bonitas. Superest ut modesta
et comppsita quadam ratione eos ex nostris hostibus
lucrifaciamus, qui praeiudiciis vel errore fascinati nondum
potuerunt lucem aspicere. Reliqui vel tacere cogentur vel sese
omnibus reddent invisos.
^$Sed de his hactenus. De rebus nostris nihil novi habeo quod
scribam, nisi hoc unum. Genevensis quidam illorum exulum non
infimus, Viretum nostrum aperte insimularat maximi sceleris,
quasi scilicet ministerii praetextu in carcere Genevensi unum ex
miseris illis, qui supplicio sunt affecti, ad falsam quorundam
accusationem sollicitasset. Is in ius vocatus, quum frustra sese
in omnes facies vertisset, ut iudicio elaberetur, tandem iusto
iudicio damnatus culpam fassus est, et coram principibus
deprecatus. Ita asseruit dominus optimi viri innocentiam, et
istorum improbitatem palam coepit detegere. Ea res faciet
fortassis ut nonnulli tandem intelligant, quales illi sint, quos
tuendos susceperunt, et quales item illi a quibus tantopere
abhorrent. Illustrissimo vestro senatui et vobis omnibus
rependat dominus labores quos in tam pia caussa suscepistis, et
porro etiam, ut speramus, suscipietis. Utinam idem ille
d[ominus] deus noster, in cuius manibus sunt principum corda,
vestris sanctissimis conatibus benedicat, et nostrum omnium
animos in sese coniungat. Induciae istae inter Caesarem et regem
pactae, quamvis non dubitem parum firmas fore, tamen, ut spero,
aliquid ad hanc impetrandam conciunctionem utrinque proficient.
Quorsum enim istos rursum coniunxit idem ille, qui disiunxerat,
nisi ut Christum oppugnet? De Turca quoque sinistri multi
rumores ad nos perferuntur, qui si veri sunt, video omnia in
extremum discrimen adducta. Sed occulta sunt domini iudicia et
patienter nobis in timore et tremore expectanda. Si nos
reconciliavit, quum inimici essemus, multo magis iustificati
nunc sanguine ipsius servabimur per eum ab ira. Demus modo
operam, ut, quum ipsius ira exarserit, fideles inveniamur, et
ista dei iudicia in mundi perfidia nos non modo non absorbebunt,
sed etiam erigent et confirmabunt. In Gallia vix credas, quanta
sit messis et quanta ecclesiarum incrementa. Si tres aut ad
summum quatuor excipias ex eorum numero, qui plurimum possunt,
reliqui pene aperte testantur se a papismo abhorrere; multi
etiam ex adversariis offenduntur praeterita crudelitate. Certe
is rerum status videtur impendere, ut videatur eminus quaedam
sanctae libertatis spes apparere. Quod si semel fuerit
impetratum a rege, ne dubites momento corruituram illic papae
tyrannidem; adeo accrevit paucis annis fidelium numerus. Non
dubium est tamen, quin Satan extrema pararet, quo magis
sollicitos non esse convenit et ardentius precari, ut eum sub
pedibus nostris conterat et, quod inchoavit opus, absolvat. Bene
vale, mi pater, cum tota tua familia. D. Iesus te conservet et
sanctis tuis laboribus pergat beneficere. Ecclesiam totam
salvere et in domino valere iubeo.
^$Lausanae 13. cal. aprilis.
^$Theodorus Beza plane tuus.
^$Willelmus noster valet et nobis est commendatissimus.
<lz>[Adresse ...]: fehlt
