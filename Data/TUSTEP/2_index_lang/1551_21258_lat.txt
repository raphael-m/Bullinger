<nr>[21258]</nr>
<ae>Johannes Gast an Bullinger</ae>
Basel, 5. November  1551.
Zürich StA, E II 366, 119. / Orig.(Aut.)
S. in domino. Non dubito, quin meas acceperis per civem
transmissas Tigurinum cum Polyaeno; si quid praeterea vis
curatum, indica. Credo etiam te a Witenbergensibus
accepisse, qualis sit status in Saxonia et praecipue quid
agatur cum Magdeburgensibus, qui adhuc constantes sunt in
defensione suae Bethuliae, quibus precor Christum defensorem
urbium suarum. Caesarem reliquisse Augustam 22. octobris
certissimum est. A Bavaro Monachi splendide acceptus ac cum
summo gaudio acceptus Oenispontem petit; milites adhuc
dissident et seditiosi sunt; capitanei aufugerunt, abbatis
pagis spoliarunt; nomen illius excidit. Grassantur in
optimos quoque ob denegatum salarium. Considera Satanę
instabilitatem.
Episcopus Argentinensis vocatus a Caesare ad concilium minis
quibusdam miser abiit paucis adiunctis, probe intelligens,
quid moliatur Caesar in isto conciliabulo. Specimen tibi
mitto, quidnam contra nostras ecclesias constituerint. Digni
sunt, quibus acerbo scripto respondeatur, ut sciant se
contra scripturam sanctam hos articulos constituisse et
contra patres ecclesiae sententias suas tulisse. O miserum
genus hominum, qui nihil aliud venantur quam propriam
gloriam, non Christi Iesu,
filii dei.
Zuͦ Paris hat man ußgeschruwen mit einer busaunen, wer do
welle gulden stücke, syden gwandt, specerei kouffen, der
sölle uff ein bestimpte stundt kommen; man welle alles
wolfeil verkouffen. Sic rex rapinam Caesaream, quam ex
Germania abduxit, distrahere conatur, quo populus rapinam
videat et simul gaudeat cum aulicis.
Quid Constantię agat capitaneus cum mercimoniis
Neroburgensibus, melius nosti quam ego. Bellum imminet
gravissimum, et Austriaci isti ausum dabunt absque dubio
devast[at]ionis multorum locorum.
Ago praeterea tibi gratias immensas pro libello misso, quem
legi ac relegi, et hoc solummodo dolet, quod brevitate sis
usus in rebus tam maximis et sanctissimis. Precor regi
animum spiritu sancto inflammatum, ut legat libellum
diligenter ac relegat etiam, imo pellegat, quo doctrina vera
patrum inhaereat et dein fructificet. Vale. Plura alias.
Si quid domino Mauro, legato regio mittere constituisti,
poteris id facere, et ego probe curabo per postam ad illum
fere omni die; ne hanc occasionem negligas, oro.  Basileae
5. novembris 1551.
T[uus] Gastius.
Dem eherwürdigen herren meyster Heinrych Bullinger,
lütpriester zum hohen münster zuͦ Zurich, mynem günstigen
lieben herren.                        Zurich.
