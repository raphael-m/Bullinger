<nr>[38141]</nr>
<ae>Bullinger an Hans Rudolf Bullinger.</ae>
[Zürich], 15. Dezember 1568.
Zürich ZB, Ms F 37, 313. / Orig. (Aut.)
Gott mitt uns. Fürgeliepter sun, ich dancken dir und
Susannen des kalbfleischs, würsten und voglen; der voglen
ist zuͦ vil. Fleisch und würst hast, alls ich verston,
selbs zogen; aber die vogel muͦst thüwr kouffen. Ist mir
nitt lieb, wenn du kosten mitt uns hast, wöllte vil lieber,
du erspartists und werist in kleinem und grossem hußlich.
Ich kan wol darby erckennen din liebe und trüw, danck dir
dorum trüwlich; noch ist mir allwäg and, wenn ich sorgen
muͦß, du habist kosten. Wir sind sonst hie gar bättler,
wir findint wäder in der metzg noch uff dem fischmerkt üzid
rächts; man darff ein pfund kalbfleisch näben der metzg umb
3 ß und noch thüwrer bieten, und findt man es
denocht nitt, der fischen noch minder. Es muͦß aber also
gan, wo anarchia ist, alls in der eydgnoschafft ist, da
yederman thuͦt, was er wil.
Von der grossen schlacht in Frankrych habend wir hie noch
nüt gruntlichs vernommen; habend sy gesiget, so wirt man es
bald mitt grossem pracht hören muͤssen. Der Türgg gwündt
es ouch alles, und ist denocht der Türgg und blipt der
Türck. Wil uns gott dahin gäben und lyden lassen, so söllend
gedultig uffnemmen und styff an der warheit blyben, der
wällt pracht wenig achten; Babylon wirt zuͦ siner zyt sin
urteyl ouch überkummen. Wo ich aber ettwas gruntlichs von
der schlacht vernäme, ließ ich dichs bym ersten botten
wüssen.
Die evangelischen Stett habend nüt zuͦgesagt und werden
nitt zuͦsagen, alls ich gott trüw. Die erbeinigung vermags
ouch nitt, und ist man kein hilff schuldig. Vom
wirtzburgischen ufflouff hab ich nüt gehört.    Diner gotten
sach stadt fast übel; dann morbus est incurabilis et prorsus
induratus; hat sunst ouch vil zuͦfälen mitt flüssen; wirt
sy erst der unruͤwig man gar dahin richten. So vil ich
mitt fuͦgen kan, wil ich ir gern das best thuͦn, aber
doch mich in die sach des guͦts und erbs nitt stecken;
stadt mir ouch nitt zuͦ. Sy hat wol fründ, die darzuͦ
besser sind, dann ich bin. Epistolam ad Palatinum de
excommunicatione remitte et libellum de maioribus nostris et
familia etc. J[unker] Hans von Ulm sampt siner frowen fart
hie durch (alls ich hor) gen Lucern; danen wirt er wol
bringen die mär von der celebri gigantum victoria. Du hast
wol so vil wyns hinyn geschickt, das es nitt müglich, das du
noch 80 soum dir zuͦgehörig habist; doch was du hast, das
heb wol zamen und biß hußlich. Gott mitt dir; gruͤß mir
Susanna und Elsili, din huß. All unser volck gruͤßt dich.
Ich schicken dir hie von einem blatten ziger; nimm fuͤr
guͦt. Würst, fleisch und vogel wil ich jetzt ußteylen, wie
du geschriben und den brieff und iren teyl diner gotten
schicken, da sich frylich muͤy und arbeit erheben wirt;
gott gäbe iren gnad. Lieber, was Stoffel margstaller zuͦ
minem brieff gesagt? Meinst, nimpt er ouch fuͤr guͦt?
Gott mitt üch allen.
Datum mitwuchen  15. decembris 1568.
Bullinger der ellter.
Minem lieben sun Hansen Rodolffen Bullingern, pfarreren
zuͦ Berg.
