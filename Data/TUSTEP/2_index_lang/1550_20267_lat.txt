<nr>[20267]</nr>
<ae>Wolfgang Musculus an Bullinger</ae>
Bern, 28. November 1550.
Zürich StA, E II 360, 147. / Orig.(Aut.)
S. D.   Hoc vesperi, compater in domino charissime, a
charissimo fratre et
compatre meo d. Hallero accepi, quod ad dominum questorem
Sulpicium Hallerum et
ad antesignanum Hagium de augendo mihi salario scripseris.
Habeo ob hanc tibi
humanitatem iam aliquoties in hac causa declaratam, quas
possum maximas gratias.
Psalterium meum nuncupavi reipublicę isti; ubi illud
absolutum dabitur, erit
forsan occasio hac de re aliquid agendi.
Domus mea peste laborat iam duas septimanas. Sara mea 20.
huius mensis
obdormivit in domino. Nicolaus, nepos ex fratre,
quintadecima laborare coepit
peste, sed per gratiam domini convaluit; consimiliter et
Ester 22. mane peste
correpta adhuc cum carbunculis, quos in sinistra coxendice
quatuor habet,
conflictatur; spes tamen est evasuram gratia domini.
Quę ad me per Hungaros sunt scripta, hic mitto. Rogarunt
amici quidam ex
Augustanis, ut publicarem. Mirabilis est cursus verbi dei.
Det dominus, ne illo
privemur. De Magdeburgensibus ipse scis, quomodo sint
obsidione cincti. Rex
Polonię duas cohortes militum nihil obstante obsidione
intromisit; deinde
cives eruperunt in monasterium quoddam, ubi capitanei
hostium convivaturi et
genio habenas daturi erant et cunctos occiderunt. Haec ad me
Schertlinus. Optime
vale, compater in domino charissime. Salutem tuis omnibus,
dominis etiam et
fratribus d. Theodoro, Pellicano, Gvalthero. Bernę  28.
novembris 1550.
W[olfgangus] Musc[ulus], compater tuus in domino.
Excellenti theologo m. Heinrycho Bullingero, Tigurinae
ecclesiae antistiti
vigilantissimo, d. et compatri suo longe charissimo.
           Tiguri.
