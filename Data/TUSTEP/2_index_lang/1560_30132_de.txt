<nr>[30132]</nr>
<ae>Bullinger an Tobias Egli</ae>
(Zürich), 3. August 1560.
<vo>Zürich StA, E II 342a, 390. / Orig.
(Aut.)
Gott mitt üch, sampt erbietung miner diensten etc.
Lieber herr und bruͦder, mich langt glaubwirdig an, das ir in einem träfflichen unwillen üwers predigens halben standint und die eydgnossen zu Baden befälch gäben habind, nachvrag zu haben.
Diewyl ir dann wol wüssend, wie es gadt, wenn einer in sömlichen uffsatz kumpt, und das, so es zum rächten kumpt, der orten mee sind, die ruch dann gütig sind,
und üch die sach zu schwer werden möchte, warnen ich üch by guter zyt, das ir one allen verzug das üwer verschaffind uffs stillist, weder dem lantvogt, schultheyssen noch niemann nüt anzeygind, sunder üch fürderlich uß der lantgraffschafft thügind.
Wellind ir aber, so ir wägfertig sind, den üwern bluͦtsfründen anzeigen, das sy anzeigind, ir verstandind, das ettwas unwillens sy üwern halben; dorumb syind ir im besten, das nieman in wytern span üwern halben mitt den andern käme, hin und wäg
zogen.
Dankind menklichem, der üch guts gethan.
Sy mögend sich ouch in ander wäg wol versähen, da ir bittind, das gott mitt innen sye.
Doch wöllt ich ouch das nitt anzeigen laßen durch die üwern, biß ir hinwäg an üwer sicherung wärind; dann ich besorg immerdar, ir und das üwer möge üch verhefft werden.
Das alles verstand von mir imm besten und verziehend die sach nitt, verachtens nitt.
Gott mitt üch.
Datum sampstags  3. augusti in yl 1560.
                                                     Heinrychus Bullingerus.
Sinem lieben herren und bruͦder Tobiae Eglin, predicanten zuͦ Frowenfeld.
