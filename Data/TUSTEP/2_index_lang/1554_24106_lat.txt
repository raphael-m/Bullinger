<nr>[24106]</nr>
<ae>Lelio Sozzini an Bullinger</ae>
Genf, 19. April 1554.
Zürich StA, E II 359, 2904. / Orig.(Aut.)
Multa sane et magna de Tigurinis meis praedicaveram; sed
nuper vos longe maiora praestitistis homini Italo et ignoto
istac iter facienti, qui iam canescentem et longam barbam
alit; tanta illum excepistis humanitate, ut eius nomine tibi
multum ac reliquis omnibus non solum me debere agnoscam, sed
nobilem hunc meum conterraneum etiam commendare nunc audeam
atque sperem non ingratum fore; scio enim et saepe iam
expertus sum, quanti facias doctos et amicos veritatis,
qualis dominus Hugulinus hic est. Mi domine Bullingere, non
aliud cupit quam te videre, te audire tuamque inire
familiaritatem. Videor videre, quam affabilem, quam
iucundum simul et gravem te illi praebeas, quapropter iam
gratulor ipsi et tibi gratias ago. Literas tantum expecto,
quibus certi aliquid scribas de Vergerio nostro et mihi in
suum vel amicorum commodum faciendum aliquid mandes. Saluto
fratres omnes, imprimis autem generum tuum Simlerum, cui
literas vacuas mittere nolim, cum ipse ad me plenas miserit.
Interim habeo gratiam. Salutabis quoque, si grave et
molestum non erit d. Ioannem Zieglerum illum meum, cui mea
omnia etiam commendata velim. Quid praeterea? Deus sit, qui
suo spiritu te corroboret, ut ecclesie sue diu ac foeliciter
adesse queas. Genevę  19. aprilis 1554.
Tui studiosissimus Lelius Sozinus.
De origine erroris circa missam librum tuum Italice
scriptum, quod apud te deposueram, huc ad nos mittes quam
primum; offeretur occasio, ut brevi eundem impressum ad te
remittere possim. Mittes aut ad dominum Calvinum vel dominum
marchionem, ut tutissime perferatur.
Doctrin  et pietate clarissimo viro domino Henrico
Bullingero, mihi semper colendo.
                                                  Zurich.
