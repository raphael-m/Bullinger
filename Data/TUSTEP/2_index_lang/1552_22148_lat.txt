<nr>[22148]</nr>
<ae>Johannes Comander an Bullinger</ae>
Chur, 2. August 1552.
Zürich StA, E II    , 105.
Gr. I,   S. 258f.
Gratiam et pacem a domino. Literas humanitatis tuae accepi
et illas ad Vergerium mittendas probe curavi, ut reddantur.
De bello scribis, quo nunc Germania tota affligitur. Timeo
nondum remissurum; nam Cęsar de Villaco in comitatum
Tyrol rediit, cogit milites, expectat Hispanos in Athesim ex
Italia venturos 13000, ut iactant. Sed quidam Papiensis
doctor medicinarum mihi retulit tantu[m] 5000 Ianuae
applicuisse, quorum magna pars calones et lixae sunt.
Milites quoque Cęsareani partim in Neapolim mittuntur;
regnum illud tum a sediciosis, tum ab imminente Turca
molestatur. Res humanae misere se habent; a triginta annis
cęperunt intricari et in dies intricatiores et
perplexiores fiunt. Credo quod ad adventum usque domini
nostri Iesu Christi continuo peius habiturae sint; attamen
diligentibus deum omnia cooperantur in bonum. Quidam vir
magni nominis apud [nos] coram magnatibus in honesto loco
dixit senatum Tigurinum et Bernensem legatos misisse ad
Gallorum regem cum tali mandato: Cęsarem ingens bellum
moliri undiquaque cogens milites, unde vehemens suspitio et
rumor sit se Galliam invasurum; se autem a suis primoribus
missos suam propensam voluntatem erga ipsius maiestatem
declaratum promittentes auxilium laturos, quantum possunt,
tum corpore, tum rebus quibuscunque pro virili sua et secum
adducere in promptu 50000 coronatos regi accommodatum et, si
plus poposcerit, se quoque accommodaturos etc. Mirantur
quidam ex nostris, num vera sint; suspicantur enim secus
esse. Rogatus a bonis viris, quos nosti, ut scisciter ex te
occulte, num sic res habeant etc., rogo igitur, ut certiores
nos reddas, qua de causa Habius consul missus sit. In
posterum tibi signi[fi]cabo clarius rem.
Vale.
Ex Curia,  2. augusti 52.
Tuus Ioannes Comander.
Salutant te Haimius, Philippus, Tscharner.
Clarissimo viro magistro Heinricho Bullingero, Tigurinae
ecclesię antistiti, amico suo primario.
