<nr>[24103]</nr>
<ae>Pier Paolo Vergerio an Bullinger</ae>
Tübingen, 14. April 1554.
Zürich StA, E II 356, 612. / Orig.(Aut.)
Salve, mi charissime atque optime frater. Iam possum, quae
volo, aperte scribere, quum nuncium habeam ipsum meum
nepotem, quem ego ob certas caussas ad Bassafontaneum mitto.
Valeo, dei gratia, neque me podagra amplius a quatuor
mensibus vexavit; tamen cogito proximo mense ad proximas
thermas, quae desiccent nociturum humorem. Laboro, ut soleo,
in nostris studiis sine intermissione. Scripsi his diebus
decem conciones de antichristo; nunc lupanaria, salvo
honore, exagito. Fui Augustae, unde etiam ad te scripsi; non
facile possem dicere, sitne illic plus mali quam boni; nam
praeter faffos plurimos monacosque atque id genus feces sunt
valde multi Svenkfeldiani et quae non genera haereticorum.
Qui vero dant nomen evangelio pusillo grege excepto, bone
deus, quales viri sunt! Nollo hic plura. Multi de
eucharistia bene loquuntur; at suspicor potius carnali
quadam opinione. Reversus Augusta fui triduo in aula, ubi
omnia recte. Sed hoc in rebus d. Molinaei et meis novi nunc
audies; princeps enim ad ambos scripsit se audivisse nos
saepe materiam sacramentariam tractare contra id, quod ipse
in sua confessione dixit, monetque, ut desistamus. Servo
literas diligenter, quibus non tibi, sed incredulis
quibusdam possim probare nos hic non deesse nostro officio
et constantes esse. At haec nunc penes te.
Brentius summopere laudat tuum librum De iustificatione et
te certe magni facit; multus enim fuit sermo de te. Cum
principe ipso ea de re non fuit loquendi occasio; at erit
brevi, ut spero, ubi lavare desierit. In summa: sic res
est, quemadmodum antea scripsi: Hic praeter Molineum et
Augustanum doctorem neminem novi, non dico, qui nobiscum
sentiat, sed qui non capitali fere odio nostram sententiam
non prosequatur, Volmario excepto, qui cuperet quidem
nobiscum sentire, sed non audet. Ille ille autem, quem scis,
ad quem e Basilea ille ille alter scripserat, quod scripsi,
furit atque insanit; nemo hostis atrocior, nemo homo
carnalior; putat a se eo nomine posse deo placere, si nos
insectetur, etiamsi postea totus dies consumat bibendo, proh
pudor.           Dux Prussiae misso legato, qui hic adhuc
haeret, petit viros doctos ex hac schola. Gustavi, quid sit
in homine, et plane animadverti eum neminem secum
adducturum, qui in verba horum magistrorum non iuraverit.
Adducet puto doctorem Iacobum Beurlinum, qui tantum reformet
scholam Regiomontanam collapsam post obitum et contentionem
Osiandri. At videbis Saxones, praesertim Magdeburgenses,
irruituros in Tubingenses, utpote Osiandri fautores; nam
superiori estate scripserant etiam literas, quibus eum
tuentur, et vidi vicissim literas pastorum Magdeburgensium,
qui de his conqueruntur; at ubi viderint eos et non ali s in
eam Prussiae scholam vocari, multo magis vociferabuntur.
Status Germaniae est omnino turbulentus; timent principes
omnes et liberae civitates omnes, et sunt viri prudentes,
qui putant eos frustra timere. Certum est fere omnes
principes milites collegisse, paucos tamen. Noster vocavit
capitaneos suos; monuit, ut sint parati; misit ad oppida,
qui etiam nunciarent milites paratos esse debere, si forte
vocabuntur. At militem nullum video. Sunt, qui existiment
terrorem iniectum ab adventu Philippi, Hispaniarum
principis, qui cum centum navibus in Flandriam naviget
plurimas cohortes Hispanicas adducens. Alii affirmant
Cesarem fere puerascere et timendum ess, ne de improviso
extinguatur atque ut occasione eius mortis magni tumultus
fiant in Germania contendentibus potentioribus opprimere
debiliores. Alii vero existimant factum esse foedus
aliquorum principum et propterea, quia hoc Caesar potuit
rescivisse et de improviso aggredi, principes ipsi voluere
arma parare; imo ferunt nostrum principem esse creatum
praefectum foederis et hunc Sartlinum sibi substituisse. Ego
inter tam diversa opinantes non feram sententiam. Marchio
Albertus collegit eximium equitatum; fama quedam volat eum
rursus Gallum esse factum, at non puto esse verum. Fiet nunc
rursus conventus principum non longe a Spira in oppido
Rotemburg, ubi quaeretur, an exequenda sit proscriptio
contra marchionem, aut hic erit praetestus, sub quo alia
multa.             Dices, opinor, quid tu istic ergo, si tam
pauca nosti certa de rebus magnis? Audi, Bullingere, ego sum
homo Italus, quo nomine magna invidia laboro; praeterea iam
sciunt omnes me vobiscum de eucharistia sentire, quę res
mirifice auget odium; quare ego includo me intra meos
parietes et nonnisi magna ex causa ad aulam accedo, utque
illic nihil peto, nihil loquor de rebus talibus; alioquin
nimis multos crabrones mihi concitarem, et quod caput est,
ego volo incipere me colligere, spem longam resecare et deo
soli vivere mundumque, et quae in eo sunt, calcare; imo
praesagit animus me brevi emigraturum. Atque ut scias,
carissime frater, omnes res meas, volo nunc me ex legatis
istis Gallorum extricare omnino, quod et coram tibi dixi me
esse facturum, atque ob hanc causam mitto nunc Aurelium ad
eos. Cupio tamen dissuere non lacerare amicitiam, ne videar
contemnere eos, qui me certe aliquandiu sustentarunt.
Ferdinandus Gonzaga Augustam venit, quum ego illic essem,
quumque discessissem, consecutus est ipse eodem die cum
trecentis equis, quos saepe post terga videbam. Convenit
ducem nostrum et de me, ubi essem, interrogavit, deinde ab
illis, qui eum deduxerunt, ac non modo ipse, sed ex suo
comitatu plus quam 20 anxie petierunt, ubinam essem. At ego
in medio eorum fui, nec me agnoverunt. Aiunt Caesarem eum ex
gubernatione illa Mediolanensi removisse et velle in Angliam
mittere, ut filio sit a consiliis.                 Sed audi
adhuc: cardinalis Polus, qui nuper ad Caesarem profectus
est atque inde ad Gallum pacem tractaturus, ante aliquot
annos scripsit 4 libros pro papatu et Romae impraessos
canculum magna calliditate per Italiam spargebat, neque
poteramus ad librum pervenire; tandem perveni ego habeoque
apud me. Bone deus, quam eloquentem et quam pestilentem.
Mitto nunc specimen; gusta, obsecro, gusta virulentiam.
Utinam etiam istic imprimeretis hoc tantillum, quod mitto;
nam audi, audi, voluissem ego hic imprimere cum scholiis et
spargere per Germaniam, quia
is ipse cardinalis speratur ad comitia venturus; at aliqui
consiliarii ducis dixerunt habendam rationem Caesaris, apud
quem ille legatione fungitur. Maledicti sint Caesares, et
maledictus sit mundus, si per eum impeditur, quominus
faciamus ea, quae possunt gloriam dei promoveri. Si velitis
istic imprimere, per me quidem licet vobis; saltem spargite
multa exempla. Totum librum cupio tecum conferre et tuo
consilio uti, quomodo refutandus sit. Spero futura comitia
et me affuturum; at si non fuerint aut non videretur
principi me adesse debere, quis scit, quum cupiam lavare, an
ad proximas Thermas vestras accederem? Certe cupio propter
te et tuos, quibus possem aliquamdiu frui. Deus negotium
regat.
Puto te habere scripta illa mea id est duas actiones
secretarii papalis, quae meis verbis d. Baionensis ad te
misit. Itaque dabis ea Aurelio ad me ferenda et simul
scribes, quid sentias, quid addendum, quid detrahendum
censeas.             Deinde excogita, quomodo tibi negotium
religionis in proximis comitiis tractandum censeas, atque
aliquid huiusmodi ad me scribas. Nos ita audimus papam per
cardinalem illum, de quo dixi, pacem tractare, ut possit
suum concilium perficere et statim bellum gerere contra
inobedientes; itaque procul dubio erit in comitiis de
concilio mentio, praesertim ulla pacis spes illuxerit atque
etiam si nulla illuxerit, ut scilicet detineat nos, ne de
nationali cogitemus. Ego hac spe nunc in Germania vivo, ut
nationali intersim, et feram omnia, dum me ad illud tempus
reservem, si dominus voluerit.
Praetermiseram suo loco dicere de Gribaldo, qui in Prussiam
evocatur, ut illic ius civile doceat. Utinam ex Italia
discedat sive in Prussiam sive ad Hyperboreos eundum sit.
Unum me male habet in eo; nam suspicor hominem infectum esse
una cum Basiliensibus, de quibus tecum sum locutus
aliquando. Puto te audivisse impressas Basileae fuisse
quasdam tabulas sub nomine cuiusdam Leonardi Pedemontani,
qui se alterum Mosen somniat; quin audio in titulo esse
scriptum dictatas eas a spiritu sancto esse. Novi hominem;
fanaticus est, at maius peccatum habet, qui aut impressit
aut autor illi fuit, ut ederet. Bernenses iusserunt eum
exulare tota eorum ditione. Nescio, num audieris Iulium
Mediolanensem edidisse libellum contra Lactantium eum, qui
Genevae degit. Contentio est de fuga piorum; at indignissime
fero inter nostrosmet augeri contentiones. Quid de nobis
papistae? Orandus quidem deus, ut sedet talia scandala.
Vale, optime frater et salve cum tota familia, schola atque
ecclesia. Orate pro me, quod vos per deum obtestor. Tubingae
 24. aprilis 1554.
Vergerius.
[Adr. fehlt.]
