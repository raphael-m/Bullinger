<nr>[36012]</nr>
<ae>Johannes Haller an Bullinger</ae>
(Bern), 28. Januar (1566).
Zürich StA, E II 371, 1051. / Orig. (Aut.)
S. Heri sub noctem alteras tuas 24. huius mensis scriptas una cum fasciculo quodam d. Bezae pertinenti et literis d.
Gvaltheri ad Ionvillaeum transmittente ista ad me oeconomo Küngsfeldensi accepi, et ista quidem Genevam mittam, ubi
primum potero. Quod nostrum negotium attinet, de quo in prioribus literis, locutus sum heri cum quibusdam et cuperem
maturari rem; sed ab urbe dimissi sunt Graverietus Diesbachius, nec scio, quando reversuri sint. Reliqui nihil agere
volunt nisi his praesentibus. Bin also gar bstanden, und ist mir vast angst, prasertim cum ex postremis hisce tuis
intellegam comitia processura et imperatorem iam esse Augustae. Es gat so kum was gott und dkilchen antrifft, das es ein
not. Adhuc ergo illius animi sum, ut tuo nomine Expositionem tuam ędas; posses in praefatione ponere hanc esse
substantiam doctrinae, quę habeatur in omnibus Helveticis ecclesiis; in ritibus vero diversa a diversis observari. Ita
satisfactum erit omnibus, et si libet diversitates illas observationum speciatim exprimere aut si magis libuerit, in
genere tantum earum mentionem facere posses, quamvis nullas sciam diversitates praeter eam, quę est circa vasa et quod
nos accedimus, vos sedetis, deinde in pane, de quo proxime scripsi, qui apud nos adhuc servatur rotundus, Zofingę vero
et in ecclesiis Sabaudicis frangitur sicut apud vos. Altero etiam adhuc caremus, quod cuperem a nobis observari quoque,
impositione scilicet manuum in ordinatione ministrorum; alias fiunt praesentationes a decanis et praefectis quemadmodum
apud vos. Fac, quod tibi videbitur; volui te horum admonere, ne in mora sit periculum et ut meum intelligas iudicium.
Canimus et nos, quod apud vos non fit, praeterea lapideam habemus mensam, sed non in formam altaris, sed in modum
mensę extructam. Baptisteriis carent Sabaudi, quę nos habemus quosque eo nomine lapidarios vocant. Baptismus etiam
administratur certis horis, in multis locis nonnisi cum habetur concio ecclesia universa praesente. Haec et alia
huiusmodi sunt, quę tamen satis erit generaliter exprimere, cum nihil ista fidei aut doctrinę derogent seu addant,
nisi forte vasa alicubi aurea usurpari ponere velis, quo minus nostri se exclusos putent. Quid Genevenses sint facturi,
adhuc ignoro, arbitror tamen eos festinaturos nec expectaturos unser burgrecht etc. Haec prioribus addere volui, quoniam
nuncium hunc vestrum heri propter nives densissimas dimittere non potuerimus. Vale iterum.
28. ianuarii mane.                                     Tuus I[oannes] H[allerus].
[Ohne Adresse.]
