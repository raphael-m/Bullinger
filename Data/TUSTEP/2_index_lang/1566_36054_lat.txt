<nr>[36054]</nr>
<ae>Johannes Haller an Bullinger</ae>
Bern, 30. März 1566.
Zürich StA, E II 370a, 345. / Orig. (Aut.)
S. Remissurus eram tibi, quę nuper misisti; sed adeo festinat d. Iungius, ut mihi ea colligere non licuit; inducias
ergo peto in aliud tempus. Gratias vero tibi habeo maximas, quod communicaveris nobis ista omnia, quę a vobis scripta
sunt. Dabo operam, quoniam id intelligo vobis gratum esse, ut Neocomenses quoque confessioni nostrae subscribant. Nova,
quae misisti, in senatu lecta sunt; sed ea nondum recepi. Exemplaria inter primores distribui, qui omnes bene contenti
sunt et tibi summas agunt gratias ac te salutant, praesertim consul Negelinus, Steigerus, Diesbachius, Mülinensis,
Graffenriet et alii. Bene vale. Proxime copiosius scribam; vix haec inter prandendum annotavi. Qui cum d. Iunio venit,
Neocomensis est et una cum Vireto Lugduno, ubi aliquando ministrum egit, pulsus est; ingenuus est homo, qui hic
aliquando literis operam dedit. Is tibi plura de rebus Gallicis narrabit. Puer, quem secum deducunt, filius est d. d.
Saraceni, medici Genevensis. Exponent ipsi tibi supplicium sumptum his diebus Genevę a Spitamęo, qui aliquando
episcopus fuit Nivernensis; causas etiam ab ipsis cognosces. Bene vale. Salutem dic omnibus tuis meo nomine. Bernę
30. martii 1566.
I[ohannes] Hall[erus] tuus.
Clarissimo viro d. Heinrycho Bullingero, Tigurinae ecclesiae pastori fidelissimo, domino meo honorando et compatri
charissimo.                       Zürich.
