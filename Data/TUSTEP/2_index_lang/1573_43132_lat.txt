<nr>[43132]</nr>
<ae>Tobias Egli an Bullinger.</ae>
Chur, 9. November 1573.
Zürich StA, E II 376, 229. / Orig. (Aut.)
Graub. III, 452f. Exc.
S.  Eo ipso momento, quo me ad literarum munus accingere
volui, tuas,
reverendissime d. pater, Koblerus noster attulit. Video ex
illis G[alliae] novas
incumbere turbas, quas deus optimus maximus singulari sua
gratia in felicissimos
fructus erumpere sinat. Pertinaciter silent apud nos et res
Gallicae et
Belgicae, et forsan apud vos etiam multa feruntur incerta.
Fertur tamen nec
incerto capite ex 6000 Helvetiis mille et quingentos eosque
malesanos reduces in
via esse. Sentiant dei vindicem manum, si eam videre et
credere nolint.
Laboratur apud nos vehementer, ut beneficiarii regii libere
et impune stipendia
sua recipere possint. Pastores Ingaddinae Inferioris id
criminantes male apud
non[n]ullos proceres audiunt, quorum conatus unice huc
vergit, ut buccis nostris
occlusis secure in  istis corruptelis voluptuentur. Quia
vero privatae illae
regis pensiones in tenebris hactenus et meticulose erogatae
sunt, nemo bonus,
puto, nobis iuste indignabitur, si obstemus, ne frontem
omnino videantur
perfricuisse, si publice accipiant metumque suum exuentes
omnique pudore
absterso libertatem, imo ius et asylum huic malo et quasi
scolam erigant et
aperiant. Hodie vero in tribubus de hoc et aliis capitibus
actum est; at
singularum sententiae me clam adhuc sunt. Audio tamen
quasdam extremum pulveri
huic bombardico valedixisse. At difficile est non inhiare
mercibus, nisi etiam mercatoribus renunciemus.
In causa illa uxoris meae nihil adhuc est actum; nam hoc
tempore magistratus
electio habita est, et nunc nundinae nostrae prae foribus
sunt; adde, quod a
fratre uxoris nihil testimoniorum adhuc accepi. Vix extremo
digito attingent
istum nebulonem, nisi me animus fefellerit etc.
Gantnerus, qui se turbis istis et novo foederi immiscuit
seque cum aliis ceu
ducem et oratorem magistratui suo legitimo opposuit, 4
libris tantum mulctatus
est. Ita tamen hinc inde exasperatus fuit, ut, si licuisset,
ad alios lubenter
provocasset; unde non parum invidiae sibi contraxit et irae
ab illis ipsis,
quorum favore nimium est hactenus usus. Interim totus est
atheus atque iam intra
anni spacium coetibus sacris nec coenae unquam interfuit.
D. Willius in consulem denuo est nudiustertius creatus.
Heri, cum exciperetur
honoraria merenda loco episcopi praepositum eius habuimus,
qui de rebus Turcicis
nihil prodere voluit. Episcopus vero lecto est affixus
articulis et podagra
vehementer laborans. Hac septimana nihil a d. Lentuo
accepimus; montes enim nive
nova albescere incoeperunt, et iter pluvio tempore
importunius esse.
Ocyssime hec ex Curia nostra 1573.  9. novembris.
Resalutant quam officiosissime salutati abs te omnes.
Tuae praestantiae subiectissimus Th[obias] Eglius.
Omni genere virtutis et doctrinae praeclarissimo
amplissimoque viro d. d.
Hennrico Bullingero, ecclesię Tigurinae antistiti
primario, d. suo perpetua observantia colendissimo.
Zürich an h. pfarrer zum Grosen Münster.
