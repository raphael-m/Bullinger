<nr>[23136]</nr>
<ae>Johannes Oporin an Bullinger</ae>
Basel, 6. August 1553.
Zürich ZB, Ms F 62, 433. / Orig.(Aut.)
S.   Quia Lycosthenes noster iam quartum diem abest et ante
aliquot dies non speratur rediturus, quippe a patre
aegrotante cum omni sua familia vocatus, ausus ego fui
literas tuas ad ipsum scriptas aperire, maxime cum
intellexissem ex iuvene isto valde te ab ipso Lycosthene
responsum cupere. Itaque cum in literas episcopi Bayonensis
incidissem et eas ad te remitti cupere intelligerem,
describendas eas esse duxi, ut Lycostheni nostro reduci
statim darem. Nam quod alioqui eum obtestaris, ne cuiquam
mortalium eas communicet, quaeso te, mi Bullingere, ne grave
sit, quod eae a me sunt et lectae et transscriptae, quem
Lycosthenis animae dimidium vere existimare possis, neque
unquam fore putes, ut a me cuiquam illae excepto solo
Lycosthene nostro communicentur. Quod ad rerum novarum
catalogum attinet, libenter etiam illum cognovi, quamquam
alioqui rerum omnium ita securus vivo, ut nunquam quicquam
omnium, quę hinc inde ac passim geruntur, intelligam et ad
omnem rumorem quasi surdum perpetuo domi delitescam atque
occupationibus meis typographicis totus incumbam, adeo ut,
si qua tempestas aut naufragium immineat, non modo non
spectatum prodeam, sed ita securus agam, ut impavidum sint
etiam procellae obruiturae. Ut, quod ad hanc partem
attineat, Lycosthenes solus, qui nullo non die, cum domi
est, convenire me solet, et aurium et oculorum loco mihi sit
solus. Sed desino, neque enim vacat. Libenter vero aliquid
ad te rescriberem, nisi aquam suppeditare mari ipse pumex
velle videri merito possem. Itaque oro te, mi d. Bullingere,
ignosce occupationibus nostris neque curiositati imputa,
quod literas ad Lycosthenem scriptas aperire sim ausus;
putabam aliquid aliud illis contineri, quod forte curatim
ita statim a Lycosthene velles et cui me illo absente in
tuam gratiam curando suffecturum sperabam, et libenter
certe, quicquid id fuisset, tuo et illius nomine fecissem.
Alioqui, quod tam officiose et amice et nunc et alias fere
semper tuis ad illum literis me salutas et libellis etiam
tuis aliquoties donas, ago ingentes gratias et occasionem
mihi dari aliquando cupio vicissim meum erga te animum
declarandi. Mitto libellum Engelberti de fine et ortu Romani
imperii<f1>Heute in Kantonsbibliothek Chur; s. Bündner Monatsblatt 1/2006!<fe>, sed talem, qualis eo tempore, quo Engelbertus
vixit, conscribi potuit. Longe vero iam alia sunt tempora,
quę priorum haberi tanquam commentarii possunt. Sed
desino. Bene vale et dominum pro me ora. Basileae  6.
augusti 1553.
Ioannes Oporinus, tuus ex animo.
D. Pellicano plurimam meo nomine salutem dices, et quod ipsi
quoque non rescripserim, excusato; non fuit enim tantum
temporis. Theodori nostri orationem ad principes Germaniae,
ut excudi possit, curabo, quantum potero; sed vellem citius
esse missam; sum enim prius cęptis aliquot iam
absolvendis
ita occupatus, ut, quo me vertam, nesciam. Accedit operarum
importunitas atque improbitas et brevitas temporis, quod ad
instantes iam nundinas superest. Sed dominus, ut spero,
nobis aderit. Iterum atque iterum vale, mi d. Bullingere.
[Adr. 434b]  Optimo atque doctissimo viro d. Henrico
Bullingero, domino suo et amico inprimis colendo.
                                                  Tiguri.
