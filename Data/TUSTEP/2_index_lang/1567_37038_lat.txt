<nr>[37038]</nr>
<ae>Andreas Szadkowski an Bullinger</ae>
. . . . . ., 28. April 1567.
Zürich StA, E II 345, 665. / Orig. (Aut.)
Wotschke,  279.
Gratiam et pacem a deo patre ex domino nostro Iesu
Christo.
Quamvis maximis assiduisque pene ad molestiam occupatus
essem negotiis, vir clarissime, non nihil tamen vinculo
necessitudinis benevolentiaeque mutuae concedendum esse
temporis duxi, quo aliqua ex parte offitio debito per me
satisfieri possit, maxime vero occasione commodiori conatum
meum adiuvante. Nam quum istuc ad te optimus et eruditus vir
d. Christophorus Threcius, quo uno omnium ego familiarissime
utor, iter pararet multaque de tuo erga me animi candore,
quem etiam ex literis tuis humanissime scriptis antea
cognoveram, narras[s]et, operam dedi measque statim partes
duxi, ut per eum meas mitterem literas, quibus et salutem
tuam inviserem offitiaque mea promptissima offerrem. Hoc
enim meum unicum studium fuit semper et est, ut eorum mihi
favorem demerear, qui et ingenii praestantia, pietatis
ardore vitaeque sanctitate eminent. Quod quoniam de te et id
quidem merito fama praedicat, clarius vero egregia tua
scripta declarant, postremo vero et literę ad me humaniter
exarratę id ipsum redolent, magnam foelicitatis partem
esse putavi, quod tuo suavissimo colloquio, si non coram
pręsenti, saltem per literas absenti frui liceat. Quod
itaque te prospera valetudine hucusque usum fuisse ex certis
quibusdam nuntiis cognovi, vehementer gaudeo deoque pro
tanto beneficio gratias ingentes ago, insuper et peto, ut in
posterum id ipsum robur atque eas vires tibi largiri
dignetur ad nominis sui gloriam ecclesiaeque afflictae
utilitatem, quod non dubito facturum pro eo ipso, quo est in
genus humanum amore atque benignitate. Et quoniam nunc
negotiis reipublicae districto plura (ut dixi) scribere non
vacat, reliqua commisi domino Trecio nomine meo coram ad te
refferenda hoc unico adiecto, quod, si quando opera mea in
isto locorum intervallo usui tibi esse poterit, studium in
eo collocabo, ut cognoscas gratissimum hominem te sibi
devinxisse.
Vale, vir doctissime, et me, uti soles, ama vicissimque te a
me vehementer amari tibi certo persuadeas.
Datum ex salinis Velicensibus die  28. aprilis anno Christi
veri dei nostri 1567.
Addictissimus Andreas Schadcovius, salinarum Velicensium
notarius.
(Adr. 668): Reverendo atque clarissimo viro domino Henricho
Bullingero seniori, Iesu Christi servo eximio, Tigurinę
ecclesiae episcopo vigilantissimo etc. domino et fratri in
Christo observando.
(Dar.v.Bull.s Hd.d.Bem.:)  "Andreas Schadcovius, salinarum
Velicensium in Polonia notarius."
