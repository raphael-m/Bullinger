<nr>[21124]</nr>
<ae>Johannes Kessler an Bullinger</ae>
St. Gallen, 22. Mai 1551.
Zürich StA, E II 351, 220. / Orig.(Aut.)
Gratia, misericordia et pax a deo patre per Christum
dominum.
En tibi epistolas, colendissime et charissime Bullingere. Te
igitur ad te ipsum remitto, ut verissimum sit, quod ille ait:
"Ortus suos cuncti repetunt matremque requirunt", quamquam
velim apud eundem hospitem diutius versari eis licuisset,
quo usae sunt hactenus tam familiariter, ni aliter deo omnia
disponenti visum fuerit. Nolo autem te celare tua fretus
humanitate mihi unam atque alteram conservasse; indignum
enim videbatur tot clarissimorum virorum scripta ad Vadianum
penes me esse, tuis vero, quorum tanta aderat multitudo et
quibus potissimum delectabar, penitus destitui. Ex iis vero
elegi, quae inter colligendum in manus venerunt, ubi
lucubrationum tuarum facta fuit mentio, sicubi polliceris
commentaria in epistolas Pauli, evangelium Mathei et Ioannis
etc. Blande enim me afficit hic ipsum tuum
<gr>autograjon</gr> atque ex eo cognoscere polliceri ea,
quae tanta fide, eruditione, perspicuitate ac summo iudicio
infinitis testibus pręstitisti. Hoc nomine hęsit
quoque
apud me illa, qua quęris, an corpus Christi propter
coniunctionem cum verbo inseperabilem sumat sibi alienas a
corpore conditiones, hoc vero gratior, quod ad hanc legimus
responsionem, ut luculentam et eruditam, ita adversus
pestiferas quorundam hominum maleferiatorum opiniones longe
saluberrimam. Hęsit et illa<f1>Überliefert (nicht original erhalten!) ist (anscheinend) die Antwort (mit falschem Datum): Vadian BW V 675-677, Nachtrag Nr. 11 = HBBW ...?<fe>, in qua connumeras admirandę
vetustatis numismata, quae mihi Vadianus non ignarus me
antiquitatis sitientissimum esse, perhumaniter ostendit. Ubi
vidi siclum illum, cuius in Matheo<f1>Im Matthäuskommentar von 1542, S. 170, diskutiert Bullinger die drei hier erwähnten Münzen. Die Beschreibung des Schekel entspricht allerdings nicht jenem in Vadian BW V 676, Münze Nr. 51.<fe> facis mentionem,
Themistoclem quoque et bovem illum Atheniensem<f1>Vgl. den erwähnten Vadian-Brief. Die dort zitierte Erklärung aus den Adagia beruht wohl auf einem Mißverständnis; es handelte sich kaum um eine Athener Münze, sondern um irgendeine griechische mit Ochsenbild.<fe> summa cum
observatione et admiratione. Iucundissima igitur epistola,
quod monumenta commemorat, quae ex illa antiquitate habemus
residua. Retinui quoque <gr>autograjon</gr> epistolae ad te
Philippi Melanchtonis, in qua extat, quam candide de tuis in
Ioannis evangelium commentaria iudicarit vir doctissimus, et
si qua sunt alia id genus, in quibus nihil periculi, sed
splendoris et gratiae multum.
Legi et conservavi iussu Vadiani duas has postremum ad
Vadianum datas, extremum vale. Qua in re si quid pręter
officium et amicitia nostra indignum perpetravi, condona,
humanissime Bullingere, hoc delictum immodica tui
observatione commissum. Proinde, si has quoque vis domum
revocatas, summa fide ad te perferri curabo; quodsi apud me
permanere precibus impetravero, facies rem mihi non tam
gratam quam longe gratissimam; sunt enim eiusmodi testimonia
mihi instar thesauri et magna pars opum, quibus ego
delector. Caeterum quod in amicorum tuorum familiam me usque
adeo obvio amplexu receperis idque symbolo in perpetuam
amiciciam obsignaris, non possum mihi satis gratulari, neque
quicquam mihi accedere potuisset antiquius. Pro immortali
igitur munere immortales ago atque habeo gratias. Utinam
aliquo simulachro vicissim testari possem, quanti te faciam
et quam vehementer te amem.  Vale, observandissime
preceptor, et quemadmodum cepisti, me amare perge. Sangalli
22. maii 1551. Salvere nostro nomine iubeas d. Pellicanum,
Theodorum, Gvaltherum, Gessnerum, Frisium, optimos ac
doctissimos viros. Commendatam habeas tuis precibus nostram
ecclesiam, quae Christi est.
Ioannes Kesslerus Sangallensis, t[uus].
Ornatissimo viro d. Hanricho(?) Bullingero, urbis Tigurinae
episcopo vigilantissimo, domino et amico suo colendissimo.
