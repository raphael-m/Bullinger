<nr>[25080]</nr>
<ae>Nikolaus von Diesbach an Bullinger</ae>
. . . . . . . .,  31. Mai 1555.
Zürich StA, E II 360, 519 (??? vielleicht stimmt eher 509). / Orig.(Aut.)
Erwirdiger, wolgeborner herr und insonders vertruwter,
gunstiger, lieber und gutter frund, min fruntlich grus,
willigen dienst sampt allen eeren, liebs und gutz, sig euch
yederzytt von mir bereidt. Uwer schriben sampt dem buchlyn
Der Christen spiegel genant, han ich empfangen und sölichs
miner lieben husfrouwen uberantwurt, die uch darum fruntlich
dancken thuͦtt und hiemit uch und uwer eeren husfrouw fast
fruntlich grussen und fil gutz sagen. Dem nach so han ich
ouch empfangen und mit lust und wyllen gelessen die zwo
predig, so yr vom jungsten gericht ussgan lassen. Der guttyg
gott verlich unss allen syn gnad, das wir unser leben, thun
und lan in disser zytt anschicken und verfuren in fromkeyt
und erberkeyt, uff das wyr am tag des herren vor sinem
gnadenstul mit freuden erschinen mögint und alda mit allen
gloubigen und userwelten gottes des tröstlichen sentens und
urthel, so er zuͦ denen, so syner gerechten sind,
gesprochen wirt, erwartynt. Amen.
Nuwer zytung halb, so yr mir zugeschriben, ist fast glicher
meinung bin uns ouch die sag und so fyl wytter beharret ouch
die red fur und fur, namlich das die kungyn us Engellandt
mit todt an der geburt eines kynds abgangen sol syn, und so
dem also wer, so hoff ich, des keysser sun wurt nit lang
platz in Engelland haben. Wer ein gutt fursehung gottes ze
guttem dem evangelio in fylen dingen und insonders in
Engelland; dan as ich bericht wyrtt, so ist der abgestorbne
kungin schwester, an welche das kungrych fallen sol, nach
ewangelischer reformation erzoen w rden, zuͦ derselben
versich ich mich alles guͦttes. Der her verlich sin gnad.
Der stand allen betrubtten und bekumertten christen
vetterlich und gnedenglich by. Unsser eydgnossen von den 7
Orten faren streng mit den biderben lütten von Luggaris,
derhalb wol von nöten, das man ynen das best thun und für
befolen hab. Man hatt alhie in statt und land ein
handreychung zesammen tragen, in hoffnung, es söll ynen bald
uberantwurt werden. Es ist uwer herren bott einer mitsampt
dem ammen von Schwytz alhie von wegen der Rodisser herren;
möcht eis theils lyden, uwer herren hetten in dissem handel
ein andern ort an yr statt ein botten lassen schicken. Uch
hiemit gott trülichen befelende. Datum uff lesten may anno
1555.
Uwer gantz guttwylliger frund Niclas von Diesbach.
Dem erwyrdigen, wolgelerten herren meister Heinrich
Bullinger, predicant der stat Zurich, minem gar fruntlichen
herren und guͦtten frund.
