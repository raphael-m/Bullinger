<nr>[45019]</nr>
<ae>Matthias Bachofen an Bullinger.</ae>
Glarus, 19. April 1575.
Zürich StA, E II 355, 326.. . / Orig.(Aut.)
Gottes gnad und alles guͦtts sampt minem früntlichen
gruͦtz und aller dienstwillige sye üch bevoran, lieber
herr und vatter. Üwer schryben, den 15. diss louffenden
monats, ist mir sampt den byliggenden nüwen zyttungen
zuͦkommen.
Sagen üch hiemitt hochen unnd g[roßen] danck, das ir
dieselbigen mitt mir getheilt. Und wiewol ouch min pflicht
erforderte, üch . .  nüwer zyttungen zuͦzes chryben, so
ist doch by unns der glychen nütt nüwer zyttungen, dann . .
das von ettlichenn (wie gwüss weiss ich nütt) vil gredt wirt
von den kleynotten und den sünen herren Amyrals (piae
memoriae) so zuͦ Meiland nidergleytt und die sünn uff das
meer söllindt verkoufft syn, da doch grad andere das
widerspyl sagendt. Ist derhalben an üch, minen günstigen,
lieben herren, min gantz früntlich pytt, so ettwas an der
sach old was sich mitt denn kouffmansguͤtteren
zuͦgetragenn, üch zuͦkommen, ir wöllind dasselbig mitt
mir theylen; dann was für sagen diser guͤtteren halben und
dess rytts in Franckrych werdint usgestossen, wirt üch
zeiger disers brieffs wol können berichten.
Gott sye mitt üch.
Datum den  19, aprilis anno 1575 in Glaruss.
Üwer altzytt dienstwilliger Mathias Bachofen.
Dem erwyrdigen, gottsgeleertten herren Heinrich Bullinger
dem elteren, diener der kilchen Zürich, minem lieben herren
und bruͦder.                   Zürich.
