<nr>[22125]</nr>
<ae>Pier Paolo Vergerio an Bullinger</ae>
Vicosoprano, 20. Juni 1552.
Zürich StA, E II 356, 470ff.
Gr. I,  S. 252ff.
Orig. (Aut.)
Clarissime Bullingere, multae et graves causae me impediunt
nec sinunt ad vos venire. Interea rogavi hunc fratrem, qui
tibi has literas reddet, ut veniat pro me et quędam
negotia expediat. Itaque eum tibi commendo de meliore nota.
Vir est valde pius et valde doctus, profugus etiam ipse
propter evangelium. Ab ipso audies statum rerum mearum;
itaque ego de eo parcius scribam.
Ludovicus nepos tandem naufragium fecit, quamquam ego eius
navigationis cursum rexerim, quantum potuerim. Rogavi hunc
fratrem, ut quaerat de eo et, si invenerit alicubi,
hortetur, ut in patriam redeat; nam abieci ego posthac omnem
curam de eo. Aurelium, cupio, ad me ut adducat. Tu, ut
soles, pro tua charitate adiuvato haec negotia.
Ego in his finibus obiicio caput cotidie magnis periculis,
et in deo confido, qui me eripiat. Italia tota est in armis,
tametsi foedus percussum sit inter papam et regem; sed
colliguntur milites tum pro Caesare, tum pro rege ipso, qui
regnum Neapolitanum cogitat invadere. Ecclesiae ipsius
Italiae habent pacem, nisi quod catabaptistae aliquando
provocant persequtionem.
Nuper peragravi totam Vallem Telinam una cum Lelio nostro,
neque immunis est ab ea peste tractus ille. Illata est ab
eo, quem tu utrem venenatum appellas; atque utinam non
pergat! Nam parum diligentes video esse illos, quos oportuit
speculari veluti ex alto.
Ego a synodo nunc putavi abstinendum, sicuti predixi me
facturum; nam parum candide non[n]ulli iudicant de fratre.
Abstinebo (ut spero) etiam in posterum; sat mihi negotiorum
domi.
Lelius ad patrem rediit ante quatuor dies. Pollicitus est se
rediturum ad me brevi. Morosinus (haec tecum, ac nemini
communices) significavit mihi se infra tres menses in
patriam rediturum et suasit, ut differem ego profectionem
meam, quam adornaram, atque ut cum illo potius quam solus
ingrediar in eam insulam. Quod faciam; imo (ut scias)
distuli nunc venire Tigurum, quia video futurum, ut ante
tres menses iterum veniam. Interea is meus frater, qui
venit, expediet quaedam negotia, quae differri non possunt.
Fuit mecum d. Matthias Illyricus, cum quo multa de
eucharistia; monui diligenter hominem, ne tragedias excitet.
Brevi habiturus es a me Pontificale patrum, quod dixisti te
desiderare, dignum sane codicem, quem inter excommunicatos
colloces extra musęum; contra illum nunc ego scribo.
Scripseram adversus Nauseam, conciliabuli laudatorem, qui
meus liber fuit nuper impressus in media ipsa Italia; tantum
incipiunt audere calcographi. Vale et salve cum Zvinglio,
Lavatero, Iosia, generis tuis, viris praestantibus, imo cum
tota familia, scola atque ecclesia, ut dicere soleo. Rogate
pro me assidue, quod vos valde rogo.
Vocosoprani,  20. iunii 1552.
                   Vergerius.
Clarissimo viro domino Henrico Bullingero, Tigurinae
ecclesiae pastori.   Tiguri.
