<nr>[27004]</nr>
<ae>Konrad Finck an Bullinger</ae>
<od>Mülhausen, 3. Januar 1557</od>
<vo>Autograph: Zürich StA, E II 375, 510.
(Siegel...)</vo>
<dr>Ep. Calv. 2574 (XVI, 371ff.)<dr>
<re> </re>
<tx>Salutem et pacem per Christum Iesum. Biennium iam erit
veniente Februario, quando ad nos Milhusam datis literis una
mittebas. D. Calvini piissimam doctissimamque expositionem
vestri in sacramentorum ratione consensus, doctissime Dne
Bullingere. Verum nondum nec tibi nec D. Calvino quidquam
rescripsimus, unde maxima cum ingratitudinis, tum
incivilitatis merito a vobis incusamur. Oro autem per Christum
Iesum, uti hanc nobis incivilitatem condonetis. Non enim
responsum intermisimus vel ex ingratitudine, vel ex contemptu,
aut quod in sacramentorum negotio a vobis dissentiamus. Idem
enim prorsus tum ego, tum etiam fratres ac collegae mei omnes
vobiscum sentimus, ac gaudemus ex animo tam pia, erudita ac
christianae veritati consentanea, scripta consensui
subsequuta, et a te et a D. Calvino. Exosculamur ac optimo pro
thezauro retinemus tum tuum pologetium tum etiam utramque D.
Calvini defensionem pro quibus scriptis non solum nostro, sed
et totius ecclesiae Christi nomine vobis immortales gratias
agimus. Quod autem nihildum rescripserimus in causa fuit, quod
synergi mei querebantur, se iam admodum pertaesos esse
huiusmodi altercationum, et licet simpliciter ac pie sentirent
vobiscum, tamen se maxime abhorrere dicebant, cum quoquam de
isto negotio rixari. Latebat enim nos omnes tam impios ac
pessimis calumniis refertos libros a Wiestphalo aditos: ego
tamen, licet vobis omnibus sim incognitus, me ad vos
rescripturum recipiebam et praecipue ad te, vel eo nomine ut
necessitudinem aliquam tecum contraherem, non quod tam
magnifice de me aut sentiam aut alios sentire velim, sed
potius quod in te singularem quandam pietatem, eruditionem,
veritatem humanitatemque esse, ex libris tuis cognoscam. Sed
inter caetera maximum mihi impedimentum fuit tabellariorum
penuria, rarissime enim qui Tigurum petant nobis obveniunt.
Optamus autem omnes ac admodum enixe Deum Opt. Max. petimus,
quicunque Dominum nostrum Iesum Christum et agnoscimus et
confitemur, ut eucharisticum illud dissidium quod nebulo ille
Wiestphalus ab orco revocavit, tandem componi possit,
quacunque pia iustaque ratione possit fieri, salva ac illaesa
veritate.
^$Scripsit ad me hisce diebus optimus ac pius senex noster
mihique charissimus frater Mat[t]hias Erbius, ac pium sui
principis in eo negotio indicavit studium, qui et literas ad
te dederit, ipsumque D. Erbium iusserit, ut te hortaretur, si
qua forte concordiae via invenirei possit. Mihi vero non
inconsultum videretur, si prius omnium Helveticarum
ecclesiarum synodus fieret antequam quicquam in concordiae
negotio attentaretur. In qua pręcipui fratres ecclesiarum
ministri antea inter se conferrent, ne unus ab altero
dissentiret, unde hostes nostri denuo ansam calumniandi
arriperent. Tuum autem esset fratres undicunque in commodum
aliquem locum convocare, interpellato prius uniuscuiusque
magistratu, non solum ob coenae negotium, verum etiam ob res
alias, Christi Domini nostri ecclesiae admodum necessarias ac
utiles.
^$Praeterea est etiam aliud negotium satis arduum, quod meam
maximopere urget conscientiam, in quo tuum et quaero et peto
consilium. Non te latere potest foedus illud, quod ante
aliquot annos inierunt cum Gallo, non solum papistici
Helvetiorum loci, verum etiam hi, qui puram evangelii Iesu
Christi doctrinam amplexi sunt, puto Basileam, Schafusiam ac
plerosque qui illis foedere sunt coniuncti, ut Rheti,
Sangallense, et nostri Milhusani. Verum foedus illud apud nos,
viventibus etiamnum consulibus ac senatoribus illis, qui primo
evangelii doctrinam receperunt, ac christianam honestatem
instituerunt, ita servatum fuit, ut paucissimi e nostris
militatum abirent, et ii quodammodo occulte furtimque.
Postquam autem optimi illi viri consulares, qui zelo divino
praediti erant, naturae cursum absolverunt, res etiam apud nos
in alium statum ducitur. Habemus enim Consulem, qui intra unum
et alterum mensem Soloturni, ab eo qui Galliae Regis vicem
agit, emendicavit, ut ipsius privignum susciperet ac crearet,
in caput et ducem militum. Is erecto signo Milhusa abiens
iustum numerum optimorum civium secum abduxit, quod plus quam
triginta annis Milhusae nunquam visum est. Caeterum quantum
luxum, quantam impietatem, quantum denique contemptum Domini
Dei nostri, ipsius verbi ac omnis pietatis honestatisque ista
militia secum advectura sit, tu ipse facillime iudicare potes.
De his autem omnibus illos summa qua potui fide admonui
diligentissimeque illos ab instituto tam impio dehortatus sum,
sed fideli mea admonitione non plus effeci, quam quod omnium
fere in me concitavi odium. Illud autem certo scio, cum
redierint illi, qui se in tam nephandum facinus dederunt,
illos continuo velle participes esse ecclesiasticae
communionis, quasi nihil quicquam designarint: admittere autem
illos nostrum esse non video, qui sumus ecclesiae praepositi
ac ministri, magistratus autem omnino non feret, ut quisquam
illorum a communione arceatur. Haec itaque ac multa huiusmodi
alia mecum reputans, animus esset Milhusa discedere ac me alio
conferre, tuum autem in isto meo instituto peto fidele
consilium. Non enim quicquam sine piorum doctorumque fratrum
consilio attentare volo.
^$Vale, ac Ioannem Hugonem iuniorem, cum omnibus iis, qui (ni
fallor) ante triennium Marpurgum cum illo proficiscebantur,
meo nomine plurimum salvere iubeas rogo. Iterum vale.
^$Milhusae tertio Nonas Ianuarii anno Domini 57 supra
sesquimillesimum.
^$Tuus ex animo Conradus Finck Ecclesiastes Milhusanus.
<lz>[Adresse ...]: Orantissimo viro Heinricho Bullingero.
Tigurinae ecclesiae antistiti summo ac christianae veritatis
propugnatori fidelissimo domino ac maiori suo summe observando
etc.
