<nr>[38063]</nr>
<ae>Bullinger an Tobias Egli.</ae>
(Zürich), 18. Juni 1568.
Zürich StA, E II 342a, 537. / Orig. (Aut.)
Graub. III,  95f. R.
S. D.  Friderycho nostro a Salice scripsi me tibi copiosius
scripturum; sed negotia brevem esse iubent. Communica itaque
ei, quae habes ex Gallia et Inferiore Germania; nam ea his
inclusi ea lege, ut utrumque tuto remittas. Qui de rebus
Galliae scribit, vir est egregius et e Gallia Genevam venit;
cave, cave, ne eius nomen ulli praeter te innotescat; si
aliis innotesceret, scio, quod ipsi futurum sit laetiferum.
Legatus enim et interpres eius apud vos ubique Coryceos<f1>Lauscher; vgl. Adagia, 1, 2, 44 (LB II ...).<fe>
habent et expiscantur omnia. Prudenter ergo his utere et ex
literis tua manu describe, quae vis communicare fidis; alias
praeter nemo ipsas literas inspiciat. Etenim vir ille bonus
in Galliam redit; si proderetur, actum esset de vita eius.
Nolui ego te ignorare haec; sed ocium non fuit describendi,
unde summa cum fiducia ipsas has ad te mitto iterumque
obtestans, ut nemini dicas, unde et a quo haec habeas;
imprimis taceto nomen Genevae etc. Dic huiusmodi scribi e
Gallia; scribunt eadem ad me et Beza et Hallerus Berna etc.
Utere prudenter his neque apud quosvis. Vides nobis orandum
esse sedulo et ecclesias admonendas, ut pro afflictis
intercedant fidelibus; nam et in Inferiore Germania horrenda
exercetur tyrannis a Hispanis.         Mitto, quae huc
allata sunt de commissa pugna inter comitem ab Arnberg et
comitem Nassoviensem; ego ea tibi, ut accepi, communico,
nihil affirmo; attamen subinde consequente fama confirmantur
etc. Remitte illa tuto et saluta amicissime d. Carolum.
Accepi, quae impetrasti ab eo de pacificatione Turcica et
imperatoria; ages ei meo nomine gratias maximas; et tibi
scribae quoque ago gratiam. Accepi etiam historiam de capto
pastore Morbennensi, cui spiritum patientiae et constantiae
concedat dominus. In hoc declarabunt Rheti, quales sint;
prudenter tamen agendum censeo, ne occasio hostibus detur
moliendi deteriora. Dominum oro, ut ipse faciat. Ante 14
dies ultimas meas scripsi de eo, quod patienter ferre debet,
quod meministi iam; interea nullas ad te dare potui; spero
nullas intercidisse etc. Plura non possum. Perge reliqua
attexere infelicis historiae de monachali audatia etc.
Saluta nostros omnes. Bene vale.
Ocyssime  18. iuni 1568.                               Tuus
Bullingerus.
Ornatissimo viro d. Tobiae Eglio, Curiensis ecclesiae
ministro, domino meo colendo et fratri charissimo.
                                         Chur.
