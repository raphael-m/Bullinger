<nr>[18241]</nr>
<ae>Joachim Vadian an Bullinger</ae>
<od>St. Gallen, 25. September 1548</od>
<vo>Autograph: Zürich StA, E II 351, 85</vo>
<dr>St. G. Mitt. 30, S. 753f.</dr>
<re> </re>
<tx>
S. Quis unquam induxisset in animum, futurum, ut tot
modis constans illa Constantia ita demum plorabili discordia potuerit dilabi et
distrahi, ut spem omnem salutis in illos referret, qui internetionis et
interitus sui universi authores fuere, nec fuere modo ex misera illa discordia,
sed longe atrociora cervicibus ipsorum imposituri vedeantur, quam hactenus
paucorum civium illustri casu sunt perpessi. Vere igitur Musculus noster mirari
se aiebat, ecclesiam tam probe et sancte institutam et tanto tempore Christum
tum doctrinae, tum etiam disciplinae puritate professam non potius illam
benedictionem Dei nostri obiisse, ut unanimi consensu Christi nomine periret
libens et volens, quam ut manus preberet hosti nullam magis quam animarum mortem
quęrenti? Sed inde ut discamus, nimirum iubet dominus, quid simulata assoleat
concordia et quid pariat boni magistratus rigor paulo acerbior, quam ferre in
neophytis civilis policiae moderatio possit; plurimi enim, qui recte illa in
urbe instituti sunt, mussitant, plurimos ad religionis professionem tractos
magis quam ductos. Ego domino iustissimis de caussis irascenti adflictionem
illam totam tribuo, qui sua misericordia ad ipsum conversos non destituet. Mitto
vero ad te, ne novis te libris carere sinam, libellum de sacramento altaris et
coena dominica, quem e Lypsia mercator quidam propinqua mihi linea coniunctus
misit. Cuius sit, ex ipsa inscriptione intelliges, authorem praeferente, si modo
germana inscriptio est. De Philippo cogitabam; sed paulo procacior est stilus,
quam ut ipsi ausim asscribere; mitis enim est et placidus Philippus.
Sed cuiuscuius sit, hominis certe est nec indocti nec indiligentis, cui, ut
arbitror, cum infami et exoleto adverbio INTERIM olim maior et manu propius
conserta pugna inibitur. Vale et candidissimum doctissimumque praeconem Christi
Musculum nostrum, oro, cum optima et optime instituta familia, qua soles bonos
omnes, hilaritate excipito.
^$Sangalli, VII^#'o.
<un>Vadianus.
<tx>Zieglerum, ubi legeris, remittito. (Bernh. Ziegler, s.
VD 16 Z 410)
<lz>[Adresse:] Domino Henrycho Bullingero, clarissimae urbis
Tigurinae vigilantissimo, praesuli, domino et tanquam fratri
unice amando.
