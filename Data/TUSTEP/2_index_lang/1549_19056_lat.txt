<nr>[19056]</nr>
<ae>Oswald Myconius an Bullinger</ae>
<od>Basel, 12. März 1549</od>
<vo>Autograph: Zürich StA, E II 343a, 389</vo>
<dr> </dr>
<re> </re>
<tx>

S. Iterum ago tibi gratias de munere misso, quo nihil potuisses mittere gratius.
Gustavi sermonem primum, et sapuit, unde vidi, quid sperandum de reliquis sit.
Erravit impressor satis negligenter in primo quaternione, quod iampridem vidisti
nimirum; inemendabile est, nisi de novo imprimatur. Opto, ut te servet diu
dominus, ut diu queas prodesse mundo; quod in me est, orabo quoque dominum, ut
te custodiat semper. Argentinam curabo tuas perferri quamprimum. Tabelliones,
hoc est miseri et eiecti, cum frequenter veniunt inde huc, rariores sunt, qui
hinc illuc abeant. Turpius agunt Argentinenses, quam ulli unquam egerunt
hactenus vel Suevi vel alii; nam hi, quod fecerunt, coacti fecerunt, quod scis;
isti quod agunt, sponte agunt impiissimi viri. Venerunt duo Cęsariani
Argentinam nobiles, qui obviam ire volebant Philippo, Caroli filio. Cum his
expostulavit Phalerandus, ut est audax, propter evangelium. Hic alter:
"Quid tu contra Cęsarem" inquit: "Argentinenses tui currendo post hunc vix
extorserunt, quod fecit." Is quod dico, pulchre adprobat; odio igitur eos habeo
ex corde propter impietatem impiissimam. Accedit, quod egerunt similiter cum
Pilato: impetrarunt a Cęsare iam ultima legatione, ut episcopus instituat
Interim pro suo voto, si queant hoc modo aliquam excusationem impetrare tum a
suis tum ab alienis. Et primus est Bucerus, quem spoliato munere docendi
ablegarunt, secundus est Paulus; alios retinent in nescio quem eventum.
Hęrent adhuc illi; verum nescio quam diu, incerti ut nunquam antea, quonam
velint abire. O miseriam.
^$Melchioris, quem mihi commendaras, negocium matrimoniale placide sopitum est;
partes quiescunt absque omni viris actione. Promiseram illi operam meam, si res
ad iudicem fuisset perlata. Redit nunc plane quietus.
^$Dominicam orationem debebant videre Confoederati et nosse locum authoris, quo
intelligerent, quid animorum esset adversariis. Ineptus est, quisquis condidit
rhytmos, et, ut spero, vanus divinator. Venit heri frater ad me pariter cum
uxore, eiectus propter Interim a Palatino; is dixit neminem pium se toto itinere
audisse, qui non speret Cęsarem ab Helvetiis sublatum iri; hac ratione omnes
pii, qui foris sunt, Helvetiis. favent.
^$Scripsit huc vir nobilis, exul propter Cęsarem, Lubecam hunc misisse literas
recipiendo Interim, imo erigendo; Lubecenses in foro extructo rogo literas
combussisse, deinde commisisse tabellioni, Cęsari dicat suam obedientiam in
omnibus excepta religione; deinceps enim si literas similes mittat, se non solum
has, sed etiam tabellionem exusturo.
De Brunsvicensi multa feruntur; at, quia nugis paria sunt, silentio transeo.
Anglicanum latrocinium nequeo oblivisci, quod author eius frater fuit
protectoris regii matrisque. Habet rex sororem, quam ducere admiralis fratre
occiso volebat et sic regnum occupare. Stupenda consilia, qualia sunt et in
Cęsare et in Ferdinando. Deus insolentiam tam sęvam non feret, spero,
diutius.
^$Velim et illud sciri, sive sit verum sive non: Cęsarem, ut amiciciam
impediat inter nos et Gallum, ad hunc misisse legationem et obtulisse pacem
perpetuam, atque in hoc nunc cardinalem de Gunis esse et agere apud Cęsarem.
Dixi Richerio; is constanter negat; amicos enim ex Gallia scripsisse multo
aliter et constare, quod in maioribus Gallię civitatibus conscribantur
exercitus, non certe pro Cęsare. Vale in domino cum bonis omnibus.
^$Basileę raptim 12. Martii anno 1549.
</tx>
<un>T[uus] Os[valdus] Myc[onius].</tx>
<tx>Richerius te ex animo salutat, interruptor harum.</tx>
<lz>[Adresse:] D. Heinricho Bullingero, viro praestantissimo,
fratri in domino observandissimo suo.
