<nr>[29101]</nr>
<ae>Philipp Welser an Bullinger</ae>
<od>
Augsburg, 2. Juli 1559.
<vo>Zürich StA, E II 346, 410. / Orig.
(Aut.)
Eerwyrdiger und hochgeleerter, lieber herr und fraindt, ewer schreyben von 12. iunio ist mir wol behendigt, und bedank mich abermalen gantz fraindtlich von wegen meiner lieben braut, das buoch des hailigen eestandts ir ir thiet vereeren.
Hab awch eweren gruos so wol gegen ir als meinem lieben herren schweher truylich verricht; die winschen ewch bayde hinwider alles guotts und göttlichen segen.
Und wiewol ich ewch das wienig nuyes, mir seyder zukhommen, geren woltte mitthailen, so ubereillen mich
aber dysen tag der geschefft dermassen, das es mir nit möglich.
Habt doch hiebeyligent vergebenlich, was des artikhels der religion halben yetzt ettlich tag her auff dysem reychstag verlesen worden; ob ettwan der jung im schreyben ettlich malen gefeelt und auch die schrifften nit alle bey ainander weren, wellet mich fur entschuldiget halten; dann ich auff dittsmal nit zeytt, die oder darnach ze sechen.
Die substantz habt ir guot zu verston.
Ich khom erst gestern vom landt und vernim, das seyder
sein m[ajesta]t mit Eberhart von der Dann wol zu fryden worden; täglich vernimet man mehr.
Heut bryeff aus Antorff, darbey zeyttong, wie man in Spo[nien] mit den glaubigen ubel gehandelt.
Habt hiebey verthoyscht, was namhaffte personen, grauffen und rytter, von des herren wortts wegen verbrent und ins elendt verschafft worden; noch sollen vil mehr gefangen ligen und inn kurtz dergleichen rechtstag empfachen, in Frankre[ich] auch angon, das gott aus gnaden verhiet, ists
sein will.
Dem seyt hiemit truylich bevolchen.
Augspurg inn eyl, adj 2. iulio 1559.
                                     Ewer gantz williger Philip Welser subscripsit.
Dem eerwyrdigen und hochgeleerten herren Heynrich Bullinger, vorsteer des wort gottes zu Zyrch, meinem lieben herren und fraindt.
^$Zyrch.
