<nr>[21007]</nr>
<ae>Ägidius Tschudi an Bullinger</ae>
Baden, 7. Januar 1551.
Zürich StA, E II 335, 2181. / Orig.(Aut.)
^&x Druck/Abbildung in: 700 Jahre Eidgenossenschaft (Kalender, StAZ, 1990) ^&x{
Min willig dienst mitt erbietung aller eren und guͦtz
zuͦvor. Erender lieber herre, uf gester ist mir min
loüffer,
so ich uss bevelch miner herren den Eidtgnossen gen
Ougstburg zum keiser gesandt, wider heim komen; ist bi 14
tagen zuͦ Ougstburg still gelegen, ee man inne gefercket
hab. Die ursach hinuß ze schicken, ist von der provand
wegen, so den ünsern ennent den gebirgen uss Meiland
abgeschlagen wirt, darüber der keiser ein ußschweiffe
antwurt gibt, uff die meinung, er welle den handel an sinem
gubernator zuͦ Meiland erkünnen und gebürlich insechen (wo
es gestalt haben mög) verschaffen ze tuͦn. Witer bericht
mich der bott, wie der keiser ein gross volck one underlass
uff Mägdaburg zuͦ schicke, ouch rüste er ein grosse macht
gegen Ungern hinab; dann der Türck mit aller sterck alda uff
Oßterrich ze ziechen vorhabens sin sölle. Er sagt, der
keiser sige gantz bleich; doch wandle er jetz in sinem hof,
darin er ligt, täglich harumb, das inne sechen mag, wer
will. Zuͦ Rütlingen ligend 500 gülchisch knecht, vil
hispanischs volcks komme täglich uss Italia gen Ougstburg,
welchs wol glouplich; dann hie ze Baden jetz etwa vil tagen
one underlass durchfarn und noch, doch vil unachtbars
volcks. Dis sind die zitung, die ich hab von minem botten.
Bitt, ir wellind mir meister Hans Friesen, min lieben
bruͦder, gruͤssen, und wünsch üch beiden und üwern
hußgesinden ein glückhafftig nüw jare. Hiemit gott
bevolchen. Datum Baden  7. januarij anno etc. 1551.
Ü[wer] a[llzit] williger Gilg Tschudy von
Glarus, landtvogt zuͦ Baden.
Dem wirdigen, wolgeachten, hochgelerten herren meister
Heinrich Bullinger, pfarhern zuͦ Zürich, minem günstigen,
lieben herren.
