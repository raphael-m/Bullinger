<nr>[26083]</nr>
<ae>Georg Frölich an Bullinger</ae>
<od>[...], 27. April 1556</od>
<vo>Autograph: Zürich StA, E II 346, 315.
(Siegel...)</vo>
<dr> <dr>
<re> </re>
<tx>S. D. Principem Otto Henrichum Palatinum electoratum
ingressurum et aditurum binos nunc menses comitatus sum. A quo
heri tandem redii incolumis, deo sit laus. Successerunt illi
omnia prospere, neque dubito, si illi tot virium quantum
corporis esset, ipsum multa egregia conaturum facturumque, licet
nondum plene in rebus divinis sit institutus. Nam neque Michael
Dillerus, ipsius ille concionator, satis dexter est, praesertim
in eo, quod sacramenta attinet, quę ita frigide tractat, ut se
ipsum intelligere neutiquam videatur, atque eam ob rem adulatur
mirum in modum, tum adulando etiam optimis quibusdam impedimento
est, quemadmodum magister Laurentius noster Agricola nuper a me
intellexit, qui tibi haud dubie etiam expositurus est, qualem
camarinam malevoli quidam ipsi moverint. Omnia Sathan, nihil
minus quam puritatem circa sacramentorum usum ferre potest.
Illud porro sciens ea sibi idololatria sublata tantam
nundinationem raro postea obventurum. Ego defendo, ego
interpello, adversariorum ictus, quantumquantum possum, excutio
nec vereor propter veritatem malam gratiam etiam apud principem
inire. Scripsi pręterea Philippo Melanchthoni et iudicium
ipsius super Genevensium et Helvetiorum consensione petii, sed
qui nihil respondit et pisce mutior fuit. Hippus ille est, id
quod insynceritatis ipsius mihi argumentum dat. Sed bene est;
maneat ille Pithagorę suo discipulus.
^$Ad indutias inter Cęsarem et Gallum etiam transactio
Ferdinandi cum Turca facta esse dicitur non sine magna regii
nominis ignominia. Nunc conventus prius Ratisponam indictus ad
1. iulii iterum reintegratus est; sed principes nostri eo non
venturi sunt, nisi ipsis ad omnia de religione recte caveatur.
Papistę moliti sunt bellum; sed, ut audio, pessimi isti conatus
in spongiam reciderunt. Cardinalis Augustanus fortassis aliquid
olfecit, quapropter ipsi a consuetis penatibus iam abstinet et
sese hinc inde apud raclam continet.
^$Exemplaria contra Westphalum etc., item Germanicum et Latinum
Bertramum de sacramentis habere pervelim. Laurentius solvet.
Vale et pro Laeto ora dominum.
^$Quid quadrati vestri Tugiani moliantur et quousque ipsorum
insania pervagata sit, ex te discere cupio. Fratres singulos
salutabis.
^$Ex laribus propriis 27. aprilis 1556.
^$Astrorum facies ita me nunc ludere cogit:
^$Omnia pernitiem terris elemanta minantur
^$Ve tibi, qui necdum cęperis esse pius.
^$Tuus G[eorgius] Lętus a Lemnicz, electoratus Palatini Rheni
etc. consiliarius.
<lz>[Adresse ...]: Fratri et amico suo d. Henricho Bullingero,
antistiti Tigurino.
