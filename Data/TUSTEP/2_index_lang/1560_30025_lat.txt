<nr>[30025]</nr>
<ae>Francesco Lismanino an Bullinger</ae>
<od>
Pinczow, 10. Februar und 10. März 1560.
<vo>Zürich StA, E II 371, 759. / Orig.
mit aut.
Unterschrift.
Wotschke, S. 98f.
Gratiam a deo patre per Iesum Christum.
Etsi famam nostris literis velotiorem esse minime ignoramus, domini et fratres observandissimi, adeo ut vos de charissimi viri Ioannis a Lasco morte iam certiores factos esse existimemus, opere pretium tamen nos facturos esse putavimus, si vobis eccleseae huius luctum significaremus atque adeo vos obtestaremur, ut omni ope et consilio nobis adsitis.
Deus opt.
max.
Ioannis a Lasco ministerio non parum emolumenti huic ecclesiolae intulerat, cuius praesentia ipsis etiam hostibus veritatis perquam
formidabilis erat.
Tantum potuit unius viri pietas singulari eruditione exornata, quae cum vobis notissima fuerit, nostra praedicatione non opus habet.
Videtis igitur, fratres optimi, nos hoc nobilissimo spiritus sancti instrumento orbatos in summum merorem esse coniectos.
Quicquid enim spei ipsius vita attulerat, mors penitus abstulit.
Quod minime eo dicimus, quasi eccleseae nostrae salutem ab eo pependisse existimemus, sed non ignoramus ipsius obitum divinae irae inditium esse.
Id enim nostra
promeruit ingratitudo, ut eo ministro privaremur, qui et rerum divinarum cognitione et ecclesiae administratione eminebat.
Quo vivo si vestram opem et consilium in rebus dubiis adhibuimus, (quae hoc tempore nos fere obruunt,) quanto magis eo mortuo vestra opera indigemus? Quare, fratres observandissimi, a vobis primum petimus, ut precibus vestris nos adiuvetis, deinde opera et consilio nostrum studium promoveatis.
Quod cum sponte antea feceritis, minime dubitamus, quin et in posterum tanto
ardentius nostram ecclesiam iuvetis, quando nunc maxime vestro consilio et opera indiget.
Valete, observandissimi fratres.
Pinczoviae 10. februarii 1560.
Ministri ecclesiarum, qui puram evangelii doctrinam amplectuntur in Minori Polonia.
Franciscus Lysmaninus manu propria.
P.S. vom 10. März 1560. / Zürich StA, E II 371, 760.
Nobilis vir et vere religionis studiosissimus dominus Stanislaus Szilniczki, qui hasce vobis literas afferet, domini observandissimi et fratres in domino colendissimi, ad ecclesias istas instauratas profecturus a nobis contendit, ut testimonio se nostro ornaremus vestreque pietati commendaremus.
Quanquam vero ipsius pietas et vere christiani mores alienis oramentis aut pręconio non indigent, tamen vos oramus atque obtestamur per communem Christi amorem, ut, si qua in re vestra opera aut
consilio eguerit, tanquam verum Iesu Christi membrum adiuvetis.
Quod etiam si vos pro vestra pietate facturos esse non dubitamus, tamen a vobis petimus, ut intelligat nostram hanc commendationem sibi adiumento fuisse.
Valete in domino, fratres charissimi.
Pinczowiae 10. martii 1560.
[Ohne Unterschr. u. Adr. / Ein besonderes halbes Folioblatt, nicht 2. Folioblatt zu 759].
Adr. z. 759:  Clarissimis viris pastoribus et professoribus sanctae dei ecclesiae Tigurinae, dominis et fratribus colendissimis.
