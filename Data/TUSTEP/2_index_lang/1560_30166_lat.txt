<nr>[30166]</nr>
<ae>Bullinger an Mathieu Coignet</ae>
Zürich, 16. September 1560.
<vo>Zürich ZB, Ms
A 65, 578. /Orig.
(Aut.)
Ep.Calv. 3248 (XVIII, 185ff.)
Anf.
- " pacem et foedera."
S. D. Accepi heri literas tuas, vir illustris et domine colendissime, quas Badena ex publicis Helvetiorum comitiis scripsisti, ex quibus intellexi graves in Galliae regno turbas esse commotas, easque recta tendere in ipsius regis christianissimi et omnium principum eius exitium.
Certe non sine dolore haec, mihi crede, legi: praesertim quod hic quoque fama spargat, tumultuari istic ab iis maxime qui nuncupantur evangelici.
Accedit his quod ex tuis quoque colligo literis: suspicari viros
primarios, in ipsa Genevensi ecclesia per ministros primum turbas huiusmodi esse conflatas, deinde vero in vicinum Galliae regnum esse inspiratas.
Equidem audivi huius aliquid etiam ante menses aliquot: quo nomine tunc d.
Ioanni Calvino et d.
Theodoro Bezae, fratribus meis charissimis,  scribebam, mihi non videri verisimile quod fama spargat, concionatores Genevenses incitare quorundam in Gallia animos, alioqui forte plus satis ad motus excitandos proclives, cum longe meliora de ipsis sperem.
Mihi enim vehementer displicere in religionis negotio turbas, cum religio Christi vera nec turbis constituta sit nec iis conservetur, imo dissipetur potius reddaturque infamis.
Quinimo veram religionem prohibere turbas, mandare vero obedientiam sanctam tranquillitatemque, iuxta illas praeclarissimas beatorum Christi apostolorum sententias, quorum b.
Petrus dicit: Subiecti estote omni humanae ordinationi propter dominum, sive regi quasi praecellenti, sive praesidibus ut qui per eum mittantur, ad
vindictam quidem nocentium, laudem vero recte agentium: quoniam ita est voluntas dei ut bene agendo obturetis os hominibus ignorantibus, ut liberi, et non veluti praetextum habentes malitiae libertatem, sed ut servi dei.
Sanctus vero Paulus: Adhortor ante omnia, inquit, ut fiant deprecationes, orationes, postulationes, gratiarum actiones, pro omnibus hominibus, pro regibus et omnibus in eminentia constitutis, ut tranquillam et quietam vitam degamus cum omni pietate et honestate etc.
Porro paucos
ante dies et hoc ipso mense scriptis ad me literis Geneva inter alia Calvinus dilectus frater: De turbis Galliae, inquit, non dubito multos et varios rumores isthic ut fere ubique vagari.
Quid agitet maior pars, nescio; quid sperent multi, nihil attinet scribere, ne eorum stultitiae me involvam.
Egone ullos in Gallia ad seditiones contra regem incitarem? Quin potius, nisi me interposuissem, horribili incendio flagrarent regiones multae.
Huc studia nostra, mihi crede, incumbunt, ne tumultuentur
nostri, id est christianae religionis homines.
Hactenus nonnihil profecimus; futuri temporis eventus in manu dei sunt.
Interea omnes in sublime rapit nimia fiducia; nam, quod semper vetuimus, templa occupant vel in locis publicis concionantur.
Excusant hoc apud nos fratres se trahi invitos vel necessesitate cogi, quoniam nulla domus privata quatuor milibus sufficiat.
Hactenus verba Calvini bona fide recensui; verum ipsum epistolae exemplar hic tibi mitto, ea tamen lege, ut certo remittatur.
Ex quibus facile colligis immerito Genevenses gravi illa suspitione quorundam premi, quasi ex ipsorum instinctu tumultuentur, qui motuum istorum Gallicorum authores sunt.
Usu venit fortassis Genevensi reipublicae,  quod nunc quoque evenit ampliss[imo] urbis Tigurinorum magistratui, qui, cum pacis, tranquillitatis omnisue honestatis sit observantissimus, evitare
tamen non potest, quominus virulentae et calumniosae linguae diversissima de ipso studia etiam principibus summis persuadere contendant.
Quid vis, domine mi! Si qui vel apud regem Galliae christianissimum vel apud alios principes queru ntur ampliss[imum] Tigurinae reipublicae magistratum clandestinam facere expeditionem, qua de repente adoriatur ullas gentes, nedum socios aut confęderatos suos ac cogat eos suam id est evangelicam religionem recipere, tam falsa referunt, quam qui
fingunt vanissima impudentissime.
Hoc enim tibi, vir illustris, persuasissimum habere debes nihil magis alienum esse ab ampliss[imo] reipublicae Tigurinae magistratu quam bella; sanctissime is colit atque conservat et pacem et foedera; sed et in ecclesia nulla habet schismata.
Concordia est inter omnes maxima et pax abundantior quam unquam fuerit, dum sequerentur nostri religionem Romanensem.
Perfida consilia ert conatus clandestinos execratur toto pectore<f1>Adagia, 1, 4, 26 (LB II 160f).<fe>; integritas eius perspecta est
omnibus vicinis regionibus.
Reformavit quidem ecclesiam, sed ita ut nemini ullam intulerit iniuriam; bona ecclesiastica integra sunt adhuc, direpta non sunt iusteque dispensantur, quemadmodum aliquando multis pietati tuae exposui.
Praeterea liquido pro sua intelligit prudentia religionis negotium armis, iniustis armis, minime promoveri, ut procedat feliciter, ut deo placeat ac stabile vel diuturnum esse queat.
Sustinet hic indigna plurima etiam a suis non in alium finem, quam ut pacem sartam
tectam integramque retineat, turbis motibusque omnibus omnes occasiones amputet.
Interim vero hoc negare non possum omnia, quae ad bellum gerendum pertinent, istis esse instructissima et quidem non ad bellum cuiquam inferendum, sed si ab aliis iniuste inferatur, iuste depellendum.
Sunt enim, qui se gerant insolentissime et subinde minitentur auxiliis undiquaque comparatis bellum nostris illaturos, quo et ipsos opprimant subito et religionem nostram, quam ipsi haereticam per contumeliam
nuncupant, radicitus evellant.
Nostri vero nihilominus ea, quae pacis sunt, semper et serio quaerunt, suae religionis rationem reddere velle, ubicunque aequum sit, constanter affirmant atque ita deo, unico protectori suo, sese subiiciunt et eventum omnem ipsi commendant orantes absque intermissione ut ipsis benedicat.
Sed quid haec tibi, domino meo colendissimo, tam multis expono, cum tu ipse longa edoctus experientia (diu enim oratoris legatique ad Helvetios munere functus es) illa omnia
rectius noris optimeque scias non aliam esse inter omnes Helvetiorum ordines rempublicam, quae pacis tranquillitatisque atque omnis honestatis studiosior sit Tigurina.
Proinde tuae integritatis fuerit apud eos, apud quos haec maxime necessaria esse scias, ne ignorentur, libere testari neque aliud, quam quod compertissimum esse novisti, necubi calumniatorum impudens malitia nihil male meritis damnum det.
Boni haec consulat tua humanitas, oro, et me sibi commendatum habeat.
Vale, vir illustris domineque colendissime.
Dominus Iesus benedicat tibi tuisque.
Tiguri  16. septembris 1560.
                                    Tuae humanitati[s] deditus Heinrychus
                                 Bullingerus, Tigurinae ecclesiae minister etc.
Ut autem T ....  videat, quam simus alieni a sectis et haeresibus, en mitto ad te librum a me scriptum contra haereses etc.
Illustri viro d.
Matthaeo Coignetio, christianissimi Francorum regis oratori atque legato ad Helvetios, domino suo colendissimo.
^$Saloduri.
