<nr>[41005]</nr>
<ae>Simon Grynaeus [d.J.] an Bullinger.</ae>
Heidelberg, 19. [vermutlich Januar] 1571.
Zürich ZB, Ms F 60, 126. / Orig. (Aut.)
S.  Literae tuae, vir clarissime et honorandissime domine
Bullingere, mihi fuerunt et sunt optatissimae et
charissimae. Gratulor enim mihi ex animo, quod meum studium
et opellam, quam nepotibus vestris pręsto, tuę
humanitati et domino Gwalthero, viris clarissimis et
doctissimis, probari intelligo. Dabo operam, mi domine
Bullingere, ut non de nihilo vobis placeat. Adolescentes
propter integritatem amo, propter ingenium et diligentiam
maxime amplector adeoque de ipsis mihi omnia polliceor. De
eorum studiis alias ad dominum Gwaltherum scripsi; vestrum
erit iudicium; vos, quicquid placebit, liberrime pro iure
vestro, quod et in filios vestros et nos quoque habetis,
monebitis; pręstabimus nos deo dante et viros et
morigeros. Binos iam a te, charissime et humanissime domine
Bullingere, commentarios seu homilias, unam de vera
conversione hominis, alterum, quo praecipua capita nostrae
religionis breviter docentur et ad Brentii Testamentum
inofficiosum respondetur. Pro hisce muneribus tibi magnas
gratias ago; valde enim me iuvant scripta tua hoc tempore,
quo ecclesia nostra miserrime conculcata a quibusdam in
totum ferme divellitur. Quod tam aperte, succincte, solide
et modeste ad Brentianas calumnias respondisti, non nobis
tam est charum et gratum quam adversariis molestum;
pręcisa enim ipsis est occasio respondendi, et multi viri
boni propter modestiam vestram alliciuntur ad lectionem
vestrorum scriptorum. Proinde valde laudo institutum
vestrum. Exemplaria eius responsionis, quae mihi dominus
Froschouerus dederat, 10 aut 15, meis civibus dono dedi ac
aliis amicis; spero me rem haud infeliciter tentasse. Sed
haec liberius, quam par est.
Te, humanissime et doctissime domine Bullingere, vehementer
etiam atque etiam oro, ut mihi ignoscas meaeque
libertati.
Scripsi Heidelbergae  13. calendas 1571.
T[uae]
praestantiae studiosissimus Simon Grynaeus.
Pietate et eruditione et sapientia pręstantissimo viro
domino Heinricho Bullingero, ecclesiae Tigurinae antistiti
vigilantissimo, domino suo honorando etc.   Tiguri.
