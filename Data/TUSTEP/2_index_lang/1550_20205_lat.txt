<nr>[20205]</nr>
<ae>Melchior Volmar an Bullinger</ae>
Tübingen, 1. September 1550.
Zürich StA, E II 356, 97. / Orig.(Aut.)
S.  Miraberis fortasse, vir doctissime, quid sibi literae*
(*a.R.: üb.d.Z.)
velint nostrae tam insolentes literae. Ardeo, ut sic dicam,
iam inde ab
adolescentia incredibili amore discendi literas divinas
atque adeo, quoad
potest, penitus cognoscendi. Quare, quicquid mihi ab
negotiis tum academiae tum
principis maxime nostri temporis conceditur, id omne in
Bibliorum, quaeque in
haec extant, explanationum assidua lectione, hac praesertim
aetate mea iam
ingravescente collocare consuevi, dumtaxat earum, quae abs
te profectae essent,
quique tui maxime similes sunt. Igitur annis ante plus minus
duobus ad tabernas
nostras librarias dum starem proque more meo rogarim, ecquid
e Tiguro, ecquid e
Geneva, a Bullingero, Pellicano, Calvino, aliis novi, in
libellum incidi, cuius
inscriptio est Series et digestio temporum et rerum
descriptarum a beato Luca in
Actis apostolorum authore Heinrycho Bullingero. Huius mox
libelli epistola
liminari avide perlecta cogitavi, ut, quemadmodum tu eum
ipsum cum Gvalteri
oratione coniugendum recte putasses, sic ego cum eo libello,
quem in consimili
argumento a primo mundi origine ad nativitatem Christi
scripsisse te etiam ex
eadem epistola cognoveram, similiter conglutinandum mihi
curarem. Quem tamen ab
illo usque tempore neque hic apud nos neque alibi usquam,
etsi toties
Francofordiam, toties Argentinam atque etiam Lugdunum in
Gallias petitum
nancisci potui. Itaque, quod hactenus non cogitabam, in
mentem mihi nunc venit
eum te nondum librariis famulis excusum edidisse. Quodsi ita
est, rogo te,
optime mi Bullingere, opusculum quocunque pretio meo nomine
describendum loces
ad meque primo quoque et tempore et nuncio, hoc est quam
primum nactus fueris,
cui recte des, mittendum cures, ad haec importunitatem hanc
meam hasque literas
boni aequique consulas. Quas, si forte tamen in his
autumnalibus nundinis liber
tandem extabit, mandatum dedi ei, qui eas Francofordiam
pertulit, Huldricho
Moerhardo, librario nostro, aut inde mihi referat aut
discissas penitus
abiiciat; puto enim occupationibus tuis publico bono
parcendum esse, quemadmodum
ad Vespasianum scripsit Plinius. Vale. Tubingae calendis
septembris anno etc. 50.
Melchior Volmarius Rufus.
Doctissimo atque optimo viro Heynricho Bullingero,
Tigurinę ecclesię episcopo, domino et amico suo
colendo.
