<nr>[25008]</nr>
<ae>Simprecht Vogt an Bullinger</ae>
Schaffhausen, 28. Januar 1555.
Zürich StA, E II 337, 631.
Ep.Calv. 2098 (XV, 407f)
Gratiam et pacem a deo patre per Christum servatorem.
Gratissimae nobis fuere literae tuae, ut hactenus omnes ad
nos missae, praesertim cum pro tua humanitate volueris nobis
significare quid vobis in responso d. Calvino dando visum
fuerit. Scimus sane nos non iuratos esse in verba vestra:
scimus item quantum officiat dissensio opinionumque varietas
ecclesiarum eiusdem professionis: scimus item quantum
proficiat consensus etiam in rebus externis, quanto magis in
spiritualibus. Gratias eo nomine tibi habemus maximas. Nam
quantum hactenus profecerimus, tum in consiliis accipiendis
et dandis, tum in concordia et consensu conservandis, dici
non potest. Sub vestra enim autoritate tutamur etiam
nostram, quamvis ea nulla sit. Inde emolumentum non vulgare
videmus ecclesiae nostrae accedere.
Scribimus Calvino nos gratias agere deo patri quod os et
sapientiam nobis subministret, cum non solum ducimur sed et
traducimur coram regibus et principibus piis et impiis.
Agnoscimus divinam providentiam quae huiusmodi hyperaspistas
dederit ecclesiis nostris, qui tueantur causam ipsarum
contra adversarios calumniantes, ipsas esse
pro<gr>j</gr>anatrices sacramentorum, impie de deo, Christo,
ministerio, verbo et sacramentis sentientes. Videmus non
sine divina providentia factum quod consensus ille vester
cum Calvino, prius satis succinctus, nunc aliquanto apertior
exierit in mundum, sic tamen instructus ut nobis persuasum
sit, adversariis omnem abreptam ansam amplioris calumniae,
nostris vero datam eiusmodi significationem unionis quae
labefactari nullo pacto queat. Maluissemus adiunctum
scriptum Saxonis illius, non quod dubitemus de fide Calvini,
sed quo liberior accessus factus fuisset scripto Calvini in
Saxones, a quorum ecclesiis hactenus exularunt nostrorum
scripta. Oramus ut pergat tanta cum modestia agere causam
nostrarum ecclesiarum, imo Christi. Pollicemur operam
nostram, et si eam scripto nequimus praestare, liberalibus
tamen suffragiis et ad deum oratione ardua ipsi non
defuturos.
Haec te scire voluimus, Bullingere charissime: quod si in
hac nostra consultatione videris erratum, admone, et
parebimus monitori: gratum enim erit. Corrigemus item
errorem qui non ex malitia sed potius ex ignorantia (quod
nondum videmus) potuit provenire.
Novi nihil habemus quam quod non satis mirari possumus
providentiam divinam in tutandis fidelibus. Domini
nostrates, Bernenses et Basilienses, suis consiliis fratrum
Locarnensium causam sic egerunt ut adversarii ipsorum
exilio, quorum sanguini inhiare dicebantur, satientur.
Vester amplissimus senatus sic decrevit, ut si occasio*
(*a.R.: OCCASIO) illa praeceps se obtulerit commode
fratribus istis ipsorumque rationibus consuli possit, salva
per ipsum et incolumi confessione christiani nominis. O des
armen Landfridens! Caeterum universum negotium Locarnicum et
propositiones senatus vestri amplissimi, praeterea acta tum
in urbe tum in agro, ut nobis communices oramus.
Describentur ocyssime nullo tuo cum damno. Nova quae habes,
tum de Anglia tum de caeteris rebus, de quibus nostra
intererit scire, a te expectamus.
Salutant te symmystae mei: salvos item volumus vos omnes,
fratres humanissimi. Vale ac vive nobis ac ecclesiae Christi
diu incolumis. Schaffhusii  5. kalend. februarii anno ab
orbe redempto 1555.
Tuus ex animo Simpertus Vogt.
Doctrina candore et pietate eximio viro d. Henrycho
Bullingero ecclesiae Tigurinae pastori vigilantissimo fratri
ac domino observando.            Zürich.
