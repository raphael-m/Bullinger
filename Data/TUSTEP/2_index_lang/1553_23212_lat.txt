<nr>[23212]</nr>
<ae>Gilbert Cousin/Cognatus an Bullinger</ae>
<od>Nozereth (Nozeroy), 23. Oktober 1553</od>
ZÃ¼rich StA, E II 345, 391. / Orig.(Aut.)
S. P.  Biduum apud me fuit, Bullingere piissime iuxta atque
disertissime, Franciscus quidam Gallus, qui a te se venire
et mentionem te apud se fecisse de me dicebat, quod sane (ne
mentiar) non ingratum mihi fuit; sic enim aliqua nobis a te
refertur gratia. Par enim videtur esse, ut, quum ego semper
tui meminerim, tu aliquando nostri. Nolo enim hic tibi
referre, quot cucullatorum, quot etiamnum
mitratorum invidiam mihi comparaverim, quod tuae homiliae in
mea bibliotheca sunt repertae et visae, nec desunt hic novi
Codri, a quibus tuarum dicor studiosus lucubrationum, apud
quos tum tueor famam tuam, ipse ille iam infamis effectus
sum. Sed non cedo malis, contra quos audentior ibi. Didici
enim veritatis doctrinam semper multa passam a sarabaytis et
personatis istis, itaque minoris facio infamiam hanc, quae
mihi ab hypocritis inuritur, dum me inter Zvinglianos ac in
Christi confessorum catalogo constituunt, quam emolumenta,
quae ex piis et doctis in dies emolo scriptoribus. Denique
evangelium illud non semper consolabitur: Beati eritis,
quum vos oderint homines et dixerint omne malum verbum
adversus vos mentientes propter nomen meum. Tu vero perge,
quod facis, facere, orthodoxus semper esse; sic enim
occludentur ora vel impudentissime impudentum, qui te,
velis, nolis, esse hereticum volunt, licet habeas etiam
nonnullos, qui sycophantis istis obsistant, quorum de numero
si Cognatus cognatus tibi non est, non est tamen, opinor,
alienus. Verum ingenue fatebor, non haec ego commemoro, quod
me tibi iactem aut te mihi debitorem velim; scio enim me
tibi debere plus, quam sim unquam solvendo. Sed nolui te
haec ignorare meque id, quod sum et semper esse volo, non
ingratum tibi videri, quem de me non male meritum esse et
sentio et praedico nec unquam praedicare desistam. De
negocio autem meo nihildum scribo, propterea quod etiamnum
inter ampliatos reos connumeror et, salutaremne in indicando
litteram laturus sim an tristem, absolvarne an condemner,
incertum. Quicquid tandem de capite meo statuetur, coram
indicabo; nam intra menses tres aut ad summum, nisi quid
aliud acciderit, quatuor in cuiusdam amici negocio in
Germaniam proficiscendum mihi erit. Tum etiam de his coram,
quae nuper proposuisti. Sed et tuo consilio utar in
conditione, quae mihi ab episcopo Tornacensi d. Guilhelmo a
Popet. moecenate meo, offertur. Interea, mi Bullingere, in
tuis precibus mei memineris, rogo, hominis, si quispiam
uspiam locorum, tibi, quem merito veneror vel genitore
magis, ex animo et toto pectore<f1>Adagia, 1, 4, 26 (LB II 160f).<fe> addictissimi. Huldrichum
Zvinglium tuum et Wolffgangum Hallerum mihi salutes, quaeso;
alios autem litteris ipse salutavi. Rursus, ut valeant,
precor, nostraeque imbecillitati pro tua ignoscas sapientia,
velim. Quodsi quando voles ad me scribere, licebit litteras
Basileam mittere ad Conradum Lycosthenem aut Ioannem
Oporinum nostros. Precor deum, ut tuum in nos paternum
affectum, quo mihi egregie foelix merito videor, conservare
ac in maius augere dignetur. Vale, clarissime Bullingere.
Datum Nozerethi praepropere admodum  10. calendas novembris
anno christiano 1553.
Studiosissimus et amantissimus tui Gilbertus
Cognatus Nozerenus manu propria.
Absolutissimo theologo domino Henrico Bullingero, domino suo
cum primis observando.
                                       Tiguri.
^&x ---> Bullinger an Joh. Haller, 24. Okt., s. Nr. 23290! ^&x{
