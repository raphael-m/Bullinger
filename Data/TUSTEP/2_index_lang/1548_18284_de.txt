<nr>[18284]</nr>
<ae>Sebastian Schertlin an Bullinger</ae>
<od>Basel, 4. November 1548</od>
<vo>Autograph: Zürich StA, E II 335, 2100</vo>
<dr> </dr>
<re> </re>
<tx>Min willigen dienst sampt fruntlichem gruß zuvor. Gunstiger, lieber herr,
ich hab auß ewerm jungsten schreiben, wie es mit Costantz gestaltet, vernomen.
Das ist mir von hertzen laid und bekummern mich die erlichen leut, die Cristum
und sein h. wort geliebt, also ubel, das ich mich darumb bekränckt. Es will uber
alle hundertfaltige exempel niemant glauben, sonner ain jeder selbs betrogen
sein. Got von himel wöll uß gnadenn schier ain ende daran machen und helffen,
das es sich doch etwann an aim ecke stossenn möcht.
^$Es seind auch 3 potten von Lutzern, Solothurne und Friburg hie gewesenn, haben
one zweifel ain gleiche meinung wie die andern bei üch freuntlicher weis
angetragen, und last sich ir ding also ansechenn, das ich zu got verhoff, es
werde zuͦ gutem friden der aidgnosschafft dienen. Darzuͦ that auch wol die
verainigung mit dem konig in Ffn., welher, als ich vernimm, den pundt zwüschent
den eidgnossen und ime zu machen sich vast schicken thut. Der almechtig wölle
sein gnad darzu verleichen, das doch jendert noch ain plätzlin uff erden bevor
bleibi, daruf sich ein crist enthalten möge.
^$Ich hab mich bei den botten ain wenig des kaisers bezücht verantwurt; die
habens von mir freuntlich angenomen mit erpietung, wann man bei iren obern
meiner sach eingedenck sey, so wöllen sie auch darzu guts reden.
^$Die ufrur zu Burdios in ff. sol gestilt sein; doch wöllen sie den hern
connestable nit in die statt lassen, sorgen etlicher anfenger straf. Dannocht
sollen noch bis in 4000 personen uf dem land und inter paludes sich bei ainander
enthalten und sich nit ergeben wöllen, sie bleiben dann alle ungestrafft.
^$Der kaiser ist gar still in Brüssel, hat gar kein kriegs volck bey im.
Saxen und Hessen werden noch in guter custodie enthalten, Saxen in der statt und
am hof zu Bruͦssel, Hessen usserhalb in ainem stettlin in Brabant. Seit den
gnaden gottes bevolhen.
^$Datum Basel den 4. Novembris anno 1548.
<un>S[ebastian] Schertlin ritter subscripsit.
<lz>[Adresse:] Dem würdigen und wolgelerten hern meister Henrichen Bullingern,
pfarhern zu Zurich etc., minem gunstigen, lieben hern.
