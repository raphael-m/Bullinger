<nr>[36013]</nr>
<ae>Bullinger an Johannes Fabricius</ae>
Zürich, 1. Februar 1566.
Zürich StA, E II 373, 642. / Orig. (Aut.)
. . . . . .   Orandus est dominus, ut . . . . . . . . . . . .  tranquillitatem cone. . . . . .  .
Ante septimanam unam et alteram misi ad te historiam consiliorum nostrorum de edenda fidei confessione in gratiam
Palatini et ut minus damnentur nostrae ecclesiae in comitiis ab imperatore, qui dicitur nunc agere Augustae et moliri
nescio quid contra veram religionem. Dominus defendat suas ecclesias. Nunc submitto ea, quae ab iis, quae ultimo legisti
et remisisti, acta sunt; ea remitte prima quaque opportunitate nacta.
Nunc in hoc sum totus, ut Latina Expositio edatur et ut vertam in Germanicam; ita nunquam mihi conceditur otium. Sed
libentissime laboro in domini vinea. Spero autem me brevi ab illo evocandum in sedes beatas, quas ex animo desidero
huius vitae plus quam pertaesus etc. Cras mittam proprium nuncium Heydelbergam; ideo nunc plures mihi literae sunt
scribendae; condonabis itaque, si brevior sum. Si quid habes ex Italia certi, communica nobis et saluta d. consules,
Baltazarem interpretem Gryssachensem, Pontasellam etc. Beza scribit (literas iamiam accipio) in Gallia reconciliari
familiam Castilioneorum cum Guysiaca. Aliunde, quod communicem, habeo nihil.
Vale cum familia tua et bonis omnibus.
Tiguri  1. februarii 1566.
Bullingerus tuus.
Pietate et eruditione praestantissimo viro d. Ioanni Fabritio, Curiensis ecclesiae ministro, domino meo colendo et
compatri fratrique charissimo.       Chur.
