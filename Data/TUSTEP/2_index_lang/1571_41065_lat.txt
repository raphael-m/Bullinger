<nr>[41065]</nr>
<ae>Rudolf Gwalther an Bullinger.</ae>
Urdorf, 13. August 1571.
Zürich ZB, Ms F.62, 255. / Orig. (Aut.)
S.  Agis tu mihi gratias, mi pater observande, cum ego has
tibi maiores debeam, quam unquam referre possim, qui cum
honestissimis et optimis viris me invisere dignatus es et
simul de iis, quae domi apud vos fiunt, certiorem reddis.
Legi scriptum Witenbergensium, quod Ulmerus misit; miseret
me et hominum istorum et ecclesiae totius, quae in tantis
controversiis ad tales respicit, qui homines quidem sunt
eruditi, sed non satis animi habent, ut, quam probe norunt
veritatem, fortitudine theologis digna tueantur. Nobiscum
sentiunt in doctrina de naturis in Christo et idiomatum
communicatione; in eo autem, quod ex illa infallibiliter,
imo necessario sequitur, diserte se a nobis dissentire
protestantur. O tempora, o ignaviam theologorum, qui, ne
Zvingliani videantur, agnitam veritatem damnant et ad
effugia sese recipiunt, quorum (sat scio) illos pudet intra
conscientiae suae arcana. Sed digni sunt, ut labirynthis
eiusmodi sese intricent, qui in hominum verba iurarunt aut
saltem iurare videri volunt. Saepe quidem cogitavi de filio
illuc mittendo; sed nolim eum a talibus institui, ex quibus
non aliud discere quam verborum praestigiis ludere et modo
verum fateri, modo hoc ipsum negare, et metuo, ne istorum
hominum consuetudo atque observantia aliquando nobis
defunctis nostrae etiam ecclesiae negotium faciat et
fortasse, qui inter illos versantur, discant, quae nostrae
genti minus prosint. Deus et illorum et nostrum omnium
misereatur. Quis Petronio Grebelio surrogatus sit, nondum
intellexi. Eschero nostro indicavi, quid petas; sed non puto
illum venturum; nam festinat, ut usui aquarum finem
imponat.
Nos omnes valemus praeter solam Elizabetulam, quae febri
quotidiana infestatur; mitius tamen habet quam initio, ut
spes sit brevi convalituram.
Salutem dices tuis et meis omnibus. Vale, mi pater
observande.
Urdorfi  13. augusti 1571.
Tui
observantissimus Rodolphus Gvaltherus.
Dem eerwirdigen, wolgelerten herren m. Heinrichen Bullinger,
dienern der kilchen Zürich, minem eerenden herren und
schwager zuͦ handen.
