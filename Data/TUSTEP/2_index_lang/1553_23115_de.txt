<nr>[23115]</nr>
<ae>Bullinger an Diethelm Blarer von Wartensee, Abt von St. Gallen</ae>
Zürich, 12. Juli 1553.
Zürich ZB, Ms F 59, 18ff.
^&x Im Stiftsarchiv St. Gallen ist gemäß Auskunft von Stiftsarchivar Lorenz Hollenstein vom 14.5.2008 nichts dazu zu finden (keine Briefe Bullingers, vor 1594 auch keine Abtstagebücher). ^&x{
Kopie.
Hochwürdiger fürst, gnädiger herr, min willig dienst und
alles guͦts syend ü[wer] f[ürstlich]
g[naden] allezyt bevor. Vor allem bitten ich
ü[wer] f[ürstlich] g[nad] wölle das
min schriben in gnaden uffnemen, guͦtwillig verläsen unnd
gnädigklich bedäncken, diewyl mich darzuͦ gar niemandts
bewegt onet allein ü[wer] f[ürstlichen]
g[naden] wolstand und derselben frommen biderber
lüten, welche vil unnd lange jar ires gloubens an das
evangelium Jesu Christi fry von ü[wern]
f[ürstlichen] g[naden] gelaßen, fürohin nit
one grosen kummer unnd häfftiger beschwerd irer conscientzen
zuͦ einer anderen religion sich begeben mögend. Es weißt
nunmer der gantz kreys der christenheyt, wie unsere
religion, ob sy glichwol von vilen ein sect genempt wurt,
sich einig gründet uff warhafft wort gottes, uns in beiden
testamenten fürgehalten, unnd das wir von hertzen hassend
alle secten, ja gar kein gemeinschafft haben weder mit den
alten nach den nüwen kätzerijen und seckten der
Valentinianern, Arianeren, Manichinern, Pelagianern,
Donatisten und mit den anderen ires gelychen oder auch mit
den widertöufferen, Libertinern, Georgianern, Davidisten,
Servetaneren etc. Wir bewarend unbefleckt den heiligen
touff, der mit dem gebät geben wirt imm namen got vaters,
suns und heiligen geists, wir begond mit gottes forcht und
glouben das heilig nachtmal unsers herren Jesu Christi,
haltend ouch von disem hochwirdigen sacrament des waren lybs
unnd bluͦts Christi alles, das uns darumb zuͦ halten sin
die
heiligen evangelisten und Paulus leerend. Wir behalten gantz
rein und unzerbrochen die heiligen zwölff artickel unsers
waren uralten christlichen gloubens, ouch der herrlichen und
warhafften symbola der vier houptconcilien, zuͦ Nicaea,
Constantinopel, Ephesen und Chalcedon gehalten, darzuͦ die
christenlichen symbola der heiligen Athanasij unnd Damasij
und alle, die denen glych sind. Wir behaltend unverenderet
die heiligen zächen gebott, ouch alle gesatzten denen glych
und mydent, die disen sind unglych. Unser gebätt oppfferend
wir alle zyt gott, unserem schöppffer, der form, wys und
gstalt, wie wir sölchs von heiligen gottes dieneren in
beiden testamenten, vorab aber von unserm herren Jesu
Christo imm heiligen vater unser bericht und gelert sind.
Also lerend wir ouch, das alle, die in sünd fallen, durch
christliche buͦß, namlich durch hertzlichs rüwen unnd
bekennen irer sünden, durch waren glouben und rächts bessern
ires sündigen läbens zuͦ gott sich alle zyt bekeren
söllend.
Unnd alle die guͦten werck, die uß warem glouben, rächter
liebe und nach dem wort gottes beschähend, verwärffend wir
so gar nitt, das, welcher sich des gloubens ruͤmpt und
sich aber der guͦten wercken nit flißt, me ein glichsner
dann ein christ von uns genempt würt. Wiewol wir
mithinzuͦ,
uff das Christi lyden uns nit unnütz werde, dem verdienst
Christi allein durch den glouben die verzyhung der sünden
und die gerächtikeit zuͦgäbend. Das wir dann etliche ding
faren lassind und nit annemend, kumpt allein daher, das mir
ungezwyfflet gloubend, das uns gott der vatter alle
vollkommenheit und genuͤge gäben habe in sinem einigen
sun, unserem herren Christo Jesu, welchen wir habend für
unser liecht und einigen eewigen leerer, für unsere
gerächtigkeit und bezalung, für unsern einigen eewigen
priester, mitler und fürbitter, für das houpt und läben
siner kylchen, für das einig eewig opffer für die sünd der
läbenden unnd todten; dann in imm und sunst in keinem
andern, alls der heilig Petrus spricht, ist unser heyl.
Diewyl dann sömlichs warhafftig und imm grund also und
unsere religion nit anders ist, wirt ungezwyfflet
ü[wer] f[ürstliche] g[nad] nit
nodtwendigklich geträngt, sölche unsere religion, als wenn
es ein töuffische oder andere böse seckt wäre, fürohin wie
bißhar in ü[wer] f[ürstlichen]
g[naden] landen nit me ze dulden, diewyl sunst ouch
offenbar ist, das in dem gantzen rych an gar vil orten unnd
enden von fürsten und herren, die mit glichem gelüpt mit
ü[wer] f[ürstlichen] g[naden] gefaßt
und behafft, unser religion anhänger unbekumert blyben
lassend. Es weist ouch mencklich, wie vil hoher stend des
gedachten römischen rychs, ja keyß[erliche]
majest[at] selbs die Juden, die doch schender unnd
find sind der eewig reinen hochgelopten junckfrowen Marie
und ires gebenedeyeten, seligmachenden suns unsers herren
Jesu Christi, in irer herrlikeit nitt nun geduldent, sunder
sy ouch schirmend wider die christen. Worumb söllte man dann
nitt ouch gedören blyben lassen unser religion anhänger, die
doch gar keinswegs mitt den unglöubigen Juden ze verglychen,
sunder rächt ware glöubige sind, alls die erkennend, das der
sun gottes, von der eewig reinen junckfrowen Maria erboren,
aller glöubigen Messias und einiger eewiger trost ist.
Schmächlicher dann Juden halten ist zwaren ein fürtraffliche
schmach. Mine gnädigen herren von Zürych haltend die, so
glychwol irer religion nit sind, früntlich, also das ouch
die prelaten sich keinswägs zuͦ klagen habend, sunder
ruͤmen könnend, sy werdint irs lybs, wäsens und guͦts
halben unbeschwärlich gehalten, da billich ye ein guͦts
und
ein früntschafft das ander guͦt und ein andere
früntschafft
bringen sol. In keinen anderen sachen pflägend die gmuͤt
der menschen verbittereter und unwilliger dann in
religionssachen ze werden, als wenn ein frommer man mit
sinem völckli wider sin gwüßni von dem glouben, uff welchem
er uß gottes wort bericht, gesetzt, zuͦ einer anderen
religion, mit deren er in sinem hertzen nit kan, uß gotts
wort berichtet, zuͦfriden werden, getrungen wirt. Unnd ist
aber allen fürsichtigen regenten wol zuͦ bedäncken, wie sy
uß willigen und fründen nit unwillig und mißgünstig machind,
ja das sy ir eigen volck, so vil es immer mit got sin mag,
in guͦtem gunst und willen guͦthertzig behalltind. Es
ist in
kurtzen jaren erschinen, wie großmechtigen potentaten das
zuͦ grosser unruͦw gereicht ist, das sy ire
guͦtwilligen in
religionssachen getrengt und damit zuͦ unwilligen gemacht
haben. Es ist ouch das gebät der armen nit zuͦ
verschmahen,
als das vor got vil gilt und bringt. Gott spricht ye in
sinem wort: wenn wittwen, weysen und bekümmerte lüt zuͦ
imm
schrygend, wölle er sy hören und gestreng wider die handlen,
welche sy zum gschrey verursachend; herwiderum welle er ouch
das gebätt deren erhören, die für ire guͦthäter bittend,
und
wölle inen guͦts thuͦn. Der herr Jesus spricht im
heiligen
evangelio, er wölle denen, die den sinen joch nun ein
kallten wassertrunck bietend, richlich vergällten. Darumb,
wiewol die herrlichen könig Cyrus unnd Darius nit aller
dingen der israelischen religion warend, noch dennocht
liessend sy die Israeler by irer religion blyben, die sy
doch wol, wie Antiochus thett, hättend vervolgen mögen; ja
sy hulffend inen darzuͦ, das sy statt und tempel in irer
(der königen) herrligkeit buwen mochtend, damitt sy inen in
ander wäg gehorsamm wärind und gott trüwlich für sy (die
fürsten) bätind. Dadurch dise könig ouch groß glück und heyl
erlanget habend, da ich ouch gar keinen zwyfel hab, so
ü[wer] f[ürstlich] g[nad] die armen
lüt, die ü[wer] f[ürstlichen]
g[naden] herrlikeit undergethan, ouch fry unnd
gnedig fürohin by irem glouben blyben laßt, sy werdint in
allweg destar gehorsammer und williger sin, ouch ernstlich
für ü[wer] f[ürstlich] g[nad]
bitten, es werde ouch gott sin gnad und erbermbd
ü[wer] f[ürstlichen] g[naden]
rychlich bewysen. Es söllte ü[wer]
f[ürstlich] g[nad] mit sölchem abtriben wol
so bald unfaal und unheyl erlangen, ja ouch ir leben
kürtzeren als an keiner anderen sach nimmermer. Der exemplen
sind gar vill vor ougen, das es nit von nöten ist zuͦ
erzellen. Gott der allmächtig, getrüw unnd barmhertzig
wachet gwüßlich nit allein über sin wort, sunder ouch über
unns, die wir uff sin wort setzend, sines schirms und siner
gnaden von hertzen begärend. Ob dann glichwol vil args über
unns und wider unns redent (denen es gott verzych), ouch
sich unsers unndergangs getröstend, wirt uns doch gott gwüss
nit verlaßen, sunder umb sines namens willen erretten und
erhalten, darzuͦ, die uns beleidigent und unverdient
schmähend, zuͦ siner zyt heimsuͦchen. Über das alles ist
die
zyt unsers läbens hie uff erden warlich ellend und kurtz.
Wir alle muͤssend gwüßlich sterben und für den
richterstuͦl Christi gestellt werden. Darumb verman ich
unnd
bitten ü[wer] f[ürstlich] g[nad] uff
das allerhöchst durch gott unnd sin erbermbd, sy wölle das
alles trüwlich bedencken, das end aller dingen und das
sträng gericht betrachten unnd alle, die unser waren
evangelischen religion, nit töuffisch noch sectisch sind, by
irem glouben fry fürohin wie bißhar gnädigklich blyben
lassen. Das wirt ungezwyfflet der war, getrüw und
barmhertzig gott trüwlich vergälten. Was ich dann zuͦ
allen
zyten ü[wer] f[ürstlichen] g[naden]
gedienen könde, wölte ich nitt sparen. Bitten hiemitt
trungenlich, ü[wer] f[ürstlich]
g[nad] wölle mir das min schryben nit verargen,
sunder in gnaden von mir uffnemen. Gott der allmechtig welle
ü[wer] f[ürstlichen] g[naden]allezyt gnädig sin. Datum
Zürych  12. iulij anno 1553.
Ü[wer] f[ürstlichen] g[naden] williger H[einrych] Bullinger,
diener der kilchen Zürych.
Dem hochwirdigen fürsten unnd herren herrenn Diethelmen,
abte zuͦ Sannt Gallen, sinem gnädigen herren.
[Geschriben am 24. tag winmonat im 1553. jar zuͦ Zürych.
Joannes Köchlin.]
