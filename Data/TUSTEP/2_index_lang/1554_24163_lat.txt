<nr>[24163]</nr>
<ae>Gereon Sailer an Bullinger</ae>
[Augsburg, vor 8. April 1554].
Zürich StA, E II 346, 303. / Orig.(Aut.)
Si nesciam eum* (*a.R.: Maximilian Seemann) a parente
literas accepisse, ex moribus tetricis statim intelligo
parentem turbulentum novos ad nos misisse crabrones. Admonet
me quandoque de familia eorum, quae debet admonere, sed
partim non vere, partim tanta insolentia, ut aprum
Chelidonium diceres, non hominem. Quare non possum eum
diutius ferre, cum valde difficile sit invitis canibus
venari. Circumspicio de alio; sed tria me hactenus
impedierunt. Non possum neque volo ferre papistam, quorum
magnus acervus quottidie accurrit, neque Lutheranum
papistarum symnistam. Video enim, quam sint intollerabiles,
obstinati et molesti, neque eorum doctrina pueri animum
rectius in relligione pro ętate sentientem pollui et
contaminari volo. Tertium, quod me impedit, est, quod raro
inveniam adultum 24 aut 25 annos natum, qui non graviter vel
abitum intempestive molientem vel laxioribus libidinis
frenis viventem. Quare iuvenem optarem annos plus minus 20
vel 22 natum, qui religionis vestrę, hos est Christi,
Grece et Latine esset doctus et operam suam per triennium
vel biennium addiceret. Dare[m] annuatim aureos 25, si non
sufficerent, 30 cum veste se et mea liberalitate dignam et
in summa non permitterem eum egere. Mores per hoc tempus,
quo mihi cohabitabit, comprobabo; si eos integros et
impollutos invenio, eum meo et aliorum bonorum filiis alio
ablegandis preficiam. Accedet tum locupletius stipendium.
Rogo inprimis, mi Bullingere, ut hec apud te maneant
sepulta, nisi pro tuo arbitratu velis hac de re commentari
cum Gesnero nostro. Cogitavi, num liceret aliquem
Lausannensem vel Genevensem habere, qui vel sub Vireto vel
sub meo Calvino aliquamdiu egisset; mallem Gallum vel
Sabaudiensem quam Germanum. Ita enim paulatim puer linguae
alienę assuesceret; eo etiam eruditionis, deo gloria,
pervenit, ut Latine interpretantem facile intelligeret. Nolo
tamen, qui Latine tantum sit doctus, nisi accedit Graecarum
literarum eruditio, quae ad interpretandos autores
sufficeret. Noli hac de re quippiam te ad Amannum scribere,
ne pergat esset molestior; sed rogo, ut circumspicias meque,
quam primum fieri poterit, certiorem facias, quia ad alios,
nempe Argentinenses et Basilienses, scribam, quamvis non
valde ambiam Argentinenses hoc tempore propter Lutheranos.
Nur wolts gern pey zeit wissen, damit mir nit zwen kemen,
wie mir mit dem Maximiliano geschach, da er 3 monat aus war
und ich ain von Straspurg ließ komen; kostet mich ob 20
gulden. Maximilianus quotidie magis atque magis insolescit,
haud secus ac si oestro esset percitus. Avarus senex,
parens, eum insectatur, ut ocyus eum parrochię cuidam
nuper excogitatę pręficiat. Tamen amore et
libera[litate] a me complectitur, fovetur et provehitur, ut
non habet, quod in te conqueri possit. Mensam habet non
sybariticam, sed neque sordidam neque adeo pauperem; nam
propter religionis diversitatem, et qu[od] in asserenda
veritate mihi temperare non possum, rarissime et in anno vix
quater extra ędes vel prandeo vel coena, quare, ut ego
esurire nolim, ita ipse quoque nunquam esuriet, eidem mensae
mecum accumbat. Calegas, calceos, pileos, indusia, tunicas
maiores et minores habet ex meis sumptibus. Si quandoque cum
sodalibus colloqui cupit, pecunia non deest, uti habeat,
quod in symposium collocet. Nunquam acerbius a me vel
castigatus vel admonitus fuit, sed benignissime tractatus
est. Olim in puerum, quod scio, obsequentem et vere pium
iniquior fuit; sed remisit hanc sevitiam. At familiam multum
turbat, uxorem alioqui facile irritabilem et biliosam
exasperat. In una mensa mecum sedentes nec verbum sua sponte
mecum loquuntur, interrogati vix respondent. Cum puero
sermones nullos communicat, nisi quos in[ter] legendum novit
necessarios. Hinc puer, quem optarem alacrem, totus torpet
perculsus animo, mores sene dignos prę se fert. Culpam
omnem in senem illum Euclionem reiicit, cum libenter caro
libidinosior obtemperaret. Sed non [habet] propter meam in
se benevolentiam rimulam, per quam elaberetur. Cum igitur
pater omni septimana et frequen[tius] literis filium ad
defectionem sollicitet et urgeat, rursus conscientia eum
terreat, ne impingat in eum, a quo multa beneficia recipit,
recepturus plura etiam esset, si in offi[cio] mansisset
totus, redditur perplexus et dubius et herens ut furibundus
et melancholicus. Numero preter omnia vit[ae] necessaria
annuatim aureos 25, polliceor meum auxilium ad munus vel
scholasticum vel ecclesiasticum et scio, quod eum rectius et
commodius, absit iactantiae nota, promovere possem quam nemo
Augustanus; possem eum ad gym[n]asia, que mihi et aliis
viderentur oportuna, cum meo et aliorum filiis. Sed hec non
ambit, uxorem cuperet ita alliciente iniquissimo parente . .
. . . . .
