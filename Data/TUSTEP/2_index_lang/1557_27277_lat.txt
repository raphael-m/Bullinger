<nr>[27277]</nr>
<ae>Simprecht Vogt an Bullinger</ae>
<od>
Schaffhausen, 3. November 1557.
<vo>Zürich StA, E II 335, 2308. / Orig.
(Aut.)
Gratiam et pacem etc.
Commendarem tuae humanitati hos duos adolescentes, Bullingere humanissime, ni cognitum haberem omnes et pios et studiosos alioquin tibi commendatissimos esse.
Hactenus Argentorati haud sine profectu bonis literis operam navarunt; nunc visum est dominis scholarchis, ut se Tigurum recipiant theologiae operam daturi.
Dominus ipsis det in sanctis studiis spiritus sui incrementum.
Nollemus ipsos confusana Marpachii eiusque farinę hominum doctrina imbui nostro edocti periculo.
Dextre apud vos dei gratia tractantur sacra, neque periculum est quod isthic pravo aliquo et contentioso dogmate inficiantur.
Hoc praestabitis, sat scio, universi, ne adolescentiae illecebris corrupti nostram de ipsis expectationem fallant.
^$Novum hoc seminat rumor apud nos, quod Scoti magnis viribus irruerint in Angliam oppugnarintque urbem regni a Londino  validissimam eoque Philippum coactum ad Fanum Quintini decem milium militum et in alio quodam oppido quinque milium relicto
praesidio in Angliam iter maturare, quo suo regno in tempore occurrat.
Gallus dicitur cum 30000 militum manu versus Atrebatensem urbem<f1>Arras.<fe> proficisci magna spe fretus se damnum, quod in misero illo conflictu accepit, resarcire posse.
Eventus est domini.
Dissipet dominus consilium Achitophelis regnetque ipse solus in secula. Amen.
Salutant te symmystę mei.
Salvos esse cupio Theodorum, Martyrem, Gvaltherum, omnes.
Scaffhusii 3. novembris anno 1557.
Tuus ex animo Simpertus Vogt.
Doctrina et pietate insigni viro d.
Heinrycho Bullingero, ecclesiae Tigurinae pastori vigilantissimo, domino et fratri suo observando.
