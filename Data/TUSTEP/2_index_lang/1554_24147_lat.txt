<nr>[24147]</nr>
<ae>Jean Garnier an Bullinger</ae>
Straßburg, 6. Juli 1554.
Zürich StA, E II 356, 885. / Orig.(Aut.)
S. P.  Literas tuas, quas ad me scripsisti, pater ac
praeceptor in Christo venerande, recepi, quibus iam diu
respondissem, nisi finem tragedię huius expectassem;
malebam enim laeta quam tristia nuntiare. At quoniam video
illam non habere caput neque caudam, cogor tandem (quamquam
sero) respondere remque omnem aut saltem summam rei aperire
et indicare. Primum tota hec nostra tragedia est circa
doctrinam de sacra coena, que ante triennium clam agitabatur
inter me et concionatores Germanicos, sed nuper ante aliquot
menses exasperata, inflamata et palam facta est per aliquot
bonos (si diis placet) de nostra ecclesia, qui nescio quo
spiritu invidię ducti cum me alia in re carpere non
possent, detulerunt me primum ante concionatores Germanos,
deinde apud magistratum nostrum tanquam Zvinglianum, et quod
aliter docerem de sacra coena domini quam illi atque
concluderem eos omnes esse hereticos, qui aliter docerent de
sacramentis quam ipse, item quod palam et publice in sugestu
probaverim doctrinam Tigurinorum docendo me omnino idem
sentire cum illis damnando interea doctrinam nostrorum
concionatorum. Auctum est argumentum per hoc, quod vestri
omnes iuvenes, qui hic operam dant literis, etiam filius
tuus, mecum communicarent in sacra coena, quamquam meum
idioma non intelligerent. De hiis et aliis huiusmodi
accusarunt me illi sancti viri. Hec res diu fuit agitata in
conventu concionatorum et tandem devoluta est ad
magistratum, ubi hodie adhuc agitatur. Magistratus autem
paulo post misit aliquot ex senatoribus ad nostram ecclesiam
una cum domino doctore Barbachio, primo concionatore huius
civitatis, qui concionem habuit Latinam, quam ego mox
interpretatus sum Gallice. Ibi multa tractavit de
sacramentis idque pure et sancte satis; in fine tandem
subiunxit se ignorare modum praesentię Christi in
sacramento, illud excedere igenii nostri capacitatem;
propterea se non esse anxium, quomodo adsit aut quomodo
recipiatur, se contentum esse illo verbo Christi: Hoc est
corpus meum, atque dicere cum Maria: Fiat mihi secundum
verbum tuum. Ipse autem mox subiunxi me clare scire illum
modum eumque esse spiritualem et per fidem veram recipi, ut
cibus sit hominis interni, sicuti panis et vinum externi
hominis; hec enim est ratio sacramentorum.
Tunc obtulerunt mihi Augustanam confessionem, ut iuxta illam
docerem. Ipse vero respondi me posse et velle illam accipere
ad bonum sensum, id est, modo bene intelligatur. Nunc autem
hac mea responsione non contenti adversarii mei hoc urgent,
ut illa confessionem recipiam iuxta expositionem et
interpretationem ecclesiarum Saxonicarum, B.......... ,
Witenber[gensis] et huius Argentinensis. Respondeo
confessionem illam apud me non esse maioris neque tante
authoritatis quam ipsum verbum dei; quod si interpretatio
verbi simpliciter mihi relinquitur libera absque eo, quod
adigar aut huius aut alterius cuiusvis hominis aut ecclesie
interpretationem, a fortiori mihi debet relinqui libera
huius confessionis expositio neque enim ligandus est
spiritus dei, neque Lutherus ipse astringere voluit ad huius
ad alterius censuram est. Cum autem viderent isti mei
mastyges me obfirnatum esse nec posse frangi, alium
concionatorem Gallum vocarunt ex Vesasia, cui nomen est
Petrus Alexander, doctor Sorbonicus, quem putabant
Lutheranum esse, ut antea fuerat. At cum ille meam doctrinam
aprobaret (sicuti mihi est relatum), tandem Vesaliam ad suos
remissus est. Hec est summa eorum omnium, que hactenus acta
sunt hic inter nos atque hoc in cardine meę res hodie
versantur. Quid autem facturum* (* a.R.: futurum?) sit,
novit dominus, cuius providentia omnia reguntur, cui etiam
omnia committo.
Ceterum in isto negotio mihi illud accidit, quod Christo
domino meo in cruce, qui ab illis persequebatur, a quibus
deffendi debuit, et ab illis negatur, a quibus confiteri
debuerat, et qui noverant eum, tacebant magis muti quam
pisces. Hec enim infausta disputatio sacramentorum hodie in
Germania fere tam est odiosa quam evangelii disputatio in
papatu. Dominus deus det meliora sua misericordia. Quantum
vero ad me attinet, ego scio, quid et cui credidi; illi
fidem servabo nec dimovebor ad latum unguem favente deo,
donec vixero.
Sepe de hisce rebus cum fratre et fido amico nostro d.
Ioanne Burkero Anglo contuli, qui etiam tuas literas tuumque
consilium communicavit mihi. At rebus stantibus ut nunc ego
non iudico bonum, ut domini Helvetiorum aliquid rescriberent
huc ad dominos nostros. Vereor enim, ne animi plus nimis
exacerbati frangerentur potius quam mitigarentur aut forte
ipse iudicarer perturbator ecclesierum et reipublice.
Committam totam rem et rei eventum domino, cuius caussa
agitur potius quam mea, qui etiam tutor est et patronus
innoscentię. Hoc tantum a vobis petimus, ut nostri
memores
sitis in vestris sanctis precibus meque pro commembro et
fratre semper habeatis, qui sim et esse cupiam membrum
vestrę sancte ecclesię, cuius doctrinam, fidem et
religionem semper probavi et amplexus sum (a mea
conversione) atque retinui, docui, doceo et docebo, quoad
vixero, favente deo, etiamsi mihi exulandum aut potius
moriendum esset, quod doctrina sit veritatis, non vestra,
sed Iesus. Nec enim Tigurinenses (uti accusor), sed
Christum, nec Tigurinensium doctrinam, sed Christi,
apostolorum et prophetarum, quam solam veram agnosco,
annuntio et doceo, nec sum Cephę, Pauli, Apolle aut
alterius cuiusvis, sed solius Iesus, qui solus mihi factus
est homo, mortuus et resurrexit atque in eternum vivit.
Faxit deus, ut nos illi in eternum vivamus. Amen. Quis nos
separabit a Christo Iesu nostro non mors nec vita neque
.........  Quod autem mei memor fueris meque tam obscurum
discipulum tuis ornatissimis literis sis dignatus, gratiam
habeo nunquam perituram, et si qua in re possis mea uti
opera aut possim gratificari, ex animo faciam. Dominus
Valerandus, minister ecclesię Gallicanę, quę est
Francofordię, dedit mihi istas literas domini Hoperi
rogatque, ut eas perlectas ad te mittam, quo statum et
constantiam viri et sotiorum eius intelligas eumque sanctis
precibus ecclesie diligenter commendes. Filius tuus et omnes
vestri iuvenes, qui hic sunt, egregiam dant operam literis,
quantum video, nobiscumque semper communicant in sacra coena
et communicabunt deo dante etiam nolente diabolo. Habeo enim
ecclesiam apertam, quam claudere nequeo nisi hominibus
malę fidei, vitę aut doctrinę. Si contingat me
ascendere Genevam (volo enim visitare semel omnes illas
ecclesias) transiens etiam invisam vos, si dominus voluerit;
desidero enim plurimum videre vos ordinemque ecclesię
vestrę, ut aliquod donum spirituale accipiam a vobis in
usum huius ecclesię nostrę Gallicanę, cui optima
queque cupio. Salutatos cupio patres omnes ac dominos meos
doctores huius vestrę ecclesię, d. Conradum
Pellicanum,
cuius literas nuper recepi easque domino de  S sellis,
nobili Gallo, ostendi; ad illum iam non scribo, quum per
tempus non licet hoc nundinarum tempore, dominum
Bibliandrum, d. Galterum et similes, quibus omnibus
gratię
et donorum augmentum, gloriam atque foelicitatem eternam
opto. Valete itaque omnes perpetuo foelices. Dominus deus
vos ecclesię suę diu incolumes servet ad gloriam
sanctissimi nominis sui et ad nostram omnium edificationem
per filium suum dominum nostrum Iesum Christum. Amen.
Vide, optime pater et praeceptor, vide inquam, quam
tumultuarie, quamque familiariter tanquam ad patrem
dilectum, qui errata filii sui facile condonare possit,
scribo; parce itaque, queso, styllo et calamo. Argentinę
raptim  6. iulii 1554.
Tuus tui studiosissimus Ioannes Garnerius.
Clarissimo viro et eximio christianę ecclesię doctori
domino Henrico Bullingero, suo in domino preceptori et
maiori, h[e] d[entur].
