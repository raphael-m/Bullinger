<nr>[18152]</nr>
<ae>Johannes Haller an Bullinger</ae>
<od>Bern, 9. Juli 1548</od>
<vo>Autograph: Zürich StA, E II 370, 70f. (Siegel....)
<dr>Ungedruckt</dr>
<re>Regest
</re>
<tx>S. Cum iamiam cępissem ad te scribere, dilectissime
domine compater, ecce supervenit tabellarius ille Tigurinus
tuas mihi et Musculi afferens literas una cum vocabulario et
Interitu illo (ut vocas bene) Germaniae. Commoveor totus,
ut, quid nunc potissimum scribam, ignorem, nostrane ne
exponem negotia an (quod intermittere non possum) deplorem
communem illam ecclesiae calamitatem, quamquam et inter
dolendum nescio quae spes mihi semper affulgeat, quae et
erigit et laetificat animum meum, cum videam dominum haec
non in perditionem, sed probationem potius electorum suorum
facere et in declarationem perfidorum hypocritarum, quos
evangelii nimium diu hactenus texit et occultavit titulus.
Spero dominum, qui verax est in suis promissis, concessurum
suis fidelibus cum tentatione quoque eventum, ut sufferre
possint.
^$Musculum, charissimum meum fratrem, evasisse tandem tam
gaudeo, quam quod ego evaserim. Bene mones de eo; amo illum
ut fortem athletam pro gloria dei, ideoque et laborabo pro
eo, quantum possum. Tu modo horteris eum, ne Basiliensibus
sese addicat.
^$Nos quandoquidem hic publicas quoque instituimus lectiones,
dabimus operam, ut ad theologicam vocetur professionem;
meliorem enim eo vix habere hoc tempore possumus, donec
paulatim etiam ad ministerium pertrahatur. Ego profecto
sancte polliceor me meo libenter cessurum loco et diaconatus
functurum officio, modo ne tantum virum, quem deus nobis
offert, negliamus. Gaudeo inprimis de tuo illo testimonio,
quod scribis, de sacramento ea vobiscum esse locutum, quae
valde placuerint; nam et illi congratulor, qui bene sentiat,
et mihi, qui talia hactenus de eo praedicaverim. Scribo illi
pauca, quae ad te mitto, si forte vobiscum adhuc sit.
Basilęam si concessit, eo mittas, oro. Haec de Musculo,
de quo brevi plura; nam hodie, cum has tuas acceperim,
nondum licuit agere in illius negotio quicquam. Quamprimum
enim tuas accepi simul et schedulam illam continentem, quid
singuli imperii status ad propositum, imo impositum Interim
respondeant et statuant, e vestigio accessi senatum tum
congregatum et haec eis significavi. Inde ad fratres me
contuli reliquos. Iam dudum reversus scribo haec. Scribam
ergo de his omnibus sequentibus diebus. D. Iodocus et ego
cupimus, ut tu scribas vel ad consulem Negelinum de Musculo
vel ad nos Germanice, ita tamen ut iubeas nos consuli
senatuique offerre tuum consilium; scimus enim plurimum tuam
hic posse authoritatem.
^$De Vocabulario etiam proxime scribam; interim, postquam cum
aliquot amicis perlegero, remittam. Agunt omnes tibi gratias
pro tua erga nos diligentia et studio singulari.
^$De D. Laeto etiam, compatre meo observandissimo, valde
sollicitus sum; miror, quod de eo nihil scripseris. De
Lepusculo etiam non dubito, qui Basilaeam sit reversurus.
Rogo, ut, si quid de his certi habes, mihi quamprimum
significes. In tuis quaeris, quomodo Lausanensis tragoedia
sit composita. Qua de re haec accipe: Expectant adhuc illi
sollicite, quando vocentur, et dubii haerent ignorantes et
metuentes, ne abdicantur ministerio. Interim, dum timent
hoc, pulchre revocant et exponunt ea clarissime,
syncerissime, familiarissime, quae prius et docuerant et
disputaverant, si forte vel sic exponentes suas sententias
apud ecclesias et officia sua manere possint. Ita retulit
mihi quidam bonae fidei vir, nec puto sine causa fieri
singulari, quod illorum ita suspenditur negotium; multo enim
clarius nunc agunt, dum timent, quam si iam de conditionibus
suis certi essent. Certum tamen est eos aliquando vocandos
esse; sunt certe a nostra parte aliqui diutina illa
concertatione nimium commoti et exacerbati, qui vellent
omnes indiscriminatim abdicatos esse. Quos ego, quantum
possum, mitigo, ut redeuntes ad nos colligant potius quam
reiiciant, emendent prius quam condemnent. Fuit hic mecum
hisce diebus D. Viretus; attulit etiam mihi a Calvino
literas. Cupiunt habere pacem nobiscum; praecipue Viretus
admodum familiariter mecum egit. Pauca habuit, quae in
expositione illius moderanda potius quam reprehendenda
viderentur. Apparet vir pius esse et non male sentire, modo
hoc sentiat in animo, quod profert labiis. Quaeritur se
nimium iniquis premi suspicionibus. Ego promisi illis
omnibus omnem operam meam, si integri esse velint; quodsi
vero sentiam illos imposituros esse nobis aut non bona fide
et aperte omnia agere velle, me plus quam alios adversaturum
illis esse. Atque ita haeret adhuc illorum negotium. Viretus
propter aliam quandam affuerat causam, ut huius nulla sit
mentio facta, praeterquam quod a consule Negelino graviter
increpatus sit, ubi tamen modeste se excusavit et non sine
gratia illius discessit.
^$De Benedicto scripsisti proxime. Ea consuli exposui;
respondit se non invidere homini conditionem; periculosum
tamen esse modo ei prospicere, cum etiam alii adhuc hic
haereant abdicati propter factionem illam, qui eius deinde
exemplo etiam confirmarentur ea spe, quod mox in gratiam
essent recipiendi, et sic fortassis posteriora peiora futura
prioribus. Praeterea valde illius hominis detestabatur
inconstantiam. Ego instabam rogando tuam etiam proferens
intercessionem. Ille vero pergebat: monere nos, ne
promotione talium hominum ecclesiam iterum coniiciamus in
illa pericula, ex quibus vixdum evaserit. Itaque nihil
impetrare potui; consuluimus vero omnes Benedicto, ut
expectet et differat, donec transactum fuerit negotium
Conradi diaconi, qui cum Sultzero abdicatus est. Ille enim
si recipiatur denuo, non dubium esse, quin et ille possit
admitti; si non recipiatur, tum neminem esse amplius, cuius
exemplum illum impedire possit; nam intra paucos dies
Conradus aut recipietur in aliquem locum aut ablegabitur.
^$Waeberus nobis assignatus est. Diaconum elegerunt
Theobaldum in Sur. Vacat adhuc alter diaconatus.
^$Scholasticum negotium sic se habet: Duobus diebus integris
habuimus examen singularum lectionum et classium. Praesentes
erant quaestor aerarius Hallerus<f1>Sulpitius Haller.<fe>, signifer a Grafenriedt et
Claudius Amadiis<f1>Glado von May.<fe>. Post examen censuram
singulorum professorum, ludimagistrorum, lectorum et
provisorum, postea singulorum etiam stipendiariorum ea ipsa
forma, qua Tiguri habetur. Post censuram etiam stipendia
quibusdam aucta, decrevitque senatus, ut censurę illae
singulis fiant angariis<f1>Fronfasten (Quatember).<fe>. Ante vero examen contulimus nos
inter nos, quid proponeremus dominis scholarchis in negotio
scholarum et studiorum vel mutandum vel innovandum.
Conscripsimus aliquot articulos generaliores et qui
videbantur maxime necessarii. Post censuram exposuimus;
rogavimus, ut et illi dignentur apud senatum de his rebus
agere. Illo approbato nostro studio et diligentia hortati
sunt, ut omnia, quaecunque vellemus instituta, in certum
ordinem redacta scripto traderemus illis; se vero velle
deferre ad senatum et pro eorum, quae commoda viderentur,
acturos esse confirmatione. Hoc fecimus et expectamus modo,
quando illi ad senatum deferant; non dubitamus, quin
confirmaturi sint omnia. Si acceperimus, ego significabo
tibi, quos articulos impetraverimus et proposuerimus etiam.
Spero dominum huic ecclesiae piae non defuturum. Concordia
pulchre iam crescit nobis omnibus consentientibus.
^$Caeterum miror, quod nihil scribas de eo, quod apud nos hic
decantatur palam non sine magno omnium piorum dolore et
admiratione, quod Tigurinus senatus consenserit in
iusiurandi formam illam papisticam et execrabilem, quod
scilicet apud papistas ipsi per se obstringere velint eos,
ut iurent non per dei solius, sed et per divorum nomina.
Quis enim hoc faciet discrimen inter datam et acceptam atque
oblatam fidem sub patrocinio et tutela creaturarum? O quae
haec est insania, quae impietas post tantam veritatis
cognitionem eo infirmitatis delabi, ut per creaturas iurare
velimus! Firmiora profecto futura erant foedera nostra
nunquam iurata quam impie iurata. Video (si verum sit hoc),
quid immineat nobis. Scribe, obsecro, quomodo se hoc habeat
negotium. Sumus hic valde solliciti; miramur, quis tam
impudens, ne dicam impius, futurus sit, qui haec verba
prophana prolaturus sit, si deligatur legatus ad
obstringendos alios hac religionis forma. Impedite, obsecro,
vel adhuc, si ullo modo potestis; faciemus etiam nos hic
profecto, quod viros bonos decet. Monemus fideliter, ut a
foedere Galli caveant, quod nimium videntur expetere multi;
det dominus talem nobis omnibus spiritum, ut discamus nullis
confidere principibus, sed apud illum solum, qui solus
omnipotens est, auxilium quaerere. Amen.
^$Familia mea omnis te tuamque salutat. Valemus recte, deo
optimo sit laus. Rogo denuo, ut ignoscas, si negligentius
scribam; nam scribo liberius et festinanter. Deminus Iesus
te servet perpetuo.
^$Bernae 9. iulii 1548.
^$Salvos cupio fratres omnes, Pellicanum, Theodorum,
Gvaltherum. Salutant te nostri.
<un>T(uus) t(otus) I(oannes) Hallerus.
<lz>[Adresse] Clarissimo viro D. Heinrycho Bullingero,
domino et compatri suo colendissimo. Tiguri.
^$Hiezu a. R. von Breitingers Hand die Bemerkung: "Rara
humilitas. Hallerus antistes vult fungi diaconatus officio,
ut suscipiatur peregrinus, sed homo ad promovendam dei
gloriam idoneus".
^$Hiezu von Breitingers Hand a. R. die Bemerkung: "Male audit
senatus Tigurinus. Quid et hoc loco praestiterit sanctus
Bullingerus, aliunde cognosce."
