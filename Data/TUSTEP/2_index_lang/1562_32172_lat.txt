<nr>[32172]</nr>
<ae>Stanislaus Sarnicki an Bullinger</ae>
<od>
Krakau, 19. November 1562.
<vo>ZÃ¼rich StA, E II 367, 173. / Orig.
(Aut.)
Ep.Calv. 3878 (XIX, 584).
Gratiam et pacem per Iesum Christum et S. P.
Misi, credo, binas literas superioribus temporibus ad te, vir clarissime, quibus curavi omnia quae hic aguntur vobis describere.
Quae si sunt ad te perlatae, non dubito vos omnia exacte intellexisse, et quibus itineribus diabolus ad expugnandam ecclesiam progrediatur facile videre potuisse.
Si autem sunt suppressae, opera istorum novorum apostolorum id factum esse arbitror.
Sunt enim mirabiles dolobellae, et nihil absque dolis agitur.
Quo autem certiores sitis, ea quae ad Trecium scripsi ita se
habere, mitto iam nunc hanc schaedam, in qua omnia evomuit Gregorius et evulgavit.
Dico autem eum omnia evulgasse ea quae ex re ipsorum, hoc praesertim tempore, evulganda et in vulgus spargenda putarunt.
Nam eorum quae in sinu suo occultant monstrorum nullus est finis.
Per nomen dei rogamus et obtestamur, ut Trecius quan primum ad nos redeat, sed instructus a vobis: cui etiam literas ad eos viros, qui sunt hic alicuius momenti traditae.
Sed quia retroactis temporibus de omnibus istis rebus
diffuse satis et luculenter perscripsimus, proinde nunc pluribus persequi non video esse operae precium.
Oro autem dominum deum ut vos sanos et incolumes in gloriam nominis sui sanctissimi conservet.
Datum Cracoviae  19. novembris anno domini 1562.
                                                  Stanislas Sarnicius
                                     verbi dei minister deditissimus frater.
Doctrina et pietate praestantissimo viro Henrycho Bullingero, fidelissimo et constantissimo veri cultus dei apud Tigurinos instauratori domino et fratri mihi reverenter colendo.
                     cito, cito, cito, fideliter.
Darunter v.a.Hd.:  "In Czirich in Schweiczen."
