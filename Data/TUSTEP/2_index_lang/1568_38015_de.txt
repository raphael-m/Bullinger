<nr>[38015]</nr>
<ae>Bullinger an Tobias Egli</ae>
Zürich, 27. Februar 1568.
Zürich StA, E II 342a, 525. / Orig. (Aut.)
Graub. III,  71f. R.
Salve, domine colende et frater charissime. Non est, quod
tanti facias beneficia tibi sponte exhibita, verum ita te
gratum cum laude exhibes te. Beneficiis autem et officiis
nos, dum vivimus, prosequamur mutuum; deus enim charitas
est, et qui manet in charitate, in deo manet etc. Es nimpt
mich wunder, wer doch so grobe luͤg uß spreiten dörffe,
das Conde uß Franckrych vertriben etc. Ich hab dise wuchen
brieff empfangen von Bern, Basel und Sangallen diser wuchen
ouch geschriben, fast glichs ynhallts, das die koufflüth von
Sangallen  22. februarij heym von Leon kummen; die zügend,
das alle fridshandlung und hoffnung uuß und ab sye. Der
könig hab ein schriben getruckt ußgesandt, darinn er
anzeigt: diewyl Conde sich gheins gepürlichen fridens
begäbe, so mane er alle herren, ritter, edel etc. von imm
ab; zühind sy von imm in 8 tagen, so sölle inen verzugen sin
etc., wo nitt, in höchsten ungnaden stan etc. Hat also
wöllen sy trennen; hat imm aber gefällt; dann nieman fallt
vomm Conde. Der könig hat imm wöllen die straaß gen Orliantz
vorheben; er ist aber durchbrochen mitt gwallt, und die
Italianer, die imm imm wäg gelägen, hat er geschlagen und
ist gen Orliantz mit allen den sinen ankummen; hatt ein seer
frischen, schönen, wolgerüsten züg, der begirlich suͦcht
komlikeit zuͦ schlahen, diewyl man sicht, daß es nitt
anders, leyder, sin mag. Der könig sol sunst in 80 000
starck sin; der printz sol haben schöner pferdt 15000 und
fuͦßvolk 45 000. Ist zuͦ erbarmen, das durch des bapsts
und Hispaniers anstifften (gott wirtz an inen rächen) ein
sömlich redlich volck einanderen schlahen und umbringen sol
etc.
Von Antorff heruff durch Basel kompt, das duca de Alba zuͦ
Bruxell lassen ußruͤffen und laden die ußgeträttnen
printzen von Oranyen und andere herren, in 6 wuchen zuͦ
erschynen und verantworten, by verlierung lüth und land,
ouch aller irer guͤter. Desselben tags, 24. januarij, hat
die straal<f1>Blitz.<fe> (contra naturam<f1>im Winter!<fe>) von himel in die kylchen zuͦ
Mittelburg in Seeland geschlagen, ouch zuͦ Dordrächt, und
die kylchen, one schaden der stetten, in grund verbränt etc.
Diser zyt hab ich nüt wyters. Wie war aber das sye, wirt die
zyt zuͦ erkennen gäben.
Gott mitt üch! Gruͤssend mir die herren 3 burgermeister,
houptman Carli, Pontasella, Ganthner etc. und alle guͦte
fründ.
Datum  27. februarij 68.
Salutant te fratres.
           Bullinger.
Praestantissimo viro d. Tobiae Eglio, Curiensis ecclesiae
ministro fideli, domino meo colendo et fratri charissimo.
                                            Chur.
