<nr>[32073]</nr>
<ae>Bullinger an Johannes Calvin</ae>
Zürich,  3. Mai 1562.
<vo>Zürich StA, E II 347, 427f.
/ Orig.
(Aut.)
Ep.Calv. 3781 (XIX, 401ff.)
S. D. Mature et fideliter tuas, honorande domine et frater charissime, mihi reddi curavit d.
Coignetius, cui et has mitto.
Ultimae tuae  25. aprilis sunt scriptae; ego has scribo  3. maii, quibus exponam brevibus, quid actum sit in comitiis Salodorensibus.
Principio lectae sunt literae regiae militem postulantes.
Exposita est tota c[ausa], sed ita ut Guysianis visum est: negant et pernegant regem velut captum teneri; negant principem Guysianum peregrinum adduxisse militem aut hostili
animo scilicet venisse Lutetiam; regem sponte sequ[u]tum.
Deinde auditi sunt legati Tigurinorum et Bernatum, qui alioqui ad comitia sua sponte venerunt, vocati non sunt; postularunt, ne mittatur in Galliam miles contra Galliam, sed legatio, quae non vi agat, sed rationibus persuadeat et partes vocet ad concordiam.
Egerunt gratias duabus urbibus et promiserunt se relaturos dominis suis urbium postulata, responsuros autem  18. maii, si non prius rex urserit militemque in summa necessitate
postularit; tunc enim se prima quaque occasione conventuros.
Arbitrantur autem prudentiores, si institerit Guysianus rex, futurum, ut mittant militem, cum quod pauperrimi et pecuniae cupidissimi sint, tum quod extreme evangelium oderint et bellum quam pacem malint.
Dominus illos coherceat frenoque iniecto compescat! Illustrissimo Condensi principi 4 Urbes scripserunt et significarunt, quid in his actum sit Salodorensibus comitiis.
Auxilia Condensi mittenda decerni non potuerunt; nam Basilienses
et Schaffh[usiani]sunt cum rege in foedere.
Aliae duae urbes liberae, Tig[urina] et Bern[ensis], periclitantur; timendum enim, ne ex  communibus praefecturis potior pars militum abducendorum in Galliam petenda sit, potior manus 7 Cantonum domi retinenda ab Immontanis contra nos sit, simulac ex Italia miles accesserit illis, educenda.
Vix credas, qualia consilia ab annis aliquot institerint contra nos etc.
necdum compositum est Claronense negotium; sed fervet
vehementissime,* [necdum - veh.
Zusatz a.Rd.) et indiem acriores et magis furiosi sunt.
Dominus coherceat eos et convertat ad se per gratiam suam! 4 urbes scripserunt et Palatino ipsis videri rem tantam non literis, sed legationibus agendam; significarunt item, quid impetratum et actum sit in comitiis Salodorensibus; adhortati sunt praeterea ad mittendam legationem.
Haec scribo tuae humanitati paulo copiosius, ne ignores, quid factum sit Salod[uri] et quae sint consilia.
Audio a viris prudentibus, metuere ne nostri occasionem iustam negligant, nimium cunctabundi spacium dent adversariis instruendi se et confirmandi res suas, cumque nostri pecunia et forte commeatu destituantur et suis militent sumptibus, ne taedio fractus totus diffluat exercitus.
Meminerunt  isti quid nobis in nostro infelici bello evenerit tandem, quid item protestantibus in bello
Germanico.
Sed si dominus voluerit misereri ecclesiarum diriget et fortunabit consilia.
Pro qua re assidue oramus dominum.
Restat ut aliquando tibi, frater charissime, exponam quo inclinaverit tandem conatus ille nobilis illius viri ab Hallwyl.
Statim atque audivi Guysianum in armis esse et Lutetiam etiam contra regis edictum festinare, ursi creberrimis nunciis et literis Hallwylerum, rebus provident mature, ut si principes petant sibi mitti equites et pedites, ne ulla mora iniiciatur et noceat.
Fecit ille fideliter et acriter quod potuit, nec sine suis sumptibus.
Tandem vero, ne multis ambagibus te fatigem, ultimo
aprilis literis ad me scriptis, non citra dolorem et indignationem, frustrata expectatione respondet: "Experior a comitiis alsaticis et colloquio Zaberniano, quo Guysiani cum Wirtembergensi duce contulerunt, animos principum plane alienatos esse.
Ante hoc colloquium ea mecum acta sunt quae postulavi, principibus Galliae significares.
Nec finxi quidquam, sed fuerunt vehementiores quam ego commemoraverim.
Nunc autem, cum ea repeto et horum ipsos quos miserunt ad me admoneo, prorsus immutati
frigidissime respondent." Mittit autem praecipui cuiusdam literas quae in hanc propemodum sententiam sunt scriptae: "Diu abfui in negotiis principis, ideo nunc demum respondeo.
Ludovicus a Bar, missus a Condensi, non venit Bruchsellam ad principes, nisi forte clam convenerit Rhingravium.
Itaque nihil postulatum est a principibus.
Deinde indicatum est principi meo hisce diebus, regem a Guysianis veluti captivum teneri.
At rebus sic stantibus et rege in manibus inimicorum existente, ipse
intelligis non fore tutum principi meo colligere exercitum aut se miscere rei veluti desperatae, et cum fautoribus religionis tam debile et destitutum sit caput, neque possibile sit equitem et peditem sine sufficiente pecunia et stipendio colligere.
Ergo, ut uno verbo dicam, rebus sic mutatis nihil auxilii ausim tibi polliceri." Haec propemodum ad verbum scribit ille ex aula cuiusdam principis  26. aprilis, ad nobilem a Halvyl, qui hoc nomine gravissime conqueritur, et sibi bonisque maximam
iniuriam fieri clamat.
Petit ut ipsum apud te et principes excusem.
Se hic nihil egisse ex semetipso aut dolo malo.
Ego vero in hisce difficultatibus non arbitror consultum, ut principibus haec perfidia detegatur, sed alias per occasionem indicetur, nisi aliud tibi fuerit visum.
Ego suspicor, imo videre me arbitror, istos homines odio syncerioris doctrinae multa indigna facere.
Quae dominus suo tempore requiret.
Si simpliciter reciperemus confessionem Augustanam, forte ne tunc quoque fideliter
iuvarent nos.
Dominus non vult nos pendere ab hominibus, sed a se solo.
Adsit hic nobis et servet nos.
Valde me ista turbant, sed dominum oro ut nostri misereatur.
Nolui tamen haec ignorares.
Tu is bene utere (si modo bonus aliquis eorum usus est) pro tua pietate et prudentia.
Festinantissime haec scripsi, proinde boni consule.
Et si quid certi acceperis de rebus Galliae, nobis communicare perge.
Miro enim hic desiderio tenemur, soliciti sumus et angimur, orantes dominum ne tot tantisque desit ecclesiis, neve nos tradat in manus hostium nostrorum, qui dominum oderunt et veritatem conculcatam volunt.
Vale, una cum fratribus et symmystis omnibus.
Nostri omnes te una cum tuis salutant.
Tiguri  3. maii 1562.
                                                      Tuus ille quem nosti.
Significa, obsecro, an hae tibi literae traditae sint mature.
Eas non licuit relegere.
Clarissimo viro d.
Ioanni Calvino Genevensis ecclesiae pastori vigilanti et fideli, domino et fratri honorando et charissimo suo.
                            [G]enff.
