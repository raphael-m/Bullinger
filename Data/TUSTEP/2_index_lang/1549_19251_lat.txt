<nr>[19251]</nr>
<ae>Josua Maler an Bullinger</ae>
<od>Lausanne, 18. September 1549</od>
<vo>Autograph: Zürich ZBZ, Ms. F 40, 131.
(Siegel...)</vo>
<dr> <dr>
<re> </re>
<tx>D. Heinricho Bullingero Mecoenati Patrique suo colendissimo
Iosue malerus S. D. P.
^$Inexpectatum quiddam nobis accidisse videtur, mihi tamen
inprimis, quod ad nostras etsi satis barbaras et incultas
literas a te, domine colendissime, responsum acceperimus; neque
enim nostrae, meae vero maxime dignae erant, ad quas in tantis
occupationibus responderes. Sed vicit tamen eas paternus tuus in
nos et omnes studiosos amor, ut non tam ad nos epistolam dares
quam etiam ad omnia virtutum genera adhortareris. Inter quae
gratitudinem nobis maxime commendatam cupis, tum erga deum tum
erga homines. Quo pacto vero gratos esse oporteat, ex tuis
doctissimis literis animadvertimus, nempe si huic religionem
quoque coniunctam habeamus. Dominus hanc suam in nobis gratiam
augere velit, ut ita bonis literis insudare velimus, ut nec vos
tam piarum admonitionum tantorumque sumptuum nec nos laborum
poeniteri possit. Idem benignam manum nobis supponat et spiritus
sancti gratiam in nobis augeat, ut et ipsi, qui solus nos
tuetur, et vobis, mecoenatibus et patribus nostris
colendissimis, omnia honoris gratique animi officia deferre
possimus. Et quoniam in hoc instruimur, ut ecclesiae Christi
aliquando inserviamus, velit benignus ille pater efficere, ut
tales nos geramus, quales decet eos, de quibus non parva spes
concepta esse videtur. Cupio enim, imo conor etiam dare operam,
ut nec deo nec parentibus nec tibi maxime ingratus esse videar,
maxime cum paternum tuum erga me amorem tam evidentem
animadvertam, ut etsi indignus sim, tamen filii nomine me
appellare non dedigneris. Dominus det gratiam, ne forte
committam, quod filium probum minus deceat; efficiat quoque, ne
illorum obliviscar, quae non ita pridem Tiguri tum ab aliis cum
a te inprimis animadverti observanda in bonis et bene compositis
civilibusque moribus. Scio, quid prestandum deo, quid hominibus,
quid meis Moecenatibus aequissimis; sed tamen invenio me haec
perficere non posse privatus auxilio domini. Quare me tuis
quoque et omnium piorum precibus commendatum cupio. Interim ego
quoque pro virili divino fretus adiumento ad destinatam metam ex
officio contendere conabor etc.
^$Gratias tibi habemus maximas, quod nostri curam habeas tam
paternam, ut non modo domi apud vos, sed apud exteros quoque et
nobis et studiis nostris consultum velis idque tuis humanissimis
commendationibus. Retulit enim nobis d. viretus, quam diligenter
nos ei commendaris in postremis ad eum datis literis. Ac ob id
ipsum, etsi antea omnia amici officia in nos prestarit, nunc
quoque et se et omnia sua nobis offert et pie ad studia
hortatur, imo amat nos prę caeteris germanis et imprimis
ecclesiae Tigurinae eiusque ministris, in quorum numero tu
merito primas tenes, favet quam optime et cupit etiam cum ea
convenire per omnia. Reliqui quoque viri docti omni humanitate<
nos prosequuntur et bonam spem concipiunt fore, ut ecclesiae
nostrae cum illorum conveniat, si sint, qui aliquam illorum
idiomatis notitiam teneant. Cuius ego cognitionem percupio
assequi, si modo a nostrorum omnium humanitate copiam aliquanto
longius cum illis conversandi assequi possem. Spero tamen vos
faciles petentibus rem nec iniquam nec parum utilem. Viretus
totus in hoc est, ut incumbam etiam linguae Gallicae, id ipsum,
ut ex patris accipio literis, consulit D. Gwalterus mihi
inprimis multum colendus et observandus. Quorum consilia ego
aspernari nolim, cum videam, quam honesta et utilia, si modo ego
aliquomodo vos Mecoenates et patres meos colendissimos meis
precibus flectere possem. Sed de hisce nunc non necesse, ut
quicquam agam; vobis obsequens ero in omnibus; scio vos hihil
inique sineque meo commodo mecum agere. Quare me vobis omnibus,
tibi vero inprimis, domine colendissime, commendatum cupio.
Dominus te tum in omnium studiosorum cum totius suae ecclesiae
commodum diu incolumem conservet. Vale et nos, si placet, tibi
commendatos habeto.
^$Datum Lausannae 14. cal. Octobris anno salutis 1549.
^$Iosue Pictorius tuae humanitati deditissimus.
<lz>[Adresse ...]: Clarissimo doctissimoque viro D. Heinrico
Bullingero, ecclesiae Tigurinae episcopo vigilantissimo,
Moecenati patrique suo plurimum colendo. Tiguri.

