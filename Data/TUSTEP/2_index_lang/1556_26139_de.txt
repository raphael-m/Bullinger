<nr>[26139]</nr>
<ae>Johannes Bechlin an Bullinger</ae>
<od>Neuburg [an der Donau?], 7. August [1556]</od>
<vo>Autograph: Zürich StA, E II 335, 2300.
(Siegel...)</vo>
<dr> <dr>
<re> </re>
<tx>Salus per Christum, qui omnium est unica salus, amen.
^$Erwürdiger, hochgelerter, gottliebender herr und vatter. Gott
in himell weist, was herzliche freud ich itz ab zweyen brieffen,
von E. E. an mich unwürdigen geschribenn, empfangen hab. Dann
ich eigentlich euwer vätterlich, christlich und wolmeinend hertz
daruß erkendt hab. Sonderlich aber ist mir das nit ein geringer
trost gewesen unnd noch jhe lenger jhe mehr, das E. E. in dem
negsten schribenn mir unerdie?en umb ein condition behulfflich
zue sein guette hoffnung unnd trost geben, es si glich, wo es
welle, im Thurgew oder in Churerbiett, wo ihr mecht ein klins
örttlin finden, da ich mein zimliche narung mecht haben und vor
allen dingen ohn verletzung meins gewüßens mein ampt verwalten
und der khirchen dienen, das woll ich mit hechster danckperkheit
von E. E. anemen, auch gott für E. E. und die gantzen kirch zue
bitten (wie ich ohn das thue) nit ablaßen. Derohalben wollen E.
E., wo sich meine sachen dahin schikken wurden, mir eur
vätterliche hand umb Christi willen darbietten. Dann meine
sachen also gestaltet sind, das ich mich keins plibens mer in
unseren landen versich oder versechen khan, es wells dann gott
in ander weg, wie er wol khan, keren und wenden. Dann zueglich
wie ettliche predicanten hern Lorentzium Agricolam als ein
schwermer heimlich bey dem fürsten angeben und verunglimpfft
haben, also ist mir auch beschechen, wie dann gemelter
Lorentzius und der herr Frölich guett wißen haben. Gewartten
derhalben uff zuekhunfft des fürsten grosse verenderung, welhe
ich meins theils, wo es jhe nit anders sein khan, wol liden
mocht. Dann ich one das mit nachteil meins gwüsses an den orten
wie bisher zue dienen nit willens bin. Will mich derhalben
glichwol unwürdiger und unbekhanter Eur E. als meinem vattern
umb Christi willen bevolchen haben. Es werden auch E. E. von
zeiger diß brieffs, welcher mein lieber herr und mitbrueder ist
in einem dorff, ein halb meil von Neuburg gelegen, witter
bericht werden, wie es by uns mit den dienern der kirchen
zuegadt, auch wie unchristlich und undanckpar sich einer mit
namen Leonhardus [Leonh. Sörin?] gehalten hatt, dem doch vil
guets von E. E. und ander widerfaren ist, wie er selbs bekhendt.
^$Endtlich streckhen sich by uns sonst alle sachen dahin, das man
alle ding nach der augspurgischen confession richt; was uff
[disem] probstein die farb und den stich nit behelt, das mueß
wichen. Daruff bocht und trutzt jederman. Gott stgehe den seinen
bey etc. Der almechtig gott wölle E. E. der kirchen Christi zue
guettem mitsampt E. E. gantzem husgsind und andern vil lieben
herren und vättern in frischer gesundheit libs und der seelen
noch lenger bewaren und erhalten, amen.
^$Datum zue Neuburg den 7. augusti.
^$E. E. underthenigster gehorsamer Johan Bechlin von Augspurg,
diener der kirchen zu Neuburg.
<lz>[Adresse ...]: fehlt?.
