<nr>[34110]</nr>
<ae>Johannes Haller an Bullinger</ae>
Bern, 18. Juli 1564.
Zürich StA, E II 370a, 327. / Orig.
Teilkopie: Zürich ZB, Ms F 16, 155f (gedruckt: Die Wickiana, hg. v. Matthias Senn, 1975, S. 138f)
(Aut.)
S. Scripsi alteras ante triduum; sed cum nuncius abitum in hodiernum usque diem distulerit, illis nunc haec addo:
Erstlich so habend min herren räth und burger gester die gschrifflichen antworten, so allenthalben von den gehaltnen gmeinden ab der landschafft kommen des
saffoischen handels halben, verhört, und diewyl es sich über den mittag hinus lang verzogen, die übrige berathschlagung ufgschoben bis uff hütt.
Da wirt drinnen
gehandlet werden; gott gebe gnad, das es zuͦ guͦtem abgange! Sobald ich vernimm, wie es gangen, wil ich üchs wüßen lon und vilicht eh, dann üch diser brieff
werden möge; dann ich schick disen gen Birwyl, diewyl ich sonst andere bottschafft nitt haben mag.
Darzwüschend ist klägliche zytung kon uß dem Augstal; dann da sol uff den 6. tag diß monats iulij umb die 7 amm morgen ein berg herabgfallen sin und das dorff
Arras, nit wyt von der statt Augst gelegen, mitt lüthen, vich und allem, das darinn gsin, überfürt han, das da nüt darvon kon und weder stump noch stil von
allem meh gsehen werde; dann allein ein glocken uß dem turn sol es ußgworffen han.
Es sol sich auch der bach, der vor da fürglauffen, verschwellen und der bruch
so groß sin, das man imm nitt wäg machen kan, das si sorgend, es gang inen wie der jaren denen zuͦ Bellentz.
Es ist einer hie in der statt; der sol es sider
gesehen han; doch han ich inn selb nitt ghört.
Aber der vogt von Älen, der inn hinin gschickt, die sach zuͦ erkundigen, hatt mirs also anzeigt.
Uß Franckrych kumpt nüt wyters, dann das man sagt, der printz von Conde, amiral und andere habind dem küng und der küngin ernstlich zuͦ enbotten, das si
luͦgind und ob dem friden und edict haltind; dann wo nitt, so werde es vil ein erbärmklicheren jamer in Franckrych gen dan vor je.
Solichs habind auch die
tütschen fürsten inen zuͦ enbotten.
So kumpt mitthin auch ein red, der amiral habe die statt Abavilla imm Picardij, die vast weerlich und ein rechter paß in Tütschland sige, ingenommen und werde
der krieg als vest angohn als vor.
Doch weißt mans noch nitt für gwüß.
Der allmechtig gott welle darvor sin und si und uns vor unfal bhuͤten.
Amen.
Bene vale cum tuis omnibus.
Salutant te amici et fratres omnes.
Bernae  18. iulii 1564.
I[ohannes] Hall[erus] tuus.
Clarissimo viro d.
Heinrycho Bullingero, domino et compatri suo charissimo.
Tiguri.
