<nr>[37001]</nr>
<ae>Christoph, Pfalzgraf bei Rhein, an Bullinger</ae>
Genf, 1. Januar 1567.
Zürich StA, E II 363, 69. / Orig. (Aut.?)
Christophorus dei gratia comes Palatinus Reni, dux Bavariae
etc.
Salutem in domino Iesu Christo salvatore nostro.
Litterae tuae, vir reverende, quibus mihi adolescentem
Johannem Philippum, Ulrici Philippi, baronis ab Alto Saxo
etc. filium, commendas petisque, ut eum in familiam meam
recipiam, libenter accepi, tum quod iamdudum mihi offerri
tibi gratificandi conditionem desiderarem, tum etiam, quod
hanc mihi dari occasionem te salutandi gaudeam, nimirum quod
praesens ex itinere te convenire vestramque ecclesiam et
rempublicam videre, ut certo decreveram, ob pestis in
Tigurino agro et urbe grassantis metum non licuerit.
Ad praesens quod attinet, tale est, ut me studiorum causa
peregrinantem atque in illustrissimi principis Friderici
Palatini electoris et parentis mei potestate constitutum
absque celsitudinis suae consensu atque mandato illud,
etiamsi maxime cupiam, aggredi non deceat. Spero tamen me
apud celsitudinem suam effecturum, ut senatus Tigurinus et
tu in hoc qualiquali officii genere intelligatis me et
patriae vestrae et tibi saltem bene velle. Interim me tuis
tuaeque ecclesiae precibus commendo. Bene vale.
Datum Genevae ipsis calendis ianuarii anno 1567.
Reverendo viro Heinrico Bullingero, ecclesiae Tigurinae
pastori fidelissimo etc.
Bem.v.Bull.s Hd.:  "Christoff der jung pfaltzgraff von des
jungen herren von Sax
wägen."
