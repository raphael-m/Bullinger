<nr>[32050]</nr>
<ae>Josua Kessler an Bullinger</ae>
<od>
St. Gallen, 1. April 1562.
<vo>Zürich StA, E II 441, 607. / Orig.
(Aut.)
Erwirdiger, hochgelerter, insonnders günstiger, lieber herr, euch unnd den ewern allen syennd min beflissen, früntlich unnd willig diennst jeder zyt berait zuvor.
Ewer schryben sampt dem packhet ettlicher briefen, in Polannd gehörig, hab ich verschiner zyt empfangen, dieselben herren altburgermaister Casparn Schlumpfen zugestellt mitt bitt, diewyl er zuͦ Nüremberg ainen bruder sesshafft unnd vor in Craken unnd Polannd hanndlend habe, er welte bemelten packhet demselben sinem bruder zuͦschickhen
unnd verschaffen, das die in Polannd gefertiget, unnd ob die herren daselbst anntwurt oder sunst schryben weltind, euch oder den iren, so by euch sind, zuͦ dienend, das sy das unnder gedachts sines bruders Gallus Schlumpfen nammen, der allenthalben erkannt, verfertigtind; der wurde es demnach im, herrn altburgermaistern, oder mir zusennden.
Welches nun herr altburgermaister mitt sonderm günstigen, genaigtenn willen angenommen unnd diß sach ewerm begären nach uf das getrüwlichest ze verrichten
sich embotten.
Unnd hett euch fürwar, was ich also von ewert wegen (dem ich ze dienen in meeren, wo ich khönnde, begirig und schuldig) gehanndlet, billich lenngest bericht, wo ich nitt uf anntwurt uß Nüremberg gewartet und zwar, wer zuͦ euch diß zit geraiset, nitt gewißt hab.
Darumb ich euch früntlich bitten, disen verzug im besten ze verston; dann ich mitt sonnderbaren unnd gemainen gschäfften in massen beladen, das mir nitt müglich, alles, so ich gern welte, ze verrichten, zuͦdem das ich
ettlich zit har, nitt starckh unnd mitt unstatten, minenn diennst verwalten hab.
Mich hatt aber herr altburgermaister bericht, das gesagter sin bruͦder im zuͦ geschryben.
Das er die brief in Polannd gwüsslich verfertiget unnd alda uberanttwurt worden syennd, unnd wann im schryben oder annders zukhomme, sye er ganntz guͦwillig harzeschickhenn unnd in söllichem euch ze dienen.
Derhalben ir ungezwifelt sin söllennd, was ir disem man zuschickhen oder er von ewert wegen empfahen wurde, das er das
mitt allem flyß unnd trüwen verennden werde.
Demnach, günstiger herr, so ist minem lieben vatter unnd mir das buchlin, so ir wider herren Brentium geschryben, jedem insonnders, mitt ewer aigen hannd unnderschryben, zuͦkhommen.
Darum wir baid euch zuͦ dem flißigsten danckhennd unnd erbietennd, unnsers geringen vermögens ze beschuldenn.
Unnd wiewol mich die gab von euch ganntz hertzlich befröwt, doch beduret mich, das zu disen geffarlichenn unnd meer dann unruwigen unnd betrübten zyten erst
sölliche spän, die doch by menigklichem bißhar unwissend, ja unzwifennlich gewesen, noch meer unruw unnder unns unnd unnder unnsern widerwertigen argwon zwispältiger leeren ufgetriben werden söllennd, die doch wol (sover annders nitt die schnöde fergitigkait unnd des laidigen satans, des herren alles unfridens, unufhörlichs antrifflen sölche hochtragene hertzen besessen) hettind erspart werdenn mögen.
Aber es muͦß ergernus khommen unnd kätzeryen unnder unns sin, damitt die warhait unnd die
glöubigen probiert werdind.
Der allmechtig gott welle sölliche unnd anndere irrige leeren gnädigklich abschaffen unnd mitt dem gaist des fridens unnd ainigkait zerstören unnd sin kirchen und glöubigen in rainer leer unnd fridlichem gmüt durch Jhesum Christum, sinen lieben son, den fridfursten, zuͦ ewiger ruͦw erhalten. Amen.
Der welle euch unnd die ewern, so mitt euch in dem dienst Christi sind, im zuͦ lob unnd siner kirchen zuͦ meerung unnd besserung vetterlich bewaren unnd bi gsunder wolfart
erhalten.
Unnd bitt euch, wellend von minen wegen dieselben eweren mittarbeitern unnd sunst annderen gelerten unnd bekannten herren unnd fründ minen früntlichen grus unnd dienst anzaigen, die ich hiemitt der gnad gottes befelhen.
Datum mittwuch den 1ten aprell anno 1562ten.
                                    Ewer diennstwilliger Josua Keßler.
[Adr. fehlt.]
