<nr>[18203]</nr>
<ae>John Burcher an Bullinger</ae>
<od>Straßburg, 24. Augusti 1548</od>
<vo>Autograph: Zürich StA, E II 343a, 374</vo>
<dr>Ep. Tig. III, S. 415f. </dr>
<re> </re>
<tx>S.P. Vicesimo huius mensis secundo Argentinam reliquit vir
integerrimus, amicus noster communis et singularis D. Richardus Hillis una cum
uxore pia et liberis charis Angliam versus profecturus. Heri primum allatae sunt
tuae literae, vir praestantissimae, quas, ut iusserat discedens, aperui et
perlegi. Librum et literas ad Cantuariensem per impurum Iudaeum Michaelem Adam<f1>Michael Adam.<fe>
missas dudum et accepimus et tuto ad eundem misimus. Iudeus vero fefellit meam
expectationem multo; a me accepit mutuo tres florenos, a domino Richardo me
absente et inscio octo daleros. Hinc discessit paulo post nundinas, sed tamen,
quod audio, quum prius per aleam magnam pecuniae vim amisisset; itaque haec
nostra, ni fallor, perdita sunt, nisi forsan apud vos aliquid remanet, quocum et
vestrates et nos possemus resolvi. Si quid est, oro, ut nos iuves. Iactitavit
Froschouerum ei daturum florenos centum pro libro ab Hebraisimo verso; sed haec
forsan vera non sunt. Age nostro nomine, quicquid potes, si quid spei sit
rel[i]quum.
^$De Constantiensium clade dolemus valde, multo tamen magis, quod victores quum
sint, de defectione cogitent. Dominus Iesus Christus nostri omnium misereatur!
De statu Angliae nihildum accepimus neque quicquam de D. Ioanne a Lasco; si quid
intellexero, audies. Incerta est de Scotis et Anglis fama; quare ea praetereo,
usque dum certius quid audiatur.
^$D. Richardus et uxor discessuri mandarunt, ut te tua[m]que et liberos quam
officiosissime salutarem, doctos item universos ecclesiae vestrae. Libellum,
quem iam accepi, per proximam occasionem commodam ad eum mittam, summam item
literarum tuarum meis inscribam; ita enim praecepit et de tuis et de aliorum
omnibus. Resalutatus es a mea quam diligentissime cum uxore, liberis et familia.
Dominus vos quam diutissime constantes servet in confessione nominis domini
nostri Iesu Christi et nobiscum eandem gratiam impartiatur. Amen. Caesar, ut
audio, in dies Spirae expectatur. Vale.
<un>Tuus, quem nosti I[oannes] B[urcherus].
<lz>[Adresse:] Doctissimo viro D. Bullingero, amico colendo et charo. Tiguri.
