<nr>[23283]</nr>
<ae>Pierre Viret an Bullinger</ae>
Orbe, 29. Dezember 1553.
Zürich StA, E II 368, 242. / Orig.
Ep.Calv. 1882 (XIV, 720f)
S.  Gravissima est causa, Bullingere doctissime, quę nos
ut ad te scribamus urget et impellit, atque eo vehementius
quo certior nobis spes est, tuam operam in tam sancto
negocio non defore. Quę autem hęc sit causa nihil
attinet prolixis literis commemorare, quum eam, quantum
satis est, Beza noster suis ad te literis exposuerit ac
simul admonuerit, quam tuam opem in ea efflagitemus. Quare
his nostris literis hoc tantum tibi testatum facere
voluimus, communem nostrum omnium sententiam tibi a Beza
esse expositam, cuius precibus nostras quoque adiungere
voluimus, ut intelligeres quanto omnes studio hanc causam
curemus. Dispicies igitur quid in ea possis, et quid a
magnifico vestro senatu te impetrare posse confidas. Dicitur
pius vester consul, qui Sequanorum causa legatione functus
est, multa apud illos valere gratia et autoritate. Quę
spes nos adduxit, ut vestra quoque ex parte aliquid nobis
auxilii polliceremur. Cętera cognosces ex Bezę
literis.
Sed vide ne te fallat inscriptio. Nam quum Beza simul ad te
et ad collegam meum Valerium scriberet, se ipsum in literis
inscribendis fefellit, addita tui nominis inscriptione iis,
quę ad Valerium mittebantur in hęc verba: Eximio servo
Iesu Christi et patri mihi observandissimo d. Henricho
Bullingero ecclesię Tigurinę pastori fidelissimo
Tiguri.
Contra vero tuis Valerii nomen inscripsit. Sed quum ad nos
misisset apertas literas errorem deprehendimus quem tu
facile excusabis. Ego vero quum Lausanna quoque abessem,
missus est ad me hic tabellarius cum literis fratrum, quibus
rogabar, ut hęc suo omnium nomine ad te  scriberem. Veni
enim huc rogatus a meis, quia brevi adventuros speramus
utriusque urbis legatos ad repurgandam hanc ecclesiam
sordibus pontificiis. Quod ut dominus concedat, nobiscum
precare. Dederunt fratres huic tabellario pecunias, ut si
opus sit publicum mittere nuncium, praestet quod necesse
erit. Si quid impenderis, fratres rependent, qui omnes uno
consensu hanc tibi causam commendant. Vale optime et
diutissime. Orbe  29. decemb. 1553.
Tuus Petrus Viretus
ministrorum et professorum
Lausan[n]ensium nomine.
Clarissimo viro ac pręstantissimo Iesu Christi servo d.
Henricho Bullingero Tigurinę ecclesię antistiti,
fratri et symmystę plurimum observando.  Tiguri.
