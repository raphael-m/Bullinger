<nr>[33008]</nr>
<ae>Johannes Calvin an Bullinger</ae>
Genf, 16. Januar 1563.
Genf  107a, 260. / Kopie (v.Jonv.)
Ep.Calv. 3900 (XIX, 637ff.); englische Ãœbersetzung: Letters of Calvin IV 286-290, Nr. DCXXXVII
S. Tandem ab admiraldo literae, quibus certiores facti sumus de
proelio eiusque eventu.
Princeps copias suas eduxerat, ut cogeret
hostes e castris egredi.
Si officio functi essent pedites,
victoria haud dubie statim nullo negotio nulloque fere dispendio
parta erat; peditum ignavia, quam alii perfidiam fuisse
suspicantur, successum morata est.
Quum videret princeps turpiter
eos cessare, Germanos dico et Gallos, perrupit, ut saltem pudore
ad pugnandum eos compelleret.
Illic vulneratus fuit equus in
armo.
Hinc factum, ut hostes, qui non procul aberant, eo fuerint
potiti, qui equum non satis tempestive recuperare potuit.
Iam
captus erat connestabilis, occisus marescalcus a Sancto Andrea,
unus ex filiis connestabilis, dux Nivernensis letale vulnus
acceperat.
Frater Guysiani, quem magnum priorem vocant, graviter
laesus.
Ceciderunt ex capitibus alii circiter viginti, inter quos
tres regii ordinis equites; capti ex primaria nobilitate non
pauci, qui hodie in tuta custodia tenentur.
Strenue, ut viros
militares decet, se gesserunt Germani equites; similis in
equitatu Gallico alacritas.
Magna in toto hostium exercitu edita
strages.
Ex nostris quinta pars non periit.
Inter captivos nemo
est excepto principe, de quo magnopere simus anxii praeter unum,
cognomine Movifium Simphaleum.
Quum nox urgeret, utrique se in
castra receperunt.
Apud hostes summa trepidatio.
Nostris
postridie tanta fiducia, ut hostes lacessere non dubitaverint.
Continuit se Guisianus intra suas munitiones.
Amiraldo satis fuit
specimen illud edidisse.
Princeps in arce quadam inter Carnutes
et Druydas<f1>d. h. zwischen Chartres und Dreux.<fe> custoditur.
Regina urbem primariam Carnutum profecta
est.
Paulo post rex sequutus.
Iam haud dubie illuc adductus fuit
princeps.
Quis fuerit colloquii finis, nescitur, nisi quod
metuenda est nimia est propensio ad spem vanam pacificationis,
quae hactenus omnium nobis malorum causa fuit, quia ter et quater
indigne proditus adduci nunquam potuit, ut sibi caveret, quanquam
satis animose custodibus se opponit, ut dicas induisse virilem
spiritum ab ipso die proelii.
Profert edictum, quod mense iulio
regis nomine promulgaverunt hostes, ubi dicitur susceptum fuisse
bellum eius liberandi causa.
Negat igitur consentaneum esse, ut
nunc captivus fiat.
Addit etiam, quum ordinum suffragiis creatus
sit regni gubernator, qui regis personam repraesentet, neminem
esse, cui liceat manum iniicere in ipsum, qui secundus est a
rege.
Pridie, quam comissum fuit proelium, princeps successorem
Admiraldum nominaverat.
In eius nomen iterum iurarunt omnes
copiae.
Ex peditibus recepit non poenitendam copiam.
Mille
lansquenetti, vel circiter, in patriam reversi sunt.
Reitteri non
minus alacres quam initio: nullus tumultus, nullum defectionis
signum.
Dux ipse ad constantiam socios omnes hortatur et optime
sperat.
Rogat etiam ne fides habeatur literis principis, donec
libertati suae fuerit redditus.
Incredibile est quod dicam, et
tamen verissimum, connestabilem a duodecim tantum hominibus
deductum fuisse Aureliam usque, et quidem tanta celeritate ut
urbem ingressi sint paulo post viginti quatuor horas, confectis
triginta milliaribus Gallicis, hoc est itinere quindecim horarum.
Admiraldus statuerat Anglos sibi adiungere.
Quod si res
postularet, non reformidabat secundum proelium.
Si forte versus
Lugdunum tendat, ne putetis eum fugitare.
Spargitur quidem fama,
eum quaerere pacatam regionem ubi reficiat copias, sed latet
aliquod interius consilium.
Et certe magni interest, Lugduno
mature ferri suppetias, antequam maiore annonae penuria illic
laboretur.
Accessit baronis Adressii defectio.
Quod si
profligatus fuerit dux Nemorsus, latrunculis purgatus erit totus
tractus Galliae usque in Aquitaniam.
Provincia linguae occitanae
vino et frumento sic abundat ut viis patefactis Lugdunenses
futuri sint extra famis periculum.
Ita in posterum timenda non
erit obsidio.
Et si duo equitum millia venerint in subsidium,
secum reducent non paucos comites, quae valida erit accessio.
Qui Bezae nostri literas mihi afferebat vel interceptus fuit vel
erravit per ambages.
Scripserat quatuor diebus ante proelium in
tela, sed nuncii stultitia literae aliquamdiu vagatae sunt
antequam mihi redderentur.
Exemplar mitto.
Ipse quidem Aureliae
est incolumis, quum ad proelium fortiter cohortatus fuerit
milites et inter principia steterit, ac si unus esset ex
signiferis.
Hic rerum nostrarum status.
Magnum scilicet operae
precium sibi facere visi sunt hostes, si iactantiarum fumos
spargerent ad perstringendos simplicium oculos.
Sed historiam
fideliter descripsi.
Unum est quod abs te et bonis omnibus magnopere flagito, ut si
qua sit fama de adventu cardinalis Lotharingii propere mihi
significes.
Fingit se iter facere ad novum Romanorum regem ut sit
proxeneta qui coniugium regis Galliae cum illius filia conciliet.
Verum aliud cogitat.
Antequam ergo propius Galliam accesserit,
nostra refert de eius itinere cognoscere.
Tu diligenter
expiscare, et si quid compertum habeas potius per equos
dispositos me admone, ut scelestis eius consiliis occurratur.
Utinam, quo tempore istac transiit Balduinuis, quispiam fuisset
causae meae procurator: certe vel ius mihi fuisset negatum, vel
nunquam laqueum effugisset.
Quum mihi decretum esset morbos
Polonicos hoc tempore non attingere, precibus tuis vicisti ut
impium errorem quo fascinati sunt nostri detegerem.
Miratus sum
stolidam eius superbiam qui tam confidenter nobis minatur.
Quanquam autorem epistolae suspicor esse audaculum quendam
Gallum, cuius ingenium illic mihi videor tanquam in speculo
cernere.
Iudicium ergo meum tuo regatu exposui, et quia responsum
de Mediatore intercidit, ne quid simile contingeret, edendum hoc
curavi, quia etiam utile erit passim vulgari.
Dum literae nuncium expectant, exorta est fama de novo conflictu,
in quo caesa fuerunt duo vexilla hostium; nam quod de morte
Guisiani Cameraci dicitur, mihi non est verisimile.
Lugduno
emissa sunt tria hominum millia, quae vicinum agrum popularentur.
Multis navibus iam advectum fuit triticum.
Si Matisconem
recuperent, sicuti sperant, satis laxa erit annona ob liberam
navigationem e Burgundia; Arar enim triticum, vinum, lignum et
foenum large suppeditabit.
Vale, clarissime vir et frater mihi ex
animo observande, cum reliquis symmystis.
Dominus vos omnes
servet incolumes, spiritu semper regat, ut vestros labores
benedicat.
Genevae  16. ianuarii 1563.
Ioannes Calvinus tuus.
Citius has missurus eram, nisi vehementer rogasset Trecius, ut in
suum abitum differam; putavit enim suum ad vos adventum fore
gratiorem, si ipse perferret.
Non erat quidem ad manum alius
nuncius; sed potius in animo erat conducere, qui Bernam usque
iret.
Forte apud vos quoque volitabit rumor, quem hic sparserunt
Germani de occisis in Campania legatis, quem tamen existimo vanum
esse, quia consilium dederat d.
Spifameo, principis legato,
illustrissimus comes Palatinus, ne urgeret de mittenda legatione.
Ita res interrupta fuerat.
Quod autem dicunt unum fuisse ex
familia Luneburgensi, alterum vero comitem Mansfeldensem, nullo
modo credibile est.
