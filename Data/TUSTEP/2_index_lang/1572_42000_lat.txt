<nr>[42000]</nr>
<ae>Johannes Haller an Bullinger.</ae>
Bern, 3. Januar 1572.
Zürich StA, E II 370a, 452. / Orig. (Aut.)
S.  Hac ipsa hora, cum iamiam Knöulius iste vester
discessurus esset, vestrae
mihi per Küngßfeldam missae afferuntur. Gaudeo vobis vinum
esse advectum et
simul vicissim tibi mille annos faustos et foelices
comprecor. Facit idem
Steigerus et Manuel, cum quibus utpote contribulibus meis
proximum festum
transegi. Sollicitus erat dominus consul, ne serius illuc
perveheretur aut in
itinere corrumperetur, propterea quod nautae propter
exiguitatem aquae tardius
procederent.          Quae de Galliae rebus scribis, me
valde affligunt eoque
magis, quod audiamus nescio quae praeludia novorum motuum
parari. Qui sint apud
nos his de rebus rumores, ad fratrem scripsi; is ea tibi
communicabit. Si quae
certiora comperero, itidem vobis significabo. Oremus
dominum, ut tempestates has
a cervicibus suorum avertat ecclesiisque pacem concedat.
Coladonius nondum
huc venit; spero tamen futurum, ut in officio contineatur.
Quae de
affinitate inter nos contrahenda proxime scripsi, audacius
forte scripsi, quam
par sit. Si quid ergo hic a me peccatum, rogo, ut ignoscas;
ita enim te amo, ut
nihil non ausim, quantumvis temere, apud te effundere. Sunt
tamen cogitationes
istae meae, ut nihil dissimulem: habes filiam nubilem, cuius
quę sint
virtutes, non est quod hic praedicem; habet autem frater
meus filiam, cuius
etiam res et mores cum considero, videretur mihi non impar
fore coniugium,
dummodo tua id et puellae et amicorum fieri posset
voluntate. Quamvis autem non
nesciam, quam ea tibi in domo tua sit utilis et quam aegre
eam in alias aedes
sis elocaturus, simul tamen cogito fieri posse, ut sine
dispendio aut ulla
molestia tua generum tibi in aedes tuas aciscas, quo
familiariter ut et qui
simul tuis studiis plurimum iuvari posset. Dico tantum, quid
ego cogitem; nihil
mihi alias commissum est, imo ut amplius quid dicam, habeo
etiam ego filium
annos prope viginti natum, scribam, qui satis foeliciter in
utraque et Gallica
et Germanica lingua profecit, quem tamen libenter adhuc in
Galliam mitterem. Is,
si sua studia ad finem, quo tendit, perduxisset, auderem
etiam ego te de re tali
sollicitare, modo tu patereris et illa vellet esse
Bernensis. Is talem se mihi
hactenus praebuit eiusque est ingenii, formae et staturae,
ut, si domino
placuerit isque, ut cepit, pergat, sperem illum aliquando
utilem huic
reipublicae futurum. Vide, quam prolixe tibi meas
cogitationes explicem. Quae si
forte non satis prudenter a me cogitantur, non tamen animo
malo cogitantur, sed
ex tali, qui te tuosque amat et omnibus vobis bene esse
cupit.      Quod ad
socerum meum, revaluit iterum, sed nondum satis confirmatis
utitur viribus;
extenuatur in dies magis magisque, ut metuam, ne non diu
amplius eum simus
habituri. Is te salutat et faustissimum tibi annum precatur.
Uxor eius, socrus
mea, decumbit adhuc morbo quodam dubio; bonam autem habemus
adhuc spem fore, ut
brevi convalescat iterum. Hoc faxit dominus!
Steigerum non vocant
nobilem, sed communiter scribitur illi  "Dem frommen,
ehrenvesten schultheißen
der statt Bärn und herren zuͦ Roll" etc.  Aliud iam non
habeo, nisi quod dominum
oro, ut magis magisque tuam tibi confirmet valetudinem, ut
plurimis adhuc annis tuo frui possimus solatio. Amen.
Bernę  3. ianuarii 1572.
Ioh[annes] Hall[erus] tuus.
[Ohne Adresse.]
