<nr>[37090]</nr>
<ae>Bullinger an Adolf Wilhelm von Dörnberg (nach Hessen)</ae>
Zürich, 1. September 1567
Fundort: Marburg HStA, Bestand 340 von Dörnberg, Nr.
4700.
Edler, vester, insonders günstiger iunckher, min willige
dienst und alles guͦts sye uwer eerenvest bevoran von mir
alle zyt bereit. Vor allem bitten ich u[wer] e[renvest] fast
früntlich, sy wölle mir nitt verargen, sunder zuͦ guͦt
halten, das ich u[wer] e[renvest] unbekanter zuͦschryben
gedar, dann ich sömlichs uß keinem frävel, sunder
hochvertruwen gethan.
Min sun Christoff Bullinger, der amm hoff mins gnädigen
fürsten und herren zuͦ Hessen dient, ruͤmpt mir so vil,
nitt nur üwer ernvest guͦthaten imm unverdienten bewisen,
sunder ouch üwere vilfaltigen tugenden: dardurch ich
bewegt, u[wer] e[renvest] nitt nur hochlich zuͦ dancken, das
ich ouch hiemitt uffs aller truwlichist thuͦn, mitt
erbietung miner danckbarkeit und willigen diensten, sunder
ouch u[wer] e[renvest] lieb und fruntschafft zuͦ begären,
mitt anzeigung, das ich u[wer] e[rwirden] eer und tugend
lieben, und mich u[wer] e[renvest] zuͦ lieben und dienen,
alls ein trüwer fründ begäben, also das ich guͦtwillig
u[wer] e[renvest] in allem dem wölte dienen, das u[wer]
e[renvest] wolgefellig were.
Senden ü[wer] e[renvest] hieruff der kyrchen der
eydgnoschafft Confession in latinischer sprach, hoffen
u[wer] e[renvest] werd ouch ettwas der latinischer(!) sprach
verstan. Wo nitt, sol sy u[wer] e[renvest] ouch tütsch von
mir zuͦgesendt werden. Deren confession habend underschriben
die kyrchen in Franckrych Engelland, Schott[land] und
Poland, ouch andere mee. Hoffen ouch zuͦ u[wer] e[rwirden],
die werde ouch dhein unwillen noch mißfallen daran haben.
Bitten u[wer] e[renvest] gantz früntlich, sy wölle dise
confession uff lieb und frundtschafft zuͦ guͦtem von mir
annemen, diß min schriben mir nitt verargen, und minen
lieben sun Christoffen obgemeldt, u[wer] e[renvest] in allem
guͦten in radt und hilff, gunst und fürderung lassen
befolhen sin. Das alles ich mitt willigen diensten bega^r zuͦ
beschulden. Sind gott dem allmächtigen in sin gnad und
schutz, schirmm und benedyung befolhen.
Datum Zürych, den ersten septembris. 1567.
u[wer] e[renvest] williger
Heinrych Bullinger
der Ellter, diener
der Kyrchen Zürych.
(Blatt 1v - 2r leer)
Adresse auf der Rückseite des 2. Blattes:
Dem edlen, vesten Adolffen
Wilhelmen von Dürnberg,
in Hessen, minem günstigen,
fürgeliepten iunckheren.
Darunter eine Anmerkung von Christoph Bullingers Hand:
Adolf Wilhelm ist in got verscheiden
den 3 octob. a^#'o. etc. 67. Und darnach der
brief mit der Confession mir geschenckt dem
jungen Bullingero, den 2 decemb[r]i[s].
Siegelspuren. Brief leicht beschädigt (in der
Briefmaschinenabschrift S.2, 4. Zeile beim Wort "mir" und 5.
Zeile bei "Christoffen"; beide Wörter aber teilweise lesbar
und vom Zusammenhang her gesichert. Dem Inhalt nach der
einzige Brief HB: an AWvD.
Xeroxkopie dieses Briefes, der 1968 Prof. Staedke angezeigt
worden ist, danach lange unauffindbar blieb(!), 1977 von G.
Menk erhalten und von KR abgeschrieben.
