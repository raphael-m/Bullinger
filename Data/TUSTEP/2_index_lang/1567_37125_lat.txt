<nr>[37125]</nr>
<ae>Tobias Egli an Bullinger</ae>
Chur, 28. Oktober 1567.
Zürich StA, E II 375, 796. / Orig. (Aut.)
Gr. III,  40ff.
S.  Literas tuas omnes, vir amplissime, singulari gaudio
accepi, siquidem peculiarem etiam significationem tuae erga
me benevolentiae continebant. Quod enim de causa d. Brunneri
plenius me instruere dignatus sis, ago summas gratias
agamque dum vivo. Nesciebam illum tam esse obstinacem in re
aliorum quidem sententia levicula, sed re ipsa et seria et
multum momenti. Existimabam eum disputationis tantum gratia
diversi aliquid introduxisse, non autem eam opinionem
mordicus acceptam deffendere. Cum me primum accederet et
prandium mecum sumeret, varia retulit, quae Bernae sibi
acciderint; sed actionem cum d. Hallero ne quidem attigit,
quin dubitantibus quibusdam respondisse se dicebat se nulli
confessioni magis subscribere velle quam Tigurinae, sed cum
appendice, quatenus cum verbo dei consentanea et consona
sit. Ego nihil mali suspicans simpliciter haec intellexi;
nunc, quid veneni subsit, non obscure video eoque melius
cavere tua admonitione queo. Mirum est inveniri hominem
solum sapientem et caeteris omnibus oculatiorem; mirabilius
etiam est eatenus hunc papistis accedere et Lateranis,
quatenus illi nos tanquam vacuos et inanes divini cultus
representatores (ut ita loquar) incusant et detestantur. Aut
assentitur nulla cum gravitate paucis et nullis aut frustra
dissentit. Pulchrum certe caput, quod ad istam confessionem
se non conformaverit, a qua honeste dissentire nemo potest,
quamquam plaeraeque omnes christianae ecclesiae cupidissime
amplexantur. Video, quid futurum sit (si Meyenfeldii
remanserit aut acceptus fuerit; quod tamen, ut acciderit,
nondum constat): Quamprimum in album nostrum ascribi cupiet,
poscent ab illo Ingadini, ut confessioni subscribat synodi
totius. Hoc faciundum illi erit sine ulla ambiguitate; si
recusaverit, recusabitur. Hinc novum scisma novique motus.
Sed si noster esse vult, pertinaces illi autores erimus, ut
in hac sententia se ipsum immutet adque communem bonorum
omnium consensum sese aggreget. Nisi hoc fecerit, volupe
certe erit Ingadinis, ut eum e Tribus Foederibus eiiciant,
qui alioquin plus satis alienoribus hic faveri existimant.
Quod nos fecimus nullisque neque laboribus neque sumptibus
pepercimus, ut retineretur, certe bono animo fecimus et
respeximus id maxime, ne tanta rei familiaris naufragia
facere porro cogeretur. Utinam bene cedat. Haec de Brunnero,
qui se suis acuminibus ita compupugit, ut spes sit se in
posterum cautiorem futurum. De rebus bellicis et Gallicis
quae scripta erant, retuli ad d. consulem Willium, apud quem
vel minima etiam ista a te exarata semper maximi est
ponderis. Avide etiam totus senatus singulis septimanis
eiusmodi nova a te exspectat, miratur et optat. Peculiariter
autem d. Willius gratias tibi maximas agere iussit pro hoc
officio nunquam satis laudando, ne dicam referendo, nec
dubium est, quin bonorum animi hisce et aliis percellantur.*
(*a.R.: zuerst "compungantur", was gestrichen u.
"percellantur" über der Zeile nachgetragen.) Imo priora quae misisti,
ita consulum animos incenderunt, ut cum aliis nuper legatis
constantissime ardentissimeque multorum profectiones
represserint. 22. enim die octobris, qua die minora eius rei
gratia comitia hic sunt habita, ex communi 3um Foederum
decreto per praeconem et tubam passim in urbe publicatum
est, das niemand hinweg züch by verlierung lybs, leben, er
und guͦt und wyb und kind nohen zuͦ schicken. Hanc
appendiculam multi aegre ferentes nihil non tentarunt, ut
aufferrent; sed mansit illaesa atque ita est publicata.
Fuere, qui dicerent: "Propter uxorem discessurus eram, ne
maledictionibus perpetuo obnoxius essem; cum vero ex decreto
publico hoc malum me insequeretur, malo esse domi miser
solus quam foris multis modis nec sine aliorum molestia."
Capitanei et quidam alii susque deque omnia ferentes coacti
sunt urbem excedere et strepitu suo neminem extimulare. Sed
et parum abfuit, quin vocati essent privatim in senatum, ut
interdiceretur, ne pergant in proposito aut perfidiae
deinceps poenam subirent. Sed senatores non fuerunt omnes
Willii; peior pars vicit, inque multis multi Gallo
gratificantur. Publice tamen impetus primus repressus est,
donec proxime, quid porro faciundum siet, de integro
deliberetur. Petiit enim legatus haberi comitia maiora. At
nostri responderunt, si velit haberi, suis impensis
conscribi curet. Indicta ergo sunt Galli impensis ad 1.
novembris hic Curiae. Tunc audiemus, quid futurum sit. Dici
non potest, quantum festinaverit Galli legatus; cupiit
antevertere omne tempus morandi. "Res", dicebat interpres,
"nullam admittit moram. Ad arma, ad arma! Hostis habet
muros" etc. Me quoque convenerat persuasurus non religionem,
sed rebelles et perfidos impugnari. Ego suis verbis et
laqueis hunc captavi suoque gladio iugulavi affirmans non
alium hostem praeter religionem oppugnari idque multis
argumentis probavi. Tandem, cum me ad pacem colendam
hortatus esset, discessit non sine obtestatione me paci non
defuturum, quantum per verbum dei liceret. Utinam Gallia
abiecto utrinque armorum et servitutis metu ea cogitaret ex
animo, quae ad pacem faciunt habendam et servandam! Fama
apud nos constanter percrebescit nostris militibus Rhoetis
multum damni illatum esse et capitaneum Herdlium occubuisse
cum multis aliis. Alii de 500, alii de 4000 referunt. Quod
verius sit, tempus dabit, mater veritatis. Haec ad te
verbosius, quam forsan necesse fuit; rogo meam loquacitatem
boni consulas. Nescio, an hoc pluvio tempore aliqui ex
nostris sint discessuri, obsignabo tamen et videbo. Literas
2 alias remitto proque iis gratias tibi habeo immortales.
Obiit Andreas Vögeli ille, de quo nuper scribebam, statim
altero die, quo illum reliqueramus; erat vir doctus, sed
ebrietatis plane deditus. Huic Brunnerus, puto, succedet,
nisi respuat, puto, propter stipendium tenue.
Resalutat te d. consul*, (* a.R.: coss.!) d. Pontisella et
d. Gantnerus omnesque caeteri. Vale, vir excellentissime et
sanctissime pater, totius orbis columen veraeque religionis
deffensor syncerissimus. Deus te aeternum nobis omnibus
conservet incolumem totamque vestram congregationem
prudentissimam.
Curiae 67.  28. octobris.
Tuae dignitatis
observantissimus Thobias Egli.
[Adresse fehlt.]
