<nr>[30099]</nr>
<ae>Joachim Bäldi an Bullinger</ae>
<od>
Glarus, 11. Juni 1560.
<vo>Zürich StA, E II 355, 152. / Orig.
(Aut.)
Min fruntlich willig dienst üch bevor.
Wolgelerter, günstiger, lieber herr, üwer schriben den 7. brachmonats ist mir worden, darin ich vernomen, das üch das gytzly worden, welliches nit vil verdienes bedarff, wie ir melden, ist eben ein seltzam diser zit im jar, haben es verguͦt.
Für das ander wüst, das der zit, so ich von Chur komen, min stiefsun von Costentz by mir was; der zeigt mir an, wie das die pfaffen zuͦ Costentz sagten, das k[eiserliche] m[ajesta]t Trypolim mit gwalt
gewunnen und sich die lantzknecht so gar tapfer gehalten; sonst wäre es nützit gewesen, dann die Hispanier und Italiener gantz erlegen gesin.
Vermeint, was ich üch geschriben, wär nit an im selbs; doch besorg ich, es sy war.
Gott weyst, was das best ist.
Demnach ich üch geschriben von der nüwen zitung des engels in Pünten, achten ich, ir sigen sy langest bericht; wo nit, so schicken ich üch die handlung hiemit zu.
Was ir daruß nemend und urteyllend, bytten ich üch mich zuͦ berichten.
Mine herren
zuͦ Chur verhoffen, der engel werde bald an tag komen.
Was mir deshalb zuͦ kumpt, wil ich üch berichten.
Man vermeint, ein seltzamer vogel lig in disem näst verborgen.
Dann wie er meldet, man solle für unß von Glarus gott trüwlich bytten, dann es ein groß bluͦtvergiessen zuͦ besorgen, da wüssend, das man unß für und für hefftig tröwt und namlich diser tagen unß fürkomen, das zuͦ Ury solle die sag sin, das sy uff gester hetten sollen ußziechen, aber ettwas fürgfallen; doch heytter gerett, es
werde sich nit mogen enthalten, dann das man unß uberziechen werde.
Gott wende es nach sinem göttlichen willen; dann wir versechend unß glatt kheines andern, dann das wir uberzogen werden.
Darnebend wirt auch geret, es werde über die Wallisser gon wie über unß; was es aber geschicht, wirt die zit mitbringen; ich fürchten allein das, das der Eydtgnoschaft zit uß syge und ein schwären fal liden muͦsse.
Gott kome unß zuͦ hilff und seche nit an unser undanckbarkheit, das wir so wol sässend, ja wann
wir es nun erkantind.
Aber der hochmuͦt hat alle rich gestürtzt; mocht unß ouch beschechen.
Gott wende es. Amen.
Nit mer, dann sind gott in trüwen bevolchen; der welle üch zuͦ dienst siner kilchen in langwiriger gesundtheit erhalten.
Datum Glarus den 11. tag brachmonats anno 60ten.
                                   U[wer] w[illiger] d[iener]  Joachim Bäldi.
Der nächst bott könd nit wol reden, aber er richt all sachen trüwlich uß.
Her F[ridolin] hat mich üwer brieff lassen lesen, by  hern . . . (N? od A?/A[ugustin]) Talpen geschickt.
Dem wolgelerten geystlichen herren hern Heinrichen Bullinger, oberster predicant zuͦ Zurich, minem günstigen, lieben herren.
