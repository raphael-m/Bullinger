<nr>[20185]</nr>
<ae>Bullinger an die Prediger von Emden</ae>
Zürich, 17. August 1550.
Zürich StA, E II 337, 456.
Glaichzeit. Kopie mit Korr. v. Bull.s Hd.
Gratiam deo patre, constantiam in fide per Christum et
consolationem sancti
spiritus etc. Mense iunio accepimus literas vestras Aemdae
scriptas mense
februario et missae per Ioannem Hypocratem Bernatem, alioqui
citius respondissem
charitati vestrae. Iam vero coacti sumus expectare
occasionem nundinarum
Francfordiensium; ex his enim commodius et certius
transmittentur amicorum et
fratrum literae. Caeterum fratres lecta epistola vestra
unanimes maximas deo
gratias egerunt, qui consilium et vires vobis suppeditavit,
ne infelix Caesaris
reciperetis Interdecretum in subversionem et contumeliam
veritatis et vestrum
dedecus atque oproprium sempiternum. Oramus autem dominum,
ut vos in sancto
confirmet instituto, necubi cedatis illis, qui non tantum
libertati nostrae
insidiantur, sed et universas ecclesias Christi antichristo
subdere rursus
desiderant. Nullum est periculum ex illo, quod templis
interdicunt vobis;
facite, quod facitis et quod exemplo apostolico didicastis,
et sarcistis illud
incommodi; apostoli enim synagogis exclusi alium sibi locum
idoneum, aliud
tempus, aliam occasionem quaesiverunt. Idoneum est satis,
quod pro tempore
admittit coetum et in quo orare et docere vel praedicare
Christum liceat, donec
meliora dederit Christus tempora, ac multo satius est
veritate doctrinaque sana
sic frui in arcto quam in amplissimo loco et otio exercere
cultum adulteratum
per papistas. Neque impediant et commoveant vos illorum
sermones, qui clamant
vos esse homines cerebrosos et nasutulos et publicae pacis
perturbatores.
Cerebrosus et nasutulus non est, qui ea agit, quae
scripturarum sunt, et in his
constanter perseverat; pacis christianae perturbator est,
qui conscientias
perturbat fidelium et servituti rursus antichristi subiicit.
Cerebrosus et
nasutulus est, qui plus sapit, quam sapere oportet. Quid
vero fucus adiaphororum
illos iuvat? Adiaphora illa vel ex scripturis sunt vel non
sunt; si ex
scripturis sunt, ostendunt, et merito scripturarum
determinationem recipimus; si
ex scripturis non sunt, orta sunt haud dubie arbitrio
hominum. At quis obtrudat
hominis arbitrium et commentum hominibus christianis? De his
enim Paulus:
"Praetio magno empti estis, " ait, "nolite fieri hominum
servi:" Et revera non
possunt illae ceremoniae et ritus illi, quos isti ecclesiis
obtrudere
contendunt, ullis deffendi scripturis; sunt enim hominum
traditiones adeoque
pugnant fere cum scripturis ex diametro. Proinde state in
veritate, fratres, et
sanctificate nomen domini; orate illum, qui solus
sapientissimo consilia
sufficere et vires efficiendi, quod vult, dare potest. In eo
valete. Salutant
vos fratres et omnem operam suam vobis deferunt. Videbitis
brevi Interdecretum
illud Caesaris infelix et impium isagogen esse ad integrum
papismum, quem ille
conabitur continuato Tridenti concilio factioso et impio
restituere in integrum;
sed vivit, qui dixit: "Confidite, ego vici mundum." Pugnant
et pugnabunt in
finem usque saeculi pseudopropheta et bestia vel imago
bestiae contra agnum in
throno dei, qui vincet tandem; ei gloria et regnum et
sacerdotium. Tiguri  17.
augusti 1550. Salvi sint fratres omnes, inprimis d.
Gerhardus noster tom Kampp.
Heinrychus Bullingerus vester fratrum nomine.
Fidelissimis Christi servis d. Hermano Brassio et Thomae
Bramio et d. Gellio
Epipedio Fabro, Aemdae in Frisia orientali agentibus,
dominis et fratribus in
domino colendissimis et charissimis suis.
