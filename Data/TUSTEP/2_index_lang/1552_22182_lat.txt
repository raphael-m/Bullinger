<nr>[22182]</nr>
<ae>Richard Cox an Bullinger</ae>
Windsor, 5. Oktober 1552.
Zürich StA, E II 369, 120a.
Zur.lett. III,  S. 123f.
Ep.Tig. III,  S.  80f.
Orig. (Aut.)
Etsi nihil est alienius momenti, charissime in Christo
frater, quod ad te iam scribam, tamen Ioannem hunc nostrum
sine literis meis omnino dimittere nolui, id quod ipse
quoque ęgerrime tulisset. Quod ad syncerae religionis
negotium attinet, benedictus dominus deus, cuius gloriae
iubar mirifice nobis in dies affulget. Iam iterum publicarum
precum ritum atque ipsorum etiam sacramentorum immutavimus
et ad normam verbi dei expolivimus; sed acerbas illas
christianae disciplinae institutiones cane peius et angue
odimus. Volumus esse filii, quin et hęredes etiam, sed
virgam exhorrescimus. Excita nos id est optimates nostros
per spiritum, qui datus est tibi ad disciplinae studium, quo
sine (dolens dico) auferetur a nobis regnum et dabitur genti
facienti fructum eius.
Sed unum est, mi Bullingere, quod penitus edoceri cupio.
Lego in libro tuo de coena domini in quinta decade haec
verba: "Quoniam non est publicus vel genralis coetus,
quando quatuor vel quinque cum aegro communicant, nihil
dicunt qui aiunt apud aegros coenam instrui posse, si alii
quoque simul coenent." Quid si coacto publico coetu tres,
quatuor, aut quinque tantum ex multis centenariis (aliis
omnibus recusantibus) percipere velint sacramentum
eucharistiae, annon aliis presentibus, aut e templo
discedentibus, id facere licet? Cur ergo egrotus hoc
beneficio fraudabitur? De hac re plenius instrui exopto, cum
per otium tibi vacaverit. Dominus Iesus te nobis diutissime
servet incolumem ad Christi gloriam et ecclesiae suae
aedificationem. Windesorae Anglorum,  5 octobris, 1552.
Tuus in Christo frater,  Ric. Cox.
Charissimo in Christo fratri d. Henrico Bullingero,
ecclesiae Tigurinae antistiti.
Dar. v. Bull.s Hd.:  "Coxus."
