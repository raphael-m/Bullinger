<nr>[35049]</nr>
<ae>Johannes Fabricius an Bullinger</ae>
Chur, [zw. 27./29. April und 25. Nov. 1565].
Zürich StA, E II 441, 611f.
/ Orig.
(Aut.)
Eerender herr und vatter, es zwyflet mir nütt, esnämme üch fast wunder, das ich üch uff üwer letst schryben, des Arnolden handel beträffende, nütt geantwortet.
Nun so wüssend also, das mir üwere brieff erst des volgenden tags nach mynem schryben worden, also das mich beduret, das ich üch nit anworten können.
Ir söllend
mir aber glouben, das ich myn best gethon und mich zuͦ beden m[ynen] g[nedigen] h[erren]burgenmeystern verfuͤgt und mitt inen
ernstlich gehandlet, die sich alles guͦtts erbotten und vylfaltig verheyßen, mir morn oder den mentag ein entliche antwortt ze gäben, darmit ich üch diesälb
könne zuͦschryben.
Und als mir aber hyezwüschen diser guͦter fründ ze handen gestoßen und ich besorget, ich möchte den zynstag ettwan bottschafft finden
oder
nütt, so hab ich üch berichten wöllen, was ich by beden h[erren] b[urgenmeystern] vertrüwter wyß in raadt funden: Erstlich so verheißind sy mir
so vyl, das ich inen gloub; es sye dan khein gloub meer in der wält, so kan ich dem nütt thuͦn.
Und als aber der Setzstab hye gesyn und sich laßen mercken
gegen
ettlichen, wie ir umb das halb von im vernuͤget, und ettlich das fürgewändt, han ich inen daruff geantwortet, dorum* (* daran?) sy mögen kommen.
Doch als ich
mitt beden h[erren] alles vertrüwlich darff reden, hand sy under anderem geseit, so es alles falty, so wöltind sy dennocht die 24 fl.
dannen bringen,
also das Setzstab an das syn ouch ettwas hätte und ir gar bezalt wurdind; sonst wurdi dem Setzstab hye nitt ein haller.
Und hand also geraadten, ir söllind den
Setzstab umb syn theyl laßen ynstaan; üch aber könind sy nitt raadten, das ir zuͦ Zürich ynstandind; dan sy heygind daa niden ein rächt, hye oben sye es ein
anders, und stande daruff, man bezale die burger voruß; zuͦdem so gäbind die puren nütt.
Also raadt ich üch ouch, ir wartind ein maal uff ein entlichen
bscheyd
hye; der wirt mir morn oder den montag uffs lengst, mags syn, noch hütt, wie ich vor geseit.
Man muͦß einanderen
und wen man glych alle tag einanderen fält; doch so laßend umb meerer versicherung willen den Setzstaben als für syn theil ynstaan.
Wirt im dan ettwas, so ist
das selb gewün.
Wen ich an üwer statt wäri und der handel myn, so belibe ich yetz ein mal by diser verheißung.
        Aber nütesterminder ir als der wyser
mögend thuͦn nach üwerem gefallen; ich raadt allein als ein kleinfuͤger, doch trüwer etc.
Und ist nit von nöten, das ir dem Setzstab oder anderen vyl von
disen dingen sagind etc.
Diß schryb ich in großer yl den samstag; ist derohalb myn bitt an üch, ir das im besten verstaan wöllind und myne dienst nit sparen;
dan ich üch ze dienen schuldig und ouch geneigt.
Ü[wer] d[iener] allzyt  Ioa[nnes] F[abricius].
Amplissimo viro d.
Heinrycho Bullingero, domino suo et in Christo patri reverendo.
Tiguri  h[erren] Bullinger.
