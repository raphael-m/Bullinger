<nr>[24213]</nr>
<ae>Nikolaus von Diesbach an Bullinger</ae>
Bern, 13. Oktober (1554).
Zürich StA, E II 360, 499. / Orig.(Aut.)
Min willigen dienst und fruntlichen gruͦs mit erbietung
aller eeren, liebs und guͦtz zuvor, erwirdiger,
wolgelerter,
sonders gunstiger, lieber herr und guͦtter freund, alss
ich
botschafft zuͦ uch ze han berichtt, han ich nit
underlassen
wellen, uch alss minem sondren guͦtten frund und gönner ze
berichten, das es mir sampt allem minem volck glucklich und
wol uff der heymfart gengen ist, dem herren sig lob und
danck geseytt. Demnach nuwer zitung halb da gehört man gantz
nuitt vom krieg, den das dis verschiner tagen uss Burgund
minem vettren von Bonstetten, dem landvogt von Nuwenburg,
zuͦgeschriben ist, wie das des keysser volck dem kunig uff
6000 reyssig erleytt söll han; sey aber gar kein glouben
druff; dan es nun geschrey wurtt sin den aber ist; uss
Pemont ist verschyner tagen min vetter Christoffel von
Diesbach kon, bringt ouch nuit nüws, den das sy zuͦ beden
sytten abzogen sind.
Es ist verschiner tagen der landweibel von Lentzburg in yll
vom landvogt hargeschickt von wegen ettlichs geschrey und
reden, so er von Lutzern berichtt ist, die abermals gernn
etwas emberung anrichtten wetten sampt andren yren
mithafften. Der herr well es mit synen gnaden furkon und
unss (ist es sin wyll) im guͦtten fryden erhaltten; dan
wol
zuͦ besorgen, so es mer zuͦ krieg kon sött, es wurd
zuͦ
einer usrittung und zerstörung einer loblicher Eydgnoschafft
reychen. Deshalb wol von nötten, yr und ander uwer
mithafften sölich boßs schedlich fur mit uwer wysheytt und
fursichtigkeytt by zytten begegnint und helffint löschen, ee
und es uberhand gewyn; dan mis beduncken so wyl an uch und
uwers glichen in dissem fal fyl gelegen syn.
Die von Granson sind verschiner tagen mit yr botschafft vor
minen herren erschynen und begeren ouch um das evangelium
zuͦ meren, guͦtter hoffnung, die mess werd ouch
undergan.
Es hatt sich abermals etwas unwillens und zuͦredens
zwyschen
etlichen predicanten des nüws gewunnen lands und dem Calvino
von Genff zuͦtragen, dorum die von Genff yr botschafft
alhie
gehebt hant; ist böss gnuͦg. Man dörfft, das man in disser
wyderwertiger zytt eyns wer. Ich acht, herr Haller werd uch
des handels der lengi nach berichten.
Min husfrouw thut uch und uwer eren husfrouw fast fruntlich
grussen und vyl guͦtz sagen. Grussen mir d. Waltherum,
Frysium und uwer tochtermann und sagent ym, ich warte alweg
sines bescheides. Uch hiemit gott dem herren truilichen
befelende. Datum us Bernn  13. octobris anno .....
Uwer gantz guͦttwilliger frund und gönner
Niclas von Diesbach.
Dem frommen, erwirdigen, wolgelerten herren meister Heinrich
Bullinger, predicant der stat Zurich, minem sonders
guͦtten frund und lieben herren.
