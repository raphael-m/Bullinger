<nr>[19226]</nr>
<ae>Oswald Myconius an Bullinger</ae>
<od>Basel, [23.] August 1549</od>
<vo>Autograph: Zürich StA, E II 336, 305.
(Siegel...)</vo>
<dr> <dr>
<re> </re>
<tx>S. Expectavi hactenus, si quid respondere esset ad ultimas
meas in animo; sed taces. Equidem non potui tacere amplius,
postquam Lęlius indicavit se abiturum ad te, quamvis ocium
plane desit postridie habituro coenam et conciones duas. Quid
scribam igitur? Primo de Lęlio, dein quicquid venerit in
buccam. Lęlius mihi videtur plane bonus esse iuvenis, doctus,
pius et Christi intelligens, deinde et tui valde amans; nam ita
se tibi dedidit, ut patris loco veneretur; vult, ut, quicquid in
ipso videas reprehendendum, libere reprehendas, ad bona et
salutaria paterne intendens. Ad eam rem et ego te requiro, non
quod sic opus sit; nam tu per ipsum agis officium erga ipsum
abunde et ille talem se gerit vel sua sponte, ut non habeat
necesse saltem aliqua reprehensione. Sit igitur is in domino
tibi quam commendatissimus. Reliqua sunt: Heydeggius vocatus a
civitatibus, hoc est a marggravio quodam civitatum nomine, clam
discessit, quicquid sit in causa. Homines sunt fortes, qui
vocarunt, in domino et contra tyrannum evangelicum antichristi
servum alacres; attamen prudentia non ita valent, qua opus est
contra fraudes diaboli. Advocarunt igitur illum ut bonum, pium,
prudentem, ut qui et diaboli per pietatem et hominibus
diabolicis per piam et fortem prudentiam queat obviam ire.
Discessit autem ita, ut ante quartum ut minimum diem nemo scire
debeat, quo rumores praecurrentes (ut hodie nihil tutum) in
itinere non pariant malum. Eo autem die, quo abiit, sic
renunciavit per fidum quendam mihi: "Equidem abeo vocatus ab
illo et illo et commendo me tuis et ecclesię precibus, ut et
tuto possim pervenire, quo vocatus sum, et agere, quę spectant
ad gloriam dei et salutem ecclesię Germanicę; nam nihil aliud
mihi proposui atque in idipsum et vitam, et quęcunque largitus
est dominus, impendam." Abiit itaque; utinam dominus viro
feliciter adsit. Mihi videtur, [quod] aliquid magni machinentur,
qui virum requisierunt. Omnibus orandum est, ut dominus eis
praebeat auxilium; nam solę civitates supersunt, quas adhuc
devorare cupit, ut exatiet ambitiosum stomachum, Cęsar; dein et
nos sumus, quos indesinenter ambit; id quod et heri ex Lipsia
scriptum est ad me. Nos interea dormimus securi neque nobismet
ipsis credentes neque bonis admonitoribus, qui foris sunt; illud
tamen certum, quod dominus ecclesiam suam protecturus est. De
Heydeggio tibi in aurem omnia.
^$Quid moliatur Lętus capitaneus hic, ut divinare possum, ita
certo scire non possum. Nunquam vidi hominem praeterquam heri;
habuit secum gregem suum, pransuri erant simul cum comite
Georgio, qui nuper factus est vicinus meus. Fuit aliquot diebus
iam in urbe nostra, credo, non sine causa; quid effecturus sit,
si est, quod divino, nescio. Rem ego domino committo; nam
aliquid contra vel mutire non audemus, tibi dico, per Veltium,
de quo tu ne verbum quidem, cum tamen posses. Sed cur tu de
naufragio, quod fecerunt Curienses quidam in lacu isto, nihil?
Literis Pellicani ad Munsterum intellexi nonnihil. Indicavi rem
mox consuli, si quid forsitan moveretur contra foedus, de quo
fere nemo bonus bene dicit. Nos sumus domini.
^$Vale in Christo cum familia tota; salutabis Theodorum,
Pellicanum, Gualtherum, Ottonem <Am Rand a.H.: Vielleicht O.
Werdmüller, der Ted....?>, cui dicas, dum forte occurrit, me
octo libellos eius misisse ad dominum Petrum Scher; supersunt
tantum quatuor. Quod vero primo scribendum erat loco, gratias
ago tibi de Iacobo meo, quem tam benigne excepisti, fovisti,
convenisti; non potest mihi satis humanitatem tuam commendare,
memor erit olim eius beneficentię, quod satis intellexi, dum tu
tradidisti oblivioni.
^$Vale iterum.
^$Basileę mense augusto anno 1549.
^$T[uus] Os[valdus] Myconius.
<lz>[Adresse ...]: D. heinricho Bullingero, viro
praestantissimo, ministro domino fidelissimo, domino in Christo
venerando suo.

