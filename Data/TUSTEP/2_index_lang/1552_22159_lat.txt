<nr>[22159]</nr>
<ae>Pier Paolo Vergerio an Bullinger</ae>
Vicosoprano, 22. August 1552.
Zürich StA, E II 356, 478ff.
Gr. I,  S. 259ff.
Orig. (Aut.)
Clarissime Bullingere, multae et graves causae me retinent
optantem ad te venire propter multas et graves causas. At
explicabo me hinc, spero, brevi et ad tua consilia recurram.
Interea scito dominum exturbasse missarum nundinationem ex
novo pago me ministro. Is non longe abest a Succio,
Traversii patria. Iam dedi illi ministrum, sed non qualem
voluissem; nam operarii pauci apparent. Alium pagum nunc
oppugno fere cotidianis concionibus. Unus ex his, unde etiam
fuerat missa eiecta, defectionem minatur. Itaque hic etiam
magni labores subeundi, imo pericula imminent; nam proximi
papistae nollunt ferre vicinum evangelium et sunt potentes
et hostes mei perpetui. Hae sunt erumnae, in quibus me
exercet dominus deus noster, quamquam aliae non desunt.
Tutus est nuncius, qui literas perferat; itaque audebo plura
hic scribere. Orator Angliae brevi in patriam redibit;
affirmat se sine me non abiturum monetque, ut eius
vocationem expectem, atque addit cupere se una mecum vestras
ecclesias invisere. Quamobrem non audeo e Raetia prius
discedere et ad vos venire, quam ille ad me scribat. Tu
penes te haec habeto.
Gallitius, qui abs te literis fuerat monitus (vidit eas
Traverscius), ut me non indigne tractaret, debacchatur in
me; habuit orationem in synodo adversum me et non desinit me
veluti catabaptistam exagitare. Haec sunt auxilia scilicet,
quae ferunt homini dies noctesque laboranti et usque ad
sanguinem bestiae Romanensi resistenti, quasi vero desint
pastores ebriosi, papistarum deliria adhuc docentes, rudes,
ignavi, contra quos stilum et linguam exerceant. Miror non
corruere ecclesias potius tanta nostrorum malignitate et
invidia; at si non corru[u]nt, imo si cotidie edificantur
aliquae, dei est benignitas et potentia, ne evacuetur crux
Christi, ne possimus unquam dicere nostra sinceritate et
concordia factum esse, quod potuerimus papatui resistere.
Sic res est, Hen[rice] Bulling[ere]: me
nunc petunt, me volunt facere hereticum, velim, nol[l?]im. At
quis melius novit quam tu, qualis sim? Quid quaeris? Fere
quiescit nunc Camillus; tanta est cupido opprimendi tuum
Vergerium, indoctum hunc quidem et ignavum, sed sincerum in
ea ipsa doctrina, quam tu imprimis profiteris, ut iisdem
vestigiis semper statuerim insistere. At non alia relicta
erit Gallitio via, qua ingrederetur, ut meum nomen odiosum
redderet. Vide, quid agat diabolus: nec papa quidem tantum
me divexat, et reclamante et debacchante Gallo illo adhuc
tamen cotidie proficio et novas ecclesias deo lucrifacio,
atque hoc est, quod illum male habet, si diis placet.
Boni consule; nam apud quem potius quam apud te querar?
Scito tamen me tanti facere homuncionem, quanti debeo. Id me
angit, quod papistę letantur interea; imo audi, vera
dico,
audi et obstupes[c]es: papistae, qui sunt apud nos
crassiores et mihi inimicitiores, accendunt
Gallit[ii] animum adversum me. Quod minis atque
armis non potuerunt assequi, sperant nunc per pastorem et
ministrum evangelii. An nunc mo[n]strum audis? egregium vero
pastorem. In tuum haec effundo sinum; aliis ne communica.
Si scripsris in Angliam, affirma futurum, ut brevi ad eos me
conferam. Tuus libellus, cui titulus nostras ecclesias non
esse hereticas, versus est in linguam Italiae.
Vale et salve cum tota familia, scola atque ecclesia.
Vicosoprani,  22. augusti 1552.
                 Vergerius.
Clarissimo viro domino Heynrico Bul[l]ingero, [f]ratri
honorando.         Tiguri.
