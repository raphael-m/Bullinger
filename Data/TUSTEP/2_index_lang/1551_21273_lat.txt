<nr>[21273]</nr>
<ae>Compagnie des pasteurs de Genève an die Zürcher Prediger</ae>
Genf, 14. November 1551.
Zürich StA, E II 337, 389. / Orig. mit Unterschr. u. Adr.
von
Calvin geschr., die andern Unterschr. alle aut.
Englische Übersetzung: Letters of Calvin II 307-310, Nr. CCLXXXIV (Ausg. Philadelphia: S. 322-?, Nr. CCLXXXV), als Brief Calvins an die Pfr. der eidgen. Kirchen [Oktober 1551]
S. Est hic Hieronymus quidam, qui abiecta monachi cuculla
unus ex circumforanis medicis factus est, qui fallendo et
frustrando tantum sibi impudentię acquirunt, ut ad
quidvis
audendum prompti sint ac parati. Is iam ante octo menses in
publico ecclesię nostrę coetu doctrinam de gratuita
dei electione, quam ex verbo dei acceptam vobiscum docemus,
labefactare conatus est. Ac tunc quidem, qua fieri potuit
moderatione sedata fuit hominis protervia, postea non
destitit locis omnibus obstrepere, ut simplicibus hoc fidei
caput excuteret. Tandem virus suum nuper aperto gutture
evomuit. Nam cum pro more nostro unus e fratribus illum
Ioannis locum exponeret, ubi pronunciat Christus ex deo non
esse, qui verba dei non audiunt, dixissetque, quotquot
spiritu dei renati non sunt, pervicaciter usque in finem deo
resistere, quia peculiare sit obedientię donum, quo deus
electos suos dignatur, surrexit nebulo ille ac dixit falsam
et impiam opinionem, cuius author fuit Laurentius Valla,
nostro seculo rursus exortam esse, quod dei voluntas rerum
omnium sit causa; hoc autem modo peccata et malorum omnium
culpam in deum transcribi et illi affingi tyrannicam
libidinem, qualem poetę veteres in suo Iove commenti
sunt.
Postea ad alterum caput descendit: non ideo salutem
consequi homines, quia electi sint, sed ideo eligi, quia
credant, nec reprobari quemquam nudo dei placito, sed eos
tantum, qui se communi electione privant. In hac quęstione
agitanda multis et atrocibus conviciis in nos invectus est.
Pręfectus urbis re audita eum duxit in carcerem,
pręsertim quia tumultuose plebem hortatus fuerat, ne se
decipi a nobis sinerent. Nunc ad senatum delata est causę
cognitio, ubi errorem suum non minori obstinatione quam
audacia tueri perrexit. Interea, cum iactaret se in aliis
ecclesiis complures habere a sua parte ministros,
postulavimus a senatu nostro, ne prius de tota summa
pronunciaret, quam habito ecclesię vestrę responso
cognosceret nebulonem illum improbe suffragii vestri titulo
abuti. Ille initio pudore victus ecclesiarum iudicia non
abnuere, sed cavillari vos merito propter familiarem cum
fratre nostro Calvino usum videri suspectos. Senatus tamen,
sicuti rogatus erat, vos censuit consulendos. Huc quoque
accessit, quod vestram ecclesiam implicabat; Zvinglium enim
prę aliis omnibus damnans Bullingerum eiusdem secum esse
sententię mentiebatur. In ministris etiam agri Bernensis
astute dissidii ansam captavit. Nos vero sic ecclesiam
nostram cupimus hac peste purgari, ni inde fugata vicinis
noceat. Tametsi autem nostra et publicę tranquillitatis
magnopere interest, quam profitemur doctrinam vestro
consensu approbari, non est tamen, quod fidem vestram multis
verbis imploremus. Non ignota est vobis fratris nostri
Calvini Institutio, quam hic pręcipue oppugnandam
suscipit. Quam reverenter et sobrie illic de arcanis dei
iudiciis disserat, prędicare nihil attinet, quia satis
luculentus per se testis est liber; nec vero quidquam hic
docemus, nisi quod sacro dei verbo proditum in ecclesia
vestra iam inde a restituta evangelii luce obtinuit. Satis
convenit fide nos iustificari; sed in eo apparet solida dei
misericordia, cum fidem intelligimus gratuitę adoptionis
esse fructum, adoptionem vero ex ęterna dei electione
fluere. Hic autem impostor cum electionem ex fide pendere
fingit tum fidem ipsam non minus ex proprio hominis motu
quam ex caelesti inspiratione oriri. Rursum extra
controversiam est, quod pereunt homines ipsorum malitię
imputandum esse; sed in reprobis, quos deus arcano suo
consilio tanquam indignos pręterit ac deserit, illustre
se
profert humilitatis documentum. Hieronymus autem iste nihil
iuste a deo fieri concedit, nisi cuius ratio sub oculis
posita iaceat. Hoc denique inter nos fixum est ac confessum
: deum in hominum peccatis culpę socium adscribi fas non
esse nec ullo modo in eum competere peccati nomen. Hoc tamen
non obstat, quominus miro quodam et incomprehensibili
iudicio per Sathanm et reprobos tanquam irę suę organa
manus suę potentiam exercens nunc fideles ad patientiam
erudiat, nunc hostibus suis poenas infligat, quales
merentur. Prophanus hic nugator deum reatu involvi clamitat,
cum eius providentiam rerum omnium arbitrum facimus. Denique
omne discrimen inter causam remotam et absconditam et
propinquas tollens ęrumnas sancto Iob impositas dei opus
censeri non patitur, quin pariter cum diabolo et Chaldęis
vel Sabęis latronibus reus fiat. Proinde, quod mutua
inter
nos coniunctio postulat, vestra subscriptione Christi
doctrinam sacrilegis protervi et maleferiati hominis
gravatam levare et asserere ne gravemini. Quod quia vos
ultro et libenter facturos confidimus, anxiis vel accuratis
precibus vobiscum agere supervacuum est. Nos vicissim,
sicubi usui vobis erit nostra opera, ad fraternum omne
officium semper paratos habebitis. Valete charissimi et
observandi fratres. Dominus vos spiritu suo regat, labores
vestros benedicat et ecclesiam vestram tueatur. Genevę
14. novembris 1551.
(Die ganze erste Zeile             Fratres et symmystę
vestri   Ioannes Calvinus,
v. Calv. geschr./ Die folg.        Abelus Pouppinus,
Iacobus Bernardus,
Unterschr. aut.)                       Ludovicus
Treppzellus, Ludovicus Gogneus,
Nicolaus Gallasius,  Franciscus Bourgoinus,
Ioannes Pyrerius, Reymundus Chauvetus,
Nicolaus Parvus, Michael Copus, Ioannes
Faber, A sancto Andrea, Ioannes Baldinus,
M. Malisinus, Philippus d Ecclesia subscr.
(Von Calv. geschr.)   Eximię pietatis et doctrinę
viris et fidelibus servis Christi
pastoribus et doctoribus ecclesię Tigurinę, fratribus
colendissimis.
