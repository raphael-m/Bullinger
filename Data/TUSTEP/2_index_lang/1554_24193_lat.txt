<nr>[24193]</nr>
<ae>Andreas Hyperius an Bullinger</ae>
(Marburg), 18. September (1554).
Zürich  ZB, Ms F 81, 60... / Orig. (Aut.)
Fortsetzung in: E II 363, 33.
Ep.Calv. 2013 (XV, 234f)
S. D.  Sententia domini Calvini de coercendis hęreticis
deque supplicio sumpto de Serveto probatur, clarissime vir,
domino Philippo Melanthoni, quod ex ipsius ore audivi in
colloquio habito Neoburgi in Duringis hoc anno 1554 mense
maio. Nam librum domini Calvini eo attulerat mihique quodam
die, cum discederetur ex loco consessus, obtulit
perlegendum, ac perlegi sane libenter quamvis ante semel
visum lectumque. Cum autem postea redderem ac privatim de
quibusdam rebus, ut fit, conferremus, inter cętera
retulit
domini Calvini iudicium de animadversione in hęreticos
sibi vehementer probari. Hac autem occasione, maxime vero
propter librum d. Urbani Regii cum antehac tum vero et nuper
ante decem opinor dies, quia nunc passim, inprimis tamen in
ditionibus principum Palatinorum et lantgravii ad tractum
Rheni anabaptistę quidam ad seditionem et res novas
adspirantes caput exerunt, edictum est ubivis locorum
promulgatum de anabaptistis severius coercendis.
Cęterum in colloquio illo Neoburgensi disseruerunt pii
viri eo missi de hisce capitibus, quę iussu principum sunt
proposita: primo, si comitia celebrarentur, uti Caesarea
maiestas iniunxerat, ac iuberentur nostri rationis fidei
omnisque doctrinę atque institutionis ecclesiarum suarum
reddere, providendum omni cura, quomodo consensio in
dogmatibus atque omnibus, quę adiuncta sunt, declararetur.
Definitum vero est ad eam rem sufficere confessiones iam
ęditas, quarum prima exhibita est in comitiis Augustanis
anno 1530, alia evulgata nomine ecclesiarum Saxonicarum sive
septentrionalium, ut exhiberetur in concilio Tridentino anno
1551, denique alia nomine ducis et ecclesiarum
Wirtembergensium anno 1552 concilio Tridentino oblata. Has
namque confessiones omnium ecclesiarum nostrarum
consensionem in doctrina abunde testari.
Secundo pronunciatum est nominatim de dogmatbius
Schwenckfeldii et Osiandri
iisdemque nigrum <gr>J</gr> pręfixum. Fama vero est,
theologos ditionis Wirtembergensis nunc palam defendere
Osiandri dogma.                  Tertio propositum est de
usurpandis ubique iisdem ceremoniis. Responderunt autem
eruditi neque id admodum necessarium esse neque etiam factu
facile et magis solicitos nos esse debere de consensione
doctrinę quam ceremoniarum, quas  maxime liberas esse
oportet. Interea tamen posse tum principes tum
superattendentes in id laborare, quo ceremonias quique apud
se habeant quam purissimas ac ad ędificationem rudis
populi maxime accommodas. Accepi autem intra paucos dies
illustrissimum principem nostrum velle efficere, ut omnes in
ditione sua ecclesię communibus utantur ceremoniis
ecclesię Vitebergensis; nam ea potissimum re placari
posse
animum Cęsaris, cuius commissarii, ut vocant, nuper
Augustę agentes tale quiddam scripto dato et quidem iussu
Cęsaris declararunt.                    Quarto nonnulla
breviter constituta sunt de examine et ordinatione
ministrorum ecclesię, de visitatione ecclesiarum, de
consistoriis ecclesiasticis deque puniendis ministris
gravius delinquentibus.               Quinto quęsitum est,
an episcopis ordinariis appellatis concedenda esset
iurisdictio et ordinatio in nostris ecclesiis. Responderunt
pii, cum illi odio persequantur sanam doctrinam et eius
professores atque e diverso stabiliant falsa dogmata, ritus
superstitiosos et id genus, concedi illud non posse,
En habes summam eorum, quę in colloquio Neoburgensi acta
sunt. Quę propterea retuli, ut ex iis aliqua ex parte
intelligeres, quis sit ecclesiarum nostrarum status; nam
dissimulare non possumus, quo tempore princeps noster egit
foris ac domi res fuerunt perturbatę et concionatores
ubivis locorum molestati per Interimistas et alios, deinde
propter itinera obsessa aut militbus aut prędonibus,
intermissę visitationes,  pręterea ministri a
mgistratibus nusquam defensi, a populo vero bellis aut rebus
novandis intento contempti, multa, quę bene fuerant
constituta, sensim esse collapsa, alicubi etiam nova vitia
irrepsisse, quę omnia nunc repurgatione et correctione
egent. Credo igitur pace et quiete aliqua nunc principibus
concessa tentaturos quosdam propediem, ut res
ecclsiasticę pleręque melius componantur.
De schola nostra, quando ita postulas, aliquid subiiciam,
quamvis ex auditoribus nostris, qui ad vos redeunt, dabitur
plura cognoscere. Solet princeps noster summam rerum in
schola concredere iurisconsultis, quod genus hominum hic
plerumque superbum et arrogans est, etiam si de ima fece
plebis emerserint, praeterea supra, quam dici queat,
infestum theologis. Quod ego, si quis alias, in hac schola
iam annos prope quatuordecim sum sępe et magno meo
privato, maiore verum publico pietatis et sacrarum literarum
incommodo expertus. Nunc vero, ex quo d. Oldendorpius annum
et dimidiatum rebus pręest, extrema extremorum adesse
videntur mala; etenim permulta is quotidie aggreditur et
conficit ad opprimendum me et studia sacra, quę censere
aliquis possit ipsum ex legibus et consiliis imperatoris
Iuliani Apostatę didicisse. Nam modo minuere, modo
penitus
prohibere stipendia nostra, pręcludere viam ad
scholasticos honores, removere a consultationibus, a
functionibus publicis tam theologos quam theologię
studiosos, claudere auditoria, designare loca et horas
auditoribus incommodas, adhibere in consilium et honorare,
qui se declarant sacris studiis velle obsistere, approbare,
quę publice in schola a quibusdam adversus theologos
evomuntur, iuventutem a studiis pietatis tum palam tum
occulte et per se et per suos dehortari, prohibere, ne
teneris animis inculcetur doctrina catecheseos, hęc
inquam
et similia illi plane ludus sunt. Ego vero, prout ac debeo
ex officio atque ab apostolo edoctus sum, ministerium meum
illustrare contra nitor, quod possum omnibus viribus
contendo, ut studia sacra tuear et conservem. Et gratia deo
expertus sum subinde mirabiles successus invitis ac
dolentibus omnibus adversariis. Videres imaginem quandam
certaminis Elię adversus Baalitas. Cęterum nunc,
quando
ad summum utrinque perventum est, ut cito cadere caussa
alteram partem necesse sit, decrevi intra octo dies ipsum
illustrissimum principem adire et rem omnem exponere (nam
ipso inscio geri omnia compertum habeo) semel agniturus,
anne velit tueri ac defendere nos nostraque studia adversus
vim et insidias iurisconsultorum necne. Equidem si non sit
ei animus aliter nobis prospicere, mox videro, quid facto
opus sit; nam de migratione erit cogitandum. Si vero
responderit, se velle retinere hęc sacra studia, quod
credo omnino facturum, tum ea proponam et petam in schola
institui, per quę studia nostra adiuvante deo incrementum
magnum capient. Recte autem feceris meo iudicio, si primo
quoque tempore ad illustrissimum principem nostrum scribas
epistolam, qua eum ad diligentius tuenda promovendaque
studia sacra et professores eorundem in schola sua
excitabis; intellexisse enim te ex adolescentibus, qui hinc
isthuc redeunt, eos, qui scholę pręsunt, studiis
sacris
variis modis obesse et professores non leviter impedire, qua
de re vestrates adolescentes referre non pauca poterunt.
De urbe Coloniensi huc perlatum est esse in ea recens
exortas contentiones de religione atque in una alterave
ecclesia palam et libere doceri evangelium senatu et populo
tuente ipsos concionatores. Interea autem et pestem ibi
scintillare. Antverpię ante septem vel octo hebdomadas
seditio fuit, sed propter nimis graves exactiones
Cęsaris.
Principes novo iuncti fędere in Germania pręcipueque
elector dux Palatinus et dux Wirtebergensis copias suas
missas fecerunt. Similiter episcopi coniuncti
Noribergensibus militem omnem dimiserunt aut potius selectos
quosdam iusserunt in oppidis hibernare; nam Albertus marchio
Brandeburgensis creditur ad Galliarum regem se contulisse ac
nunc in Metensi civitate aut non procul inde novas colligere
copias. Henricus dux Brunsvicensis adhuc equitatum et
peditatum aliquantum retinet in ditione comitum
Mansfeldensium. Ipse vero dux nuper ad 24. diem augusti
venit ad nostrum principem agentem in arce Zappenburg;
quibus autem de rebus collocuti, incertum.
De tuis libris quatuor De gratia dei iustificante, quos
nundinis vernalibus misisti ad illustrissimum principem
nostrum, quomodo ad manus eius venerint redditique sint, per
Christophorum Helvetium, principis vestiarium, poterunt
vestrates adolescentes certius explicare quam ego scribere.
Hi autem adolescentes cum modeste inculpateque
apud nos vixerint, tum vero et in studiis diligentem
posuerunt operam inque omnia exercitiorum genere alacriter
sunt versati; nam argumentati sunt, responderunt in
disputationibus, declamarunt singuli excepto Bodmero, qui
argumentando tantum fecit periculum, erat tamen in proximo
responsurus ac declamaturus, nisi iam fuisset subito domum
revocatus. Ioannes Hugo superioribus diebus correptus febri
nondum est pristinę valetudini restitutus, quamobrem cum
cęteris venire nequit, secuturus tamen, cum primum vires
recuperabit.
Periocundum vero mihi fuit, quod in tuis ad me literis
salutem adscripseris nomine clarissimi viri d. Chęci
Britanni. Ah quoties subit tam illius quam alio
praetantissimorum virorum, quos in Britannia aut Londini aut
Cantabrigię (quę patria est d. Chęci) aut Oxonii
novi, modo lęta modo tristis recordatio . . . . .
Schluss: Zürich StA, E II 363, 33.
. . . . . lęta quidem, quod viros illos eximiis donis
spiritus sancti exornatos viderim, per quos ecclesiam dei
iuvari et illustrari posse spes erat maxima, tristis vero,
quod eosdem nunc audiam propter confessionem veritatis
indignissime exulare. Quidam apud me fuerunt Angli, qui
narrarunt d. Chęco non integrum esse  manere in Germania,
sed in Italiam compelli. Quod si verum est, miror profecto
sęvitiam eorum, qui Britannię pręsunt idque
procurant;
interea tamen interpretor providentia dei ita fieri, quo
videlicet per exules venientes in Italiam sermo dei
feliciori cursu in ipsa Italia propagetur et cum alibi tum
maxime in ditione Venetorum ac ducis Ferrariensis, quibus
potissimum locis accepi plurimos pios sparsim agere. Sed
vereor, ne verbositate mea tibi molestus sim.
Precor dominum Iesum, ut te et reliquos isthic symmystas
viros optimos semper servet incolumes. Vale. Datum Marpurgi
ad diem 18. septembris 1554.
Andreas Hyperius tuus.
Clarissimo viro d. Henricho Bullingero, ecclesię
Tigurinę ministro fidelissimo, domino suo observando.
