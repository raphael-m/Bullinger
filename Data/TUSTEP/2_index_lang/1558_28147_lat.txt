<nr>[28147]</nr>
<ae>Johannes Calvin an Bullinger</ae>
<od>
Genf, 19. November 1558.
<vo>Zürich StA, E II 346, 393. / Orig.
Ep.Calv. 2986 (XVII, 387f); englische Übersetzung: Letters of Calvin III 479-481, Nr. DXVIII
S. Mihi per febrem liberum non fuit tam multis et tam prolixe scribere ut optabat Utennovius.
Enixus tamen sum supra vires, ut cognoscerent boni viri, suis votis me libenter morem gerere, neque etiam negligere Poloniae salutem.
Te vero, ornatissime vir et venerande frater, cui plus otii dabatur, praestitisse non dubito, quod opus fuit: nam a nuntio impetrare non potui, ut diem unum mihi liberum concederet.
De morbo meo non habeo quod scribam, nisi quod, tametsi paulo mitius me tractet quam initio, non tamen ita remissus est quin vires debilitet atque animum etiam languefaciat.
Cubiculo quidem egredi prohibeor et omnibus fere officii mei partibus cogor supersedere.
Ad has molestias etiam diuturnitas accedit, quia spes levationis perquam exigua est, nisi hyeme transacta.
Novi Wesphali impetus se ipsos discutient: quia hominem stolidum video non parvę glorię loco ducere si cum eo confligam, contemnere decrevi et iam eius ineptias satis superque refutasse videor.
Reperietur forte alius quispiam qui eum exagitet ut dignus est.
Philippus noster vanis querimoniis se fatigans remedium non quaerit, ac ne admittit quidem: forte quia manum nemo porrigit, quae mihi semper causa fuit et erit expetendi colloquii, a quo dum abhorretis clausa est ianua.
Nec moror quod
minus recte sentiunt qui in adversa parte sunt aequiores, quia flecterentur eorum magistri, nisi fallor, ac propius ad nos accederent, quorum authoritas istos retinet.
Imo non dubito metu impediri quominus sententiam suam liberius explicent: sicuti Iacobus Andreas Staphilo respondens serviliter Brentio suo et aliis gratificatur.
Quo nunc in periculo versemur vos non latet.
Pace enim inter duos reges transacta: dum ipsi domi quiescent, Sabaudus ab utroque adiutus arma in nos pro suo commodo vertet.
Implacabili autem odio feretur contra hanc urbem, cuius causa eiectus e sua ditione fuerat.
Itaque, si unquam alias, nunc maxime sanctorum precibus indigemus, quae nos dei praesidio commendent.
Vale, praestantissime vir et frater mihi observande.
Salutant te collegae mei et amici.
Nomine etiam meo salutem cupio dici symmystis tuis omnibus, uxori et reliquis.
Dominus vos omnes tueatur, regat, benedicat.
Genevę 13. calend.
decemb. 1558.
                                                     Iohannes Calvinus tuus.
Excusa quaeso apud d.
Petrum Martyrem quod nihil a me literarum nunc accipiet, quia lassitudine prope fractus sum.
Eximio Christi ministro et ecclesiae Tigurinae fido pastori, d.
Henrico Bullingero fratri et symmystae mihi observando.
