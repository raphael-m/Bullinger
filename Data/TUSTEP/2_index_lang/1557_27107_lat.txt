<nr>[27107]</nr>
<ae>Friedrich von Salis an Bullinger</ae>
<od>Samaden, 6. Juni 1557</od>
<vo>Autograph: Zürich StA, E II 365, 647.
(Siegel...)</vo>
<dr> <dr>
<re> </re>
<tx>Domino Bullingero suo colendissimo Fridericus a Salice S.
D.
^$Si vales, optime ac idem colendissime mi domine Bullingere,
bene est, ego quidem cum domesticis meis omnibus valeo dei
beneficio. Caeterum binas abs te litteras habui, quibus non
respondi hactenus, estque in causa, quod fui peregre. sed
rediens quam citius sum nuncium nactus, nolui tardere, quin
scriberem. Fuit itaque gratissimum ex tuis litteris
intellexisse te et totam familiam tuam esse incolumem,
faxitque deus optimus maximus, ut id sit perpetuum. Quod item
filius meus badenae lavit, fuit mihi pariter auditu iucundum;
spero enim lotionem illam ei salubrem fore, utque ita sit
velit idem optimus maximus deus. Gestio autem scire, quando
redierit et quem ex thermis profectum percipiat, quamquam
brevi, ut opinor, sum isthuc venturus, prout alias tibi
scripsi, et nisi urgentibus negociis fuissem (perinde ut nunc
sum maxime) praepeditus, accessum ad Tigurum maturassem. Sed,
cum citius non licuerit, saltem post nundinas deo volente vos
omnes visitabo. Utinam vero te cum omnibus tuis salvum
inveniam.
^$Quod me novarum rerum subinde certiorem reddis, merito tibi
gratias ago, potissimum cum videam id fieri non posse absque
sanctissimorum studiorum tuorum dispendio, quibus inquam id
temporis, quo ad me scribis, detrahis, idque eo nimirum abs te
fieri agnosco, ut mihi gratificeris, prout et facis quidem,
sumque vices repensurus. Fuit autem auditu mirum intellexisse
regem Philippum ex Anglia hostili exercitu in Belgicum
transiisse, sique ita est (neque enim tu omnino verum esse
asseveras), certe vereor bellum hoc Galliae periculosum fore.
utque id verear, movent me, quę ex chronicis quandoque legi
de bellis cruentis quidem ab Anglis antiquis temporibus
Galliae illatis. Nec mirum etiam, si huiusmodi expeditiones
sint perniciosae, quippe cum sint ob locorum propinquitatem
bella talia veluti bella intestina. Adde, quod tanto in maiori
periculo Gallus versatur, quod alioquin bella undequaque
concitavit, ut sit non uno dumtaxat imminenti discrimini, sed
pluribus locis veluti uno momento occurrendum. Dominus deus
apponat sanctam manum suam. Ego certe Gallicae parti, ut
ingenue fatear, admodum faveo, utque id faciam, ut plurimum
moveor eo, quod est nostris regionibus amicus Gallus ipseque
nostrae favet libertati.
^$de colloquio celebrando Wormacię itemque de comiciis
Franckfordiae indictis si quid boni pii viri sperant, utinam
spe non frustrentur sua. Ego certe quid sperem hac in re,
nescio; timeo quidem mundum perpetuo, quae mundi sunt,
curaturum nullo, vel saltem exiguo rerum coelestium respectu
habito. Dominus vertat omnia in bonum et ad gloriae suae
promotionem.
^$De bello Italico quod scribam, nil certi habeo eoque, ne vana
fortasse significem, silentio praetereo, quamquam hoc saltem
pro vero apud nos affirmetur (licet tamen ego addubitem)
Gallicum exercitum in Brutiorum fines descendisse et multis
hincinde munitissimis locis occupatis victoria ingenti potiri
et ducem Albae in regiones quasdam aditu difficiles compulsum,
in quibus, ut suae suorumque saluti consulat, veluti
delitescit nullo pacto audens in hostium conspectum venire. Si
quae tamen posthac certiora nova percepero, non gravabor te et
diligenter quidem certiorem facere. Hic quidem hodie relatum
est comitia apud nos propediem esse celebranda eo, quod orator
Gallicus militem petat ducendum quidem ad partes Belgicas.
Quod si verum est, utique crediderim, quae de regis Philippi
transcensu in Galliam ut ambigua scripsisti, esse verissima.
Quod vero innuis, mi domine Bullingere, Saxones concionatores
libellis aeditis vos impetere, boni ut consulatis rogo
velimque, ut tibi persuadeas id fieri sic disponente deo, ut
scilicet hoc iterum argumento proposito virtus et pietas tua
tuorumque similium excitetur. Itaque ad bellum meo iudicio
nunquam intermoriturum accingere denuo pariter aeditis tandem
sanctis operibus tuis Saxonum insolentem audaciam reprime, et
quo maior inter vos inietur pugna, tanto maior erit tua
tuorumque victoria, ex qua nimirum in dies magis promovebitur
Christi domini gloria. Nec enim vult is, ut talentum tibi
concreditum remaneat absque foenore, isque tibi demum pro
tantis vigiliis et laboribus pro eo perpessis condignum
immortalitatis praemium persolvet. Sed quo sum progressus, mi
domine Bullingere, ut te adhorter? Ignosce, quaeso, si praeter
decorum facio, et hercle errorem meum fateor, spe tamen
fretus, quod pro tua humanitate nil mihi succenseas.
^$Oratorem regium, de quo scribis, hactenus non cnveni, sum
autem brevi eum visurus deo dante et officiose admodum tui
erga eum fecero mentionem; rogo autem, ut tu vicissim mei apud
ipsum, si quando ad eum scribes, amice memineris. Plura
fortasse scripsissem, colendissime ac mihi prae cunctis aliis
iucundissime domine Bullingere, nisi receptui canere coegisset
celerrimus nuncii abitus, isque est d. Gulielmus Gratarolus
antiquus amicus meus, quem tibi commendo. Finem itaque facio
me tibi tuisque omnibus, potissimum honestissimae coniugi tuae
et egregiis viris dominis generis tuis itemque toti piorum et
eruditorum virorum choro summe commendans et offerens. Precor
aut dominum Iesum, ut iugiter vos salvos esse velit. Saluta
filium meum, qui est et tuus, quippe qui eum usque adeo
paterne foves.
^$Vale aeternum meique amice sis memor.
^$Datum raptim Samadeni die pentecostes summo mane 1557.
^$Dominus Ioannes Fabricius erit mihi tuo nomine itemque ob
insignem eius eruditionem commendatissimus, modo quid queam in
eius honoris et commodi promotionem. Iterum vale fęlicissime.
^$Idem, qui supra, tibi omnium deditissimus
^$Federicus a Salice.
<lz>[Adresse ...]: Eruditissimo et clarissimo viro domino
Henrico bullingero, domino ac ... o meo summe colendo etc.
Tiguri.
