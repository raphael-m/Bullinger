<nr>[38028]</nr>
<ae>Stanislaw Myszkowski an Bullionger</ae>
Krakau, 21. März 1568.
Zürich StA, E II  371, 1214.
Wotschke, S. 289f.
Gratiam et pacem ac plurimam salutem a deo patre et Iesu
Christo, domino nostro, ex animo precor ac amica officia
diligenter commendo.
Etsi antea, clarissime vir, domine Bullingere, tuam in
gentem nostram, praecipue autem in familiam meam propensam
voluntatem ac insignem benevolentiam perspexerim, cum
magnifici castellani Lublinensis Myscovii sanctae memoriae
filios summo amore prosecutus es, pro quo tibi iterum
maximas gratias ago, tamen magnam laetitiam ac voluptatem
capiebam ex eo, quod nepoti ex fratre germano meo Iohanni
Miscovio non solum benevolentiam tuam et operam sine ulla
exceptione aut occupationis aut temporis pollicitus sis,
verum etiam eum, quo rectius suis rebus et studiis
consuleretur, ad te in aedes cum ipsius famulo susceperis et
eum sub tua domestica et sancta disciplina esse volueris.
Qua re nihil mihi gratius facere potuisti, spero enim id
aliquanto et familiae nostrae et patriae ac ecclesiae dei in
primis expediturum, pro quo officio tibi tuisque vicissim
omnia a me paratissima fore confidas velim. Hoc unum saltem
rogo, quod non dubito, te pro summa in nos benevolentia
facturum, ut linguam Germanicam et artes ingenuas probe
addiscat et ne suum animum ad altiora studia applicet, donec
putaveris illum esse aptum ad illa percipienda, et haec
omnia cum pietate, quod praecipuum est, coniungat. Est vero
hoc tempore mihi nomine negligentiae suspectus, quod tam
longo temporis spacio nullas ad me dedit literas, cum ipsi
mandarim, ut saepissime scribat et d. Christ. Thretius illi
cursum, per quem commode literas Cracoviam mittere possit,
demonstravit. De praecio solvendo nolim unquam dubites, nam
contractum de nepote meo et eius famulo inter te et d.
Christ. Thretium factum ratum et gratum habui, imo ut possis
animi mei grati significationem cognoscere, evidenti
comprobabo significatione. Quod superest, etiam atque etiam,
vir clarissime, amice colende, a te peto, ut et Iohannes
nepotis mei et consanguineorum ipsius, qui in vestra urbe
sunt, habeas rationem diligentem, ego omni officio iterum
recompensare studebo.
Admonitio sub finem literarum tuarum apposita de tuenda et
promovenda vera ecclesia mihi fuit gratissima et dabo
operam, ut quantum licuerit, per me promoveatur, licet
haereticorum animi ita sunt obstinati, ut quidvis potius
perpeti in animum inducant, quam a sua sententia discedere.
Deus opt. max. meliorem mentem illis dare velit. Nos ex dei
gratia vocem doctrinae, quae in vestris et nostris ecclesiis
sonat, incorruptam semper tuebimur. Ad quam rem nobis
adiumento est, quod ecclesiae nostrae puriores in societatem
vestram receptae et in subscriptionem confessioni vestrae
admissae sint, in qua ad vitae huius miserae finem
perseverare Christo propitio volumus. Foelicissime vale, vir
dei clarissime ac amice colende, quem deus servet incolumem
ecclesiae suae diutissime. Dat. Cracoviae 12. calend.
aprilis anno domini 1568.
St. Myszkowski,  21. märz 1568.
E[xcellentiae] t[uae] amicus syncerus
Stanislaus Mischovius de Myrow, paletinus et generalis
Cracoviensis capitaneus Ratnensis, Slomnicensis etc.
manu propria.   (nur diese 2 Worte aut.!)
Reverendo viro clarissimo atque doctissimo homini d.
Henricho Bullingero,
ecclesiae Tigurinae episcopo vigilantissimo, amico
charissimo.
