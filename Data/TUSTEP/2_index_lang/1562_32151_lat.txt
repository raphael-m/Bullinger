<nr>[32151]</nr>
<ae>Bullinger an Johannes Calvin</ae>
(Zürich), 14. September 1562.
<vo>Zürich StA, E II 342a, 442. / Orig.
(Aut.)
Ep.Calv. 3851 (XIX, 520f)
S. D. Nisi opportunus hic nuncius ad vos abiret, non fuissem tibi molestus brevi hoc meo epistolio; at commode per hunc poteris rescribere de rebus Galliae, de quibus cum nuncientur in diem tristissima, maxima me afficiunt molestia.
Moerore tantum non conficior; dolet ex animo veritatem blasphemari, idololatriam restitui, sanctos dei confessores et miseram plebeculam barbara saevitie ita misere trucidari ac impios tantopere exultare.
Verum huiusmodi querelas multas cogeris audire quotidie, unde
merito dolorem tibi augere non debeo.
Oremus dominum, ne nos deserat in perpetuum.
Mendacium vel Mendoza, legatus Gallicus, petit ab 8 cantonibus adhuc 8 signa, quae res me utcunque consolatur; si enim res papistarum tam felices sunt, ut praedicant, quid necesse est augere exercitum? De Anglis nihil amplius audio; vereor vana esse, quae nunciata sunt de ipsorum adventu, et Germanos post festum venire timeo; nam hic dicitur pro certo Aureliam gravissime obsideri.
Utinam feliciora a te audiam per
hunc Polonum, qui brevi ad nos redibit; commendo ipsum tuae humanitati; nam vir est bonus et doctrinae nostrae studiosissimus, qui, si aliquando in patriam redierit, plurimum iuvare poterit ecclesiam [Dazu a.R.: "Christophorus Tretius.")
Vale, domine colende et frater charissime, supplicemusque domino deo nostro assidue, ut nostri misereatur et nos liberet ab infensissimis hostibus nostris.
Salutato d.
Bezam, ubiubi sit, d.
Ionvilleum, Budeum et alios nostros amicos; salutant te una cum tuis omnibus nostri omnes.
Septembris  14.  1562.
                                                            Tuus Bullingerus.
Clarissimo viro d.
Ioanni Calvino, Genevensis ecclesiae pastori fideli, domino colendo et fratri charissimo suo.
^$Genff.
