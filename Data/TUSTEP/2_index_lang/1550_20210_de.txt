<nr>[20210]</nr>
<ae>Hans Rudolf von Erlach an Bullinger</ae>
Baden, 6. September 1550.
Zürich StA, E II 360, 487. / Orig.(Aut.)
Erwurdiger, wolgelerther, sunders gunstiger, lieber her und
guͦtter frund, min
gantz guͦttwillig dienst syend uch zuͦ allen zitten
zuͦ vor an bereytt. Demnach
so danck ich uch uffs aller fruntlichest, so mier muglich,
der gar erlichen
badenschencky, so ier mier by disem botten zuͦ geschick,
welches minthalb umb
uch gantz unverdient ist. So ich aber sölichs und ander
guͦttthäten und ehr, so
ier und die uweren mier thäglich bewissend, mitt minem
kleinfuͤgen vermögen
könthe beschulden umb uch und die uweren, söllt und welt ich
mich zuͦ aler zitt
nitt sparen. Min herren graff Jörgen wil ich uff morn, so
ich kumlichen zuͦ im
komen kan, uwer und minß her burgemeyster Laffederen
fruntlichen gruͦtz
anzeygen, ouch die ubelmögenheyt gemeltz herren
burgemeysteren, welche an
zwiffel im leyd sin wurtt. Nitt weniger ists ouch mier; dan
er mier so fil eren
bewissen, daß mich sin langwiryge gesuntheytt wol fröuwen
wurde. Hiemitt bitt
ich uch, mier in und b[urgemeyster] Haben, ouch meyster
Uͦlrichen
Zwingli, und wär uch lieb sye, fast fruntlichen zuͦ
gruͤtzen, gott den
almächtigen truywlichen bittende, daß er uch, min gar
erenden, lieben herren und
vertruwten frund, in siner gnaden schirm und huͦtt
aywiklich erhalthen welle.
Von Baden uff  6. thag septembriß anno 1550.
Uwer alzitt guͦttwyliger Hans Ruͦdolf von
Erlach.(Eerlach?)
Dem erwurdigen und wolgelerthen meyster Heinrich Bullinger,
minem gar erenden,
lieben herren und vertruwten frund zuͦ Zuyrich.
Notiz v. Bull.s Hd.: "Hanns Rodolff von Erlach."
---> Hier einzufügen: Georg von Württemberg an [Bullinger?], Baden, 7. September 1550, Zürich ZB, Ms F 24, 495: Wir bedanncken unnss der newen zeyttungen ...
