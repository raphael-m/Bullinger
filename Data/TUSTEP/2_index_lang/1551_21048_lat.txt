<nr>[21048]</nr>
<ae>Bullinger an Johannes Calvin</ae>
Zürich, 7. März 1551.
Zürich StA, E II 342, 271. / Orig.(Aut.)
Ep.Calv. 1460 (XIV, 69f)
S. D.   Gratissimae fuerunt mihi literae tuae, ut omnia tua,
colende mi Calvine frater charissime, ac gratulor nobis
pulcherrimum illum consensum, divina haud dubie providentia
sic temperatum ut dum tu aeditionem Consensionis postulas
nos in ędenda illa laboramus atque iam nostra sponte
vulgaveramur. Ex his et multis aliis auspicatis signis
ominamur illam non sine magno fructu esse aeditam. Nuper
miseram tibi primum folium ex altera tantum parte excusum. E
praelo enim subripueram. Iam integram Consensionem mitto.
Alterum ex his exemplaribus mittes d. Vireto. Quid quod tu
et ego eundem movemus lapidem? Nescis haud dubie quid egerim
hactenus, et agam qua possum diligentia apud serenissimum
Angliae regem regnique consiliarios, ut caveant sibi ab
impio illo Tridentino concilio. Neque ego de tuis institutis
et consiliis quicquam a quoquam intellexi. Iam vero, dum
prodeunt labores nostri publici, apparet omnibus utrumque
eandem rem agere. Quanquam tu pro donorum excellentia
doctius et exactius agas. Mire placuit praefacio d. Vergerio
destinata. Et ago tuae humanitati gratias qui illam mihi
communicare dignatus sis. Mittam illi hanc et literas per
primum quemque tabellionem fidelem. Nam propter lacum
nostrum glacie constrictum rari ad nos ex Rhetia commeant
neque nostri ipsos adeunt. Maturabo tamen ne quid negligam
maligne.
Amemus nos mutuo, Calvine, et iuvemus. Nam magnae nobis
insidiae struuntur ab hominum astutissimis et impurissimis.
Constituit Caesar pro sua pertinacia omnino cogere
concilium. Nec dubium est quin nos hostes Christi accusaturi
et petituri sint. Atque utinam ipse Caesar non simulet se
expeditionem facere in Turcas, quam postea convertat partim
in Pedemontanam partim in Helvetiam. Notus est enim suis ex
artibus. Nec dubium est quin aliud hoc concilio tam anxie
coacto quaerat quam vulgo appareat. Sed experientur magni
principes tandem, adeoque ipse Gallus inprimis, quem tamen
audio imprudenter sane adiuvare et ornare velle proditorium
et pestilens illud concilium. Certissimum est Caesarem velle
inter se per occasionem concilii committere Helvetios quo
minus auxilii ferant Gallo, imo ut ipse eos tandem occupet
laceros. Sed Galli non credunt, nihil vident, etiam cum eis
haec ad oculum commonstrantur. Dominus aperiat oculos
magnatibus ut cernant quid in pera sua absconsum teneat
Hispanus et quid instituat vulpecula. Sed sunt quidam post
factum prudentes. Nostrum fuerit constanter precari faciem
domini, omnes invitare ad poenitentiam et constantiam in
fide, traducereque sanguinarios illos et dolis plena
consilia.  Vale. Salutant te fratres. Saluta tu symmystas
omnes. Dominus benedicat nobis omnibus. Tiguri  7. martii
anno 1551.
Bullingerus tuus.
Clarissimo viro d. Ioanni Calvino Genevensis ecclesiae
pastori fideli fratri charissimo suo.
                                   Genff.
