<nr>[22190]</nr>
<ae>Konrad Lycosthenes an Bullinger</ae>
Basel, 17. Oktober 1552.
Zürich StA, E II 366, 15. / Orig.(Aut.)
S.P.D.  Literis tuis proximis, Bullingere colendissime,
gravioribus impeditus negociis respondere non potui, unde
veniam a te eo citius impetraturum me non dubito. Libros, de
quibus tum temporis ad me scribebas, apud nostrates
explorare nullo pacto potui, quos vix extare excusos puto.
Literas ad Maurum, Francorum legatum, remitto; ea enim hora,
qua Theodorus vester, vir ornatissimus, urbem nostram
ingressus est, post longam aegrotationem in domino pie
obdormivit. Vocavit etiam ex hac mundi miseria Myconium
nostrum, Basiliensis ecclesiae vigilantissimum pastorem,
dominus, qui iam sua visitatione atque paterna castigatione
circiter duo hominum millia absumpsit dira illa lue, quae
ubivis multos corripit.
Literas vero tuas ad Anglorum regis legatum Michaeli
Dillero, viro in omni scientiarum atque liguarum genere
clarissimo viro, curandas tradidi, qui ab Othone Henrico,
illustrissimo principe, ex agro Basiliensi vocatus ad
ecclesiae ministerium Heydelbergam properans eas probe
curabit. Erbio propediem ea etiam, quae scripsisti, certo
atque tuto nuncio mittam. Quae de clade Turcica scribis
dubitative vera sunt, proh dolor; Turca enim foeliciter ad
29. septembris contra christianos pugnans plus quam
quindecim hominum millia interfecisse fertur. Caesar adhuc
circa Lauterburgum, Landoiam et Neoburgum moratur, et quo
profecturus sit tandem, paucis notum est. Marchio vero
Brandeburgensis in Trevirensi episcopatu occupavit
Hermelstein, castrum omnium munitissimum, quo Cęsaris
transitum per Rhenum impediat; dicitur tamen iam ascendere,
ut comeatum ex Alsatia et Suntgavia imperatori prohibeat.
Quid Gallus agat, nondum audio. Tu caetera, quae apud nos
incerta fama sparguntur, ex Theodoro vestro, viro
clarissimo, intelliges, quem prolixissimae epistolae instar
habebis. Vale cum tota familia et ecclesia vestra. Basileae
17. octobris anno 1552. Resalutat te dominus Marcus Bersius
cum ceteris.
Tuus ex animo Conradus Lycosthenes.
Clarissimo atque vigilantissimo ecclesiae Tigurinae pastori
Henrico Bullingero, fratri in Christo charissimo.
                                  Tigurum.
