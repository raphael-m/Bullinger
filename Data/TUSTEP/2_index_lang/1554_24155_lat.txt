<nr>[24155]</nr>
<ae>Simon Sulzer an Bullinger</ae>
Basel, 26. Juli 1554.
ZÃ¼rich StA, E II 336a, 377. / Orig.(Aut.)
S.  Iterum graviter commoveor, quod nuncium a Rhetis ad
senatum ob causam Engendinensium mittendum esse intelligo,
eo quod perspiciam offensionem, de qua proxime meis ad te,
quas per Anglum quendam virum honestum dedi. Sed quia
moderatione aliqua citraque extremum rigorem clarissimus vir
d. Traversius rem perficiendam, quod in ipso est, se
curaturum recepit, modo abolita infamiae nota, etiam
existimationis restaurationi consulatur (sic enim eius ad te
responsum intelligo), videtur etiamnum citra indicationem
ullam ad senatum nostrum illud ipsum, quod et postulare
possunt et cupere Engendinenses, perfici atque praestari
egregie posse atque sarciri abunde nominis integritas ad
hunc modum. Est penes typographum adhuc alter thomus
Geographiae Munsteri pie memorie nondum incudi datus, quo de
Rhetia novus quidam tractatus continetur, prima occasione in
lucem emittendus. Ei ergo inseri potest, etiam sub Munsteri
autoris nomine commoda palinodia eorum, quae in primum
emissis exemplaribus notae continentur, eo quod male primum
edoctus de eius gentis moribus ingenioque conscripserit,
quae longe secus interea habere cognoverit, ut apud quam et
iudicia sint ordinaria constituta, quae in fures aliosque
maleficos iuxta leges exerceantur etc. Tum, quod cupit
typographus, si quae extant historiis consignatae aut
tabulis comprehensae res eius gentis memorabiles, aut
plenior vallis descriptio, quae, ut Gallicius iudicat, in
hoc primo tomo viciosissima multis partibus deprehenditur,
ipsi communicata inseratur, novo, quem dixi tomo. Quo non
solum, quod inustum est ignominiae, aboleatur (id enim
aequum esse cognoscimus), sed gloria uberiore ex vero haec
gens illustretur. Et ne quid desideretur, cupimus ipsos
regionis proceres maximeque d. Traversum formulam conficere
et praescribere, qua velint satisfactum sibi, neque diffido,
quin, ubi typographi voluntatem intellexerint, ea aequitate
futurus charitateque christiana, ut, quod mortuus designavit
inconsultius, non instituatur vindicare in posteris, maxime
quando satisfactionem offert typographus, qua etiam senatum
nostrum speret tandem iri placatum. Quare te precor, mi
Bullingere, ut hac in re denuo te velis seria cohortatione
interponere idque primo quoque tempore  priusquam forte
nuncius dimittatur. Gracias autem simul ages generoso
clarissimoque viro d. Traverso typoraphi nostroque nomine,
cuius fidem sedulitatemque agnoscimus et iudicii aequitatem
etiam hac in causa adprobamus vehementer.         De rebus
Italicis ad me scriptis habeo tibi graciam. De Germanicis
perparum habeo, nisi quod Brunsvicensis equitatus fertur
totus iam Caesariano iunctus et imperatorem maxima peditum
equitumque manu corporeque sic ut ante nunquam valente
occurrere Galli exercitui pugnamque affectare et nuper
velitari conflictu 1500 ex Gallicis copiis caesos et
circiter 1500 duces nobiles captivos ad imperatorem
deductos. De actis comiciorum Neuburgensium complures ad me
amici scripserunt; sed ea nullus communicavit, quod omnes
aliunde eorum mihi copiam esse factam coniiciant; quare te
rogo, ut occasione aliqua ex te habeam. Albertus Bavarus
egregie contra religionem furit spemque fallit multorum; nam
is nuper in Burckhausen 700 circiter cives in carcerem
detrudi iussit, quod utraque (quam vocant) specie sacrament
usi essent, et Monaci, cum idem tentarit, non habuit ad
imperata subditos obsequentes, eo quod illic sint complures
Christum ex animo spirantes cives, pro quibus rogandus
dominus, ut confirmati stabilesque permaneant atque
frangantur conatus ipsius. Erbius noster ad te scribit ipse,
qui  et me quoque suis literis tanto exhilaravit impensius,
quod de ipsius restitutione omnem spem abiecissem, adeo ad
hydropem mihi nuper, cum invisissem propendere videbatur.
Sed manus est domini haudquaquam abbreviata, qua etiam
mortui excitantur vocanturque ea, quae non sunt, tanquam
sint; ei <gr>carishria</gr> merito persolvimus, quod
ecclesiam suam respexerit antistite sancto cordatoque ceu
per miraculum conservato. Sed vale, vir ornatissime cum tuis
omnibus. Basileae  26. iulii anno 1554.
Ex libellis, quos cupis comparari, nullum potui prorsum hic
in officinis invenire preter eum, quem mitto, et dubitant
nostri bibliopolae an vel Francofurti etiam extent.
Tuus Sulcerus.
Viro praestantissimo d. Heinricho Bullingero, domino et
fratri colendissimo suo.
