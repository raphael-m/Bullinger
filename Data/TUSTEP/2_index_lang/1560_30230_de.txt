<nr>[30230]</nr>
<ae>Johannes Haller an Bullinger</ae>
<od>
Bern, 14. Dezember 1560.
<vo>Zürich StA, E II 370, 276. / Orig.
(Aut.)
S. Accepi tuas omnes, colendissime domine compater, 17. novembris, 6. decembris et postremas 8. eiusdem scriptas.
Quae apud nos sunt, plaeraque ad fratrem hodie scripsi, quoniam tamen interea hodie in senatu multa acta, quę ex amicis certis cognovi, volui eorum te quoque facere participem.
Erstlich so habend die von Basel und Schaffhusen minen herren gantz früntlich geschriben, sich vil guͦtens nitt nun der gmeinen sach und Gl[arner] halb, sonder auch des hertzogen halb enbotten,
welchs min herren vast gern ghört und treffenlich darab erfröwt.
Darzwüschend ist grett, auch von Zürich, ob es zuͦ thuͦn, das man ein tag zemmen begärte oder sonst früntlich an die von Zürich schribe.
Des tags halb hatt es min herren bedunckt, wie ir mir auch gschriben, das es zuͦ besonderem verdrieß möchte ufgnommen werden; des besonderen schrybens aber hatt min herren auch bedunckt nitt zuͦ thuͦn sin, von wegen das si möchtind dardurch in verdacht kon bi ettlichen, als ob si allein von wegen
des nüwen lands also sich zuͦthetig machtind, ander mitt inen in die sach ze bringen, das inen verwyßlich sin möchte.
Deßhalb beschloßen, den botten, so uff nechsten tag kommen werdend, zuͦ befelhen, mitt den dryen stetten muntlich aller sachen halb zuͦ nachschlagen, und verston wol, das si gern hettind, das üwer botten gwalt hettind, von allen dingen mitt inen zuͦ conferieren und zuͦ ratschlagen.
Und ist mir so vil gseit, das mich bedunckt, si semmlichs durch diß min schriben üch anzeigt und
hiemitt an die üweren wellind geworben haben.
Darumb schaffend hierin, was üch zuͦ thuͦn bedunckt.
Man schript sonst denen von Basel und Schaffhusen gantz früntlich wider, deßhalb ich wol möcht lyden, das vor dem tag noch von Zürich minen herren gschriben wurde; das wurde si vast wol fröwen.
Si hinderhaltend allein von obbemelter ursach wegen.
Es haben si auch die von Schaffhusen viler seltzammer zytungen berichtet, die si den üweren frylich auch zuͦgschriben.
Min herren berichtend auch si aller
dingend, die si habend.
Das fürnempst ist die bharrliche sag von des künigs Francisci tod, so minen herren von vil orten har zuͦ kumpt.
Was lärmans zuͦ Fryburg, wie si ein stür angstelt und starcke macht haltind, auch wie min herren morn ein bottschafft dahin und vilicht auch gen Soloturn senden werdind, davon wirt üch min bruͦder berichten.
Hütt habend si sonst auch minen herren gantz früntlich gschriben und sich bedanckt, das man si bricht aller handlung, zuͦ Nüwenburg ergangen, und das inen
sampt den Wallißeren ein tagleistung in ir statt gelegt, welcher sin wirt uff den 12. tag, wie man inn nempt, nechstkünfftigs jars.
Üwer letst schriben hab ich mim herren von Dießbach mittgeteilt.
Der dancket und grüßt üch; er ist willens gsin, üch selb zuͦ schriben; aber ich acht, er sige durch vile der gschäfften verhinderet, dann er über andere hütt verritten gen Basel.
Uß was ursach, mag ich nitt wüßen; suspicor tamen uxoris aut visendae aut ducendae gratia.
Er hatt mir auch die abgschrifft
des Gl[arner] schribens geben, welches ich üch hiemitt wider zuͦschick.
Es grüßend üch min herren gmeinlich all, besonders Haller, Hag, Vischer.
quęstores, Emanuel et alii; idem faciunt mater, uxor, socer, Musculus et fratres omnes.
Salvi sint, qui vobiscum sunt, omnes.
Bernae 14. decembris 1560.
                                                    H[allerus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino suo honorando et compatri charissimo.
