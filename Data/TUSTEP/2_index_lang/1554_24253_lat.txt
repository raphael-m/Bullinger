<nr>[24253]</nr>
<ae>Antonio Mario Besozzo an Bullinger</ae>
Chiavenna, 14. Dezember 1554.
Zürich StA, E II 365a, 552. / Orig.(Aut.)
Binas ab humanitate tua recepi literas, vir clarissime, quas
Locarnensibus per proprium nuncium mittendas curavi; ego
enim inprimis gratias ago omnipotenti deo pro tua erga
miseros Christicolas benevolentia, animi promptitudine ac in
illorum caussa diligentia et solicitudine. Reddat tibi deus
coronam iusticię, quemadmodum et strenum militem ac in
negocio Christi diligentem te constituit.
Rogo igitur humanitatem tuam ac magni[fi]cos dominos meos
Tigurinos, ne moleste ferant, etiamsi res non successit ex
sententia; sat enim est, quod pro viribus certarunt, quo
evangelium Christi promoveretur. Domini nunc est eventum
concedere. Quemadmodum nescimus, quid petamus, ita minus,
quid faciendum sit. Desinant, supplices oramus, crabrones
irritare,<f1>Adagia, ***.<fe> ne forte apud gentem male audiat verbum dei. Sat
est impietatibus non consensisse; dei enim est impios
impietatesque punire. Ne dubitent, dominus nobis in tempore
aderit; ipse solus novit suos a tentationibus eripere
facietque una cum tentatione eventum. Clementiam enim
dominorum nostrorum rogamus proclivi sanctorum
necessitatibus velle succurrere, si opus fuerit, in praesens
ut aliquot sedes apud vos aut Bernates habere queant, ne
incerti sedibus errare cogantur. Negocium autem hoc per
proprium Locarnensium nuncium alias coram senatu vestro
explicabitur. Tę tunc erit humanitatis, sicuti ad hunc
usque diem illis presto fuisti, ita ad finem quoque illos
benevolentia tua comitari. Vale. Clavenę  14.   10bris
1554.
T[uae] h[umanitatis] deditissimum mancipium
Antonius Marius Besutius.
Pietate, doctrina ac moribus clarissimo viro domino Henrico
Bulingero, Tigurinorum antistiti, domino meo colendissimo.
