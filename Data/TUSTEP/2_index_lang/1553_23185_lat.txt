<nr>[23185]</nr>
<ae>Johannes Haller an Bullinger</ae>
Bern, 18. September 1553.
Zürich StA, E II 370, 192. / Orig.(Aut.)
S.  Quamvis pauca habeam, quae ad te nunc scribam,
colendissime domine compater, tamen, quia hic se mihi
obtulit nuncius, per quem tu, si quid habueris, rescribere
potes, nolui eum omnino vacuum ad te dimittere. Nostrae res
habent ut prius. Ferebatur iuniorem Sabaudię ducem esse
submersum, sed nemo venit, qui hunc rumorem confirmare
velit, ideoque veremur, ne non sit verum. Ex Saxonia quoque
fertur marchionem Albertum denuo caesum ab Augusto, Mauritii
ducis fratre; sed quam sit hoc verum adhuc dubito. Ex
Augusta nihil certi habemus. De Anglia retulit mihi d. d.
Matthaeus Gribaldus, iurisconsultus Pataviensis, principem
illum,  qui filio suo regnum affectabat, de quo tu quoque
proxime ad me scribebas, capite truncatum esse et hoc certo
constare, alteram vero Heinrychi VIII. regis filiam,
Caesaris neptem, declaratam esse reginam piosque omnes in
magno versari discrimine, quod illa papisticis addicta
suspitionibus veterem idololatriam reductura videatur. Quod
sane summopere deplorandum; sed quoniam negotium ipsum non
humanum est, sed ipsius domini, illum effecturum spero, ut
mundus agnoscat non in unius hominis vita et persona vim
regni sui consistere, et spero tanto gloriosius veritatem
emersuram, quanto gravioribus calamitatum procellis nunc
mergi videtur.
Refert idem Corsicam, Genuensium insulam ditissimam et tres
munitissimas urbes habentem, a Turca occupatam et Genuenses
in magno versari periculo. Inter exercitus Pedemontanos
induciae sunt constitutę; putant multi praeludia esse
futurę pacis inter Caesarem et Gallum, pro qua valde
cardinales quidam laborant, qui cuperent hos monarchas
unitos, ut Christi veritatem tanto facilius supprimere
possent. De nostris ex Picardia nihil habemus.
Genevę seditio gliscit adhuc. Exulceratus .......
