<nr>[40030]</nr>
<ae>Margaretha Adlischwyler an Bullinger.</ae>
Rheinfelden, 27. März 1570.
Zürich StA, E II 441, 476. / Orig. (Aut.)
Erwirdiger, hochgelertter, insunders lieber herr und
schwager, mein früntlichen gruͦß seye euwer erwirde
allzeitt
zuͦvor. Fürgeliebtter herr und schwager, eüwer und all
eüwers volcks gesundheitt wer mir ein grosß fröüd zuͦ
hörren. Umb mich und mein Anelin statt es nach also in
unsserem blöden wessen; gott der herr wölle unß gesunttheit
geben nach seinem weillen. Und, lieber herr und schwager,
eüwer artzney, die ir mir meinem Aneli geschickt hand, die
han ich im ingeben, und seind 3 groß würm von im gangen, das
es jetz, gott sey lob, ein wenig ruͦw hatt, aber geheblt
seych nach veil zeytt wie vor, das ich gedenck, es habe nach
me bey im. Und ist mein gar frünttlich bitt an eüch, ir
wöllen mir me der zuckererbslin schicken; dan es lieber
innimbt weder die andere artzney, und wölles dissem man
geben, der eüch den brieff von mir bringt; der wirtt eüch
geben, waß sey kosten von meinenttwegen; dan ich es im
redlich widergeben wil; dan er ist mir ein guͦtter fründ.
Er ist mins vetter Hans Jacobs zuͦ Louffenberg schwager; dan
ich bey mir keine überkoumen kan. Han ouch befollen, das
m[an] mir von Bassel söll bringen; kan man mir ouch kaine
üb[er]kunnen. Der allmechttig gott wölle euch und all eüwer
volck in grosser gesunttheitt erhaltten, und gruͤssend mir
sey alle samen.
Dattum Reinfelden den  27. tag mertzens im 1570. jaa.
Mein Anelin laß eüch als sein hertzlieben vetteren und all
seine lieben vetteren und bässenen, die kleinen und die
grossen vast gruͤtzen.
Eüwer erwirde dienstwillige
schwester Margrett, Hanns Adelschwillers
selligen verlassne wittfrouw.
Dem erwirdigen, hochgelertten herren meister Heinrich
Bullinger zuͦ Zeürich, meinem lieben herren und schwager,
zuͦ hanndenn etc.
