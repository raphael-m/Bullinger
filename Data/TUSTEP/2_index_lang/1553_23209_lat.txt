<nr>[23209]</nr>
<ae>Johannes Haller an Bullinger</ae>
Bern, 19. Okotber 1553.
Zürich ST AE II 337, 592. / Orig.(Aut.)
Ep.Calv. 1833 (XIV, 647f)
S.  Gratias ago tibi maximas, colendissime et charissime
domine compater, pro tua diligentia, qua effecisti ut
responsum vestrum Genevatibus datum mature satis et in
tempore receperimus. Nostrum vestro omnino convenit, idemque
modus in respondendo servatus. Exposuimus senatui nostro
(sic ab illo iussi) articulatim errores Serveti primarios.
Quibus auditis adeo infremuerunt omnes ut non dubitarem, si
in vinculis ipsorum detineretur, quin exureretur. Quoniam
vero materia erat illis parum intelligibilis, voluerunt ut
nos privato scripto senatui Genevensi responderemus.
Addiderunt ipsi quoque pro se scriptum, quo serio hortantur
Genevenses ut pestem hanc sic tollant, ne vicinus ager
nostratium hac quoque per ipsorum negligentiam inficiatur.
Fit enim hoc plaerumque, ut quę Genevę turbę
intricantur nobis tandem sint exedendę, cum extra ipsorum
moenia in ditionem urbis nostrę erumpunt. Ideo serio
fuerunt admoniti. Nostrum vero responsum, quoniam vestro
consentit per omnia, non opus est ut mittam. A Sulcero nihil
accepi. Responsionis autem vestrae exemplar per Fridolinum
missum d. Blaurero transmisi, uti iusseras. Expectamus nunc
eventum. Quod res novas attinet, nihil plane habemus.
Musculus a Pistorio sollicitatur, ut vocatus a landgrafio in
Hassiam commigret; sed non est periculum, ut a nobis
avellatur. Videt enim nunc, quid sibi, si in Angliam
profectus fuisset, contigisset. Salutat is te cum suis
omnibus. Facit idem mea uxor, quę salva et incolumis huc
rediit, cuius nomine tibi magnas ago gratias pro humanitate
et beneficentia illi praestita. Faxit dominus, ut rependere
possim. Salvi sint omnes tui. Bernę  19. octobris 1553.
Gervasii responsionem habebimus, quam primum fieri possit.
Ioannes Hallerus, tuus ex animo.
Clarissimo viro d. Heinrycho Bullingero Tigurinae ecclesiae
pastori fidelissimo, domino et compatri suo venerando.
                            Zürich.
