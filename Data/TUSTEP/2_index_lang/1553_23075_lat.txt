<nr>[23075]</nr>
<ae>Raphael Sailer an Bullinger</ae>
(Beilage zu 27. Mai 1553.)
ZÃ¼rich StA, E II 346, 283. / Orig.(Aut.)
Staphylus vel Strophilus ille Plautinus, quum ab urbe
Pragensi sex adhuc miliaribus curru vectus abesset, sereno
coelo prope lucum aliquem exiguum tempestas extrema repente
exoritur et aurigam eius anteriori equo insidentem fulgure
ilico petit. Exanimis ille equo procidit, quum etiam ille
equus, dextra manu quem ad temonem gubernabat, in terram
prostratus iaceret. Staphylus cum scriba vix se colligens
aurigam nonnihil a psycholypsia redeuntem, media tamen
corporis parte tabe seu apoplexiae simili stupore consumptum
currui aegre imponit ac ad proximum pagum proficiscitur. Ibi
affinem suum d. d. Ioannem Hessum iureconsultum in hospitio
offendit, cui detegit historiam universam sperans fore, ut,
qui condoleret ei, amicum deprehenderet. Is vero quum Saulis
exemplum Staphylo obiiceret eumque ad constantiam, quae viri
integritas est et prudentia, hortaretur, furibundus
sycophanta in haec verba adversus eum prorumpit inquiens:
"Tu semper hactenus es adversatus mihi. An vero nescis haec
ratione naturali contingere posse? Quinimo, ni tanta fuisset
erga me clementia divina, quidni putes iram dei alias eandem
in me excandescere debuisse, quae et aurigam meum
oppressit?"  Tandem, quum apud transfugam vir optimus ille
neque monitis nec hortatu quicquam proficeret, obturatum
corde et maiori supplicio dignum indignabundus, et huc ad
comitia quum legatus adpulisset, intrepide cunctis
explicuit. His porro fidem adhibere potes, mi
praestantissime domine Bullingere, quoniam res tota iam
adhuc tribus septimanis palam in confessu esse apud nos
coepit. Salutem toti ecclesiae et collegio vestro, S.P.
domino Gesnero caeterisque singulis et omnibus.
Humanitatis tuae per omnia observantissimus
Raphael Seiler, iur[is]consultus.
[Adresse fehlt.]
