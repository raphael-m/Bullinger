<nr>[23272]</nr>
<ae>Bullinger an Jean du Fraisse</ae>
Zürich, 21. Dezember 1553.
Zürich StA, E II 365, 175ff.
Gr. I,  S. 345f.
S. D.  Ipse mihi Gallitius sua sponte retulit factum se esse
Rizii interpretem. Proximis ergo meis admonui hominem,
videat, quid agat, atque utinam meam tibi exhibuisset
epistolam! Imo, ne quid apud te dissimulem, monui Rhetos
fecisse consultius, si ab initio etiam a regis abstinuissent
foedere atque ita sibi suam retinuissent libertatem integram
et illibatam, id quod tum diligenter monuerim, cum adhuc in
consultatione esset, foederene conveniat coalescere cum rege
an non conveniat. Quoniam vero cum rege sacramento etiam
interposito pepigerint, iniquissimum fore porro violare
fidem sacramento confirmatam, nisi forte commoda et honesta
aliqua ratione bonaque cum regis gratia ad avitam libertatem
pertingere possint. Caeterum hoc adeo non querere Rizium,
qui potius cogitet et perfidos reddere Rhetos novisque et
aeque periculosis aut etiam deterioribus implicare nexibus
aut certe dissidio inter Rhetos excitato ipsorum magno malo
domini sui salutem quaerere atque ea in re ut aulicum et
vere vertumnum pertinacissime domini sui negocium, non
Rhetorum pacem et incolumitatem agere etc. Adhaec respondet
ille postremis suis literis 18. huius datis desiisse se
agere interpretem et ideo literas eius pro more oblatas
remisisse etc. Quamquam vero nunquam quicquam in meis
literis de huiusmodi negociis tecum egerim, quia tamen video
te Gallitii facto admodum esse commotum, ut tranquilliore
fruaris animo, tibi, inquam, in bonum haec scripsi hactenus.
-     Quod reliquum est, memini probe, quid divus
apostolus Paulus vocet <gr>logiam eiV touV agiouV</gr>,
collectam et contributionem in sanctos, nimirum evangelii
causa exules atque extorres, denique persequutorum sevitia
omnibus exutos facultatibus iamque esurientes inediaque
quasi pereuntes. Insuperabilis enim Iudęorum sęvitia
odio Christi servatoris inflammata tantum non in confessores
nominis Christi insaniebat, in Syria maxime ac in ipsa
Hierosolymorum urbe, in qua propemodum rerum potiebantur.
Plures ergo tum ecclesiae dabat exules Iudęa quam ipsa
Roma. Quam ob rem Christi apostolus Paulus a Romanis, ut
videre est in cap. ad Roma. 15., petebat pro miseris et
persequutione oppressis subsidium. Hoc ipsum postulabat et a
Corinthiorum ecclesia, sicut legimus 1. Cor. 16. et 2. Cor.
8. et 9. cap. Ibi, inquam, diserte collectae in sanctos
meminit. Hic vero nec tibi, mi domine, neque ulli laudem
praeripuero. Laudem merentur apud deum et homines, quicunque
suis facultatibus extorres propter Christum iuvant, et
sperare omnino licet fructum, et uberem quidem illum, ex
beneficentia et liberalitate ipso salvatore nostro dicente:
"Qui recipit iustum nomine iusti, mercedem iusti accipiet"
et "Quicunque ad bibendum dederit uni ex pusillis his
poculum aquae frigidę tantum nomine discipuli, amen dico
vobis, non perditurus est mercedem suam." Proinde, etiamsi
tu nihil erogaveris, in hoc autem totus fueris, ne illis,
qui in Gallia vere in Christum credunt, opes eripiantur et
eiiciantur in exilium, plus te erogavisse putavero, quam si
eiectis multas partiaris myriades sestertiorum. Haec syncero
animo tibi, colendo domino meo, scribo, ut praeveniam tuam
responsionem et hac parte illa te levem molestia. Neque enim
existimabis me prolixas a tua humanitate literas postulare.
Satis mihi fuerit, si capita modo rerum, quod te facturum
porro dicis, consignaveris. Vale in domino servatore nostro,
qui faxit, oro, ut hic annus foelicissimus tibi auspiciis
ineat et multo exeat foelicioribus. Tiguri,  21. decembris,
anno 1553.
T[uae] p[raestantiae] deditus H[enricus] Bullingerus.
[Adresse fehlt.]
Kopie. Von Ludwig Lavater geschr.
