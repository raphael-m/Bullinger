<nr>[18104]</nr>
<ae>Béat Comte an Bullinger</ae>
<od>Baden, 19. Mai 1548</od>
<vo>Autograph: Zürich StA, E II 359, 2835 (Siegel....)
<dr>Ungedruckt</dr>
<re>Regest
</re>
<tx>S. per Iesum dominum.
^$Scripsi non ita pridem vobis omnibus de eo, quod iampridem
moliri mihi visi sunt nostrates aliquot carnivori, eamque ob
rem rogavi vos vehementer, id ut daretis operam ne tandem
perficere possent, quod magnam aliquando ecclesię Christi
perniciem allaturum esset. Itaque sensi non omnino inanes
fuisse literas meas, quandoquidem senatus noster Bernensis
iam in aliquot scelerosi huius et perversi dogmatis
assertores animadvertit, idque, quantum ego mihi persuadeo,
a vobis monitus egit cordatius et alacrius. Verum, quoniam
non a capite coepit percuti hydra haec, magnum vos opere
pręcium facietis, si denuo unum atque alterum eorum, quos
pio et docto zelo teneri non ignoratis, literis vestris,
seriis quidem illis et tali argumento dignis, monueritis,
nimirum ut fontem ipsamque malique huius apud nos originem
pervestigent, Lausannam adeant inibique de illis inquirant
dilligentius, qui primum pestiferam illam doctrinam
attulerunt, qui postea allatam foverunt et in vulgus
spargere conati sunt, et hęc omnia modis mirandis
magnoque sanctimonię prętextu. Nam quin ita sint
comparati, ut omnia potius simulare ac dissimulare in animo
habeant quam loco cedere sperantes se, donec in republica
nostra tolerabuntur, sementem semper uberiorem impuri suo
dogmatis posse facere fermentoque illo massam dominicam
contaminare, magna est adhibenda cautio, ne, qui tales sunt,
ferantur in posterum. Abiurare autem, quantum ego intelligo,
nulla illorum plerisque erit religio, ut eo modo impetrata
adhuc concionandi libertate, secreto ea in populum
disseminent, quae palam profiteri neque audent set neque
illis tutum est. Quamobrem te per eam, quam domino
redditurus es rationem obsecro atque obtestor, Bulingere
doctissime, omnem ut in id operam tuam atque industriam
colloces, quos nosti ex nostris senatoribus synceram magis
tueri doctrinam, literis tuis sępius et diligenter
moneas, ne eam pestem diutius in suo populo grassari
patiantur. Quod simul ac perfeceris, existimato te et magnum
cultum deo et eius ecclesię operam nunquam poenitendam
prestitisse.
^$Vale semper beate cum sanctissimo fratrum tuorum collegio.
^$Badis Helvetiorum 14. calendas Iunias 1548.
<un>Tuus tanquam frater Beatus Comes Donzarensis. Hae meae
literae neque priores illae, quas ad vos scripsi, non sunt
aliquibus ex nostris communicandę.
<lz>[Adresse] Vigilantissimo atque doctissimo ecclesię
Tigurinę pastori domino Heynrico Bullingero, domino mihi
summe colendo.
