<nr>[29061]</nr>
<ae>Matthieu Coignet an Bullinger</ae>
<od>
Solothurn, 20. April 1559.
<vo>Zürich StA, E II 368, 416. / Orig.
(Aut.)
S. Heri tuas recepi literas scriptas 17. huius mensis.
Videbis conditiones pacis ad me ab amico missas, quarum participes facio dominos et senatum amplissimum.
Eos etiam oro, ut non moleste ferant, si solita pensio illis serius solvatur, quam putaveram, quia rex vult dimittere militem extraneum, qui onere immenso illi est, et quia humanus animus vix potest quiescere et pacatiora sequi consilia.
Multi somniant et scribunt multa de cogitationibus principum; sed dominus est, qui illorum consilia
moderatur et convertit omnia ad suam gloriam et salutem suorum et continet ac reprimit furores hominum.
Quod attinet ad causam hospitis Ciconie, per me non stabit, quominus sit in tuto et maneat eius posta aliis eiectis et abl tis.
Nihil adhuc certi possum polliceri; sed que potero et intellexero, tibi signifficabo.
Vester legatus, qui est in comitiis Augustanis, die 13. huius mensis et alii legati pransi sunt cum legatis regis et bene valent.
Non bene convenit inter omnes de articulo
religionis.
Scis ob inducias factas cum Turca multos recusare pecuniam.
Rex Bohemie in id regnum a Cesare mittitur, ut pecuniam postulet; idem urget in Austria archidux Ferdinandus.
Maguntinus et Treverensis ibi sunt; dux Wirtembergensis in thermis valetudinem curat; Palatinum excusant curę electoratus recens oblati, Clivensem ducem imbecillitas valetudinis, nescio quid Coloniensem.
Saxonici principes ob Moscovitam, qui Livonie bonam partem occuparunt, adesse non possunt.
Electoris marchionis
Ioachimi filiam in matrimonium ducit dux Luneburgensis; ad eas nuptias vicini conveniunt.
Magnas parat copias imperator Turcicus, ut filium minorem natu Baiasetum invadat et opprimat, qui patri inobediens strangulavit suum gubernatorem et alios.
Est in exercitu cum triginta millibus equit     et multis peditibus et bombardis et fingens fratrem ag[g]redi vult fieri dominus Egipti.
Deus permittit furias et demones vagari per mundum, ut infideles torqueant, cum interim boni fruantur pace, quę
superat omnem intellectum, etiam in mediis procellis mundi.
Filium tibi commendo et d.d.
Martiri et Galtero et me illorum precibus.
Bene vale et nos, quod facis, ama.
Sol[uturi] 20. aprilis.
                                                Tuus ex animo.
Commodius erit, ut hospes filii vestimenta, que indicaverit necessaria, illi comparet.
(Von a.Hd.)  Domino Henrico Bullingero, ecclesiae Tigurinae pastori vigilantissimo.
^$Tiguri.
