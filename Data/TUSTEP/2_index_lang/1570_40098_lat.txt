<nr>[40098]</nr>
<ae>Tobias Egli an Bullinger.</ae>
Chur, 6. November 1570.
Zürich StA, E II 376, 254 und E II 377, 2487.
Gr. III, S. 221 - 226.
S.  Ultimas tuas accepi, reverendissime domine, tuamque
excusationem d. consuli amplissimo legendam exhibui, qui
certe mecum non frustra miratur te multis modis oneratum et
afflictum scribendi tamen munere non supersedere. Cogor
autem aures tuas, imo animum senatus consulto nostro
adversus Ganthnerum cognito nonnihil exhileratum, de integro
gravissime vulnerare. Serio quidem dimissus fuit, sicuti
exemplum decreti de manu d. consulis, qui in scribae gratiam
composuit primo, descriptum ipsique Ganthnero per publicum
statorem transmissum abunde testificari poterit. Non autem
sine causa alius electionem in reditum d.d. consulum
suspendere Ganthneri fautores voluerunt; interea enim
temporis malis artibus imbuti astutissima consilia
comportarunt Ganthnerumque sponte sua alioquin currentem
incitarunt, ut omnem rei eventum totamque causam senatui et
civibus, id est frequentissimo magistratui numero 70 virorum
constanti, conquereretur sperans se hoc extremo conatu
suprema quaeque impetraturum. 3. ergo novembris, cum iam ex
comitiis reversi essent domini consules, praeter morem
patrium in maximum senatum Ganthner[us] chartaceis telis
bene, ut sibi videbatur, munitus ingressus est. Multis
conquestus est de iniuria sibi facta et concionibus suis a
malevolis ex odio et invidia in pravum sensum detortis: se
nec ita unquam sensisse neque in hunc modum, sicuti sinistre
quidam interpretentur, sentire adhuc hodie; fieri et
perverti sibi omnia et dicta et facta ex odio et zelo
maligno. Simul autem (subit proverbum: Malum consilium
consultori pessimum), dum se purgaret sibique ipsi
contrarius esse inciperet, e sinu deprompsit longissimam
chartam, in quam mille diversorum patrum sententias de non
puniendis haereticis coniectas tragico clamore temereque
effudit. Adduxit Augustinum, Hieronymum, Tertullianum et
cumprimis praestigiatorem Brentium, qui  hominibus coelum
cum inferis miscuit et obscuravit; hunc mirificis elogiis in
astra usque adeo evexit, ut post illum omnes nostrae
tempestatis viros longe doctissimos et sobrios odiose
perstrict[os] reliquerit. Brentii argumenta elumbia, quae
tractat in libello quodam, in quo quaestionem illam, num
magistratus iure possit occidere anabaptistas, ex professo
agitat, prope omnia recitavit miroque clamore et insano
eiulato locum de zizaniis non eradicandis ad taedium usque
omnium repetiit: Audite verbum domini clarum et expressum:
"Ne extirpetis, ne evellatis" etc. audite, inquam etc. etc.
His absolutis operam suam toties sponte denegatam iterum
obtulit seque civem esse crebro inculcavit, quasi hominis
exteri gratia (quod nemo expetit) minime, licet erret et
seducat alios, eliminandum aut amovendum; ad minimum autem
spacium unius horae clamando contrivit. Egressus sententiam
foris non exspectavit, ita arroganter de se sentit, dandam,
sed ocyus cum stomacho, quem tamen egregie refrigeraverat,
domum sive in aedes soceri sui se contulit, sperans nimirum
eo omnium animos flectendo intempestiva loquacitate sua
compulisse, ut non modo sit restituendus, sed precibus aut
pallio etiam trahendus. Quid autem? Quandoquidem turbas
excitare non veretur et perfrictissima fronte senatum
minorem, patres scilicet conscriptos, pudefacere conaretur,
quod scripto talem sententiam illi decrevissent, qua
concionandi munere domi forisque prohiberetur, tandem
amplissimus d. consul, quem Gantnerus maxime suspectum habet
illati damni, quod sibi ipsi intulit, eiusmodi medecinam
repperit et suasit, ut mihi mandaretur sex aut septem
fratres, quos maxime idoneos huic negocio censerem, ex
Foederibus Tribus evocare magistratus sumptibus, quorum
opera et consilio quaestio illa diligenter excuteretur
verumque eliceretur et victus veritati Gantnerus cederet
erroremque suum relinqueret. Cuius consilii et sententiae
pars potior et longe maior senatus extitit; plures tamen et
tres eximii, homines tamen Epicuraei, medicinam istam
aversati Ganthnerum posthabitis omnibus restitutum voluerunt
officio; quos certe non puduit se ipsos mendacii et
levitatis exemplo carentis crimine condemnare, qui serio
adeo prius dimissum tam impune receptum velint. Volunt
anabaptistas eiectos; interim fautores et patrones eorum
retinere summo studio contendunt. Ideo autem contendunt,
quod Gantneri opinio ad fidem neminem cogendum esse
Epicureis et hominibus atheis pulchre applaudit et arridet,
quod certe pro suggestu ex occasione contextus Iulianis
quibusdam aperte obieci. Vesperi eius diei, quo pedibus itum
est in hanc sententiam, ut convocatis quibusdam fratribus
diiudicaretur sacris literis, num quisquam ob fidei causas
urgendus aut puniendus sit nunque Frellus noster sit
revocandus et tolerandus impune necne, ipse Ganthnerus ad d.
consulem W[illium] se conferens reliquam stipendii sui
summam exposcit et, quasi solius eius causae gratia
accesserit, arroganter prae se tulit. Tum d. consul senatus
et civium maiorem sententiam illi aperire, utque meliorem
mentem indueret, ad frugem revocare, precibus instare, ne
ita temere in receptam confessionem tumultuaretur; spectare
eiusmodi pertinaciam ad motus et turbas civiles, quibus in
mundo nihil miserius nihilque sit perniciosius. Gantnerus -
nescio quam bene Brentio suo fidat - statim ad cognitum
dominorum decretum respondit: 'Ego non opto mihi
synodum congregari, neque debent res eiusmodi fidei
suffragiorum humanorum multitudine superari et vinci.
Unusquisque peculiarem loci alicuius sensum sibi affingit;
quem si multi etiam alii teneant, me statim multitudine
nimirum sua, non veritatis testimonio, debellabunt. Et quis
iudex futurus esset disputationis?[  ]Quasi
vero, [respondit d. consul, ]verbo dei iudice
destituamur! [Regessit:] Siquidem autem Thobiae id
muneris datum sit fratres convocandi, vocabit ille eiusmodi,
qui modis omnibus sibi placent'etc. Multis, sed frustra
cum illo egit; detrectat enim se synodo subiicere, metuens
ne postrema fiant deteriora. Nihil se peccasse in
confessionem Tigurinam denuo regessit, ubi d. consul:
'Quid tu, mi Gantnere, loquaris, quaeso, penitius
cogites. Nescis anabaptistas secundum confessionem illam non
fovendos, non deffendendos?' Regerit homo arrogans:
'Non miror Tigurinos odium suum in anabaptistas
confessioni huic inseruisse; ab initio enim reformationis
insontes homines anabaptistas supplicio etiam affecerunt et
vita privarunt. Propterea, cum prius tantam severitatem in
ipsos exercuerint, non potuerunt nunc prae pudore ab
insectatione illorum manus abstinere, sed in confessione
aliis quoque persequendos bonos eiusmodi homines
propinarunt, ne videlicet ipsi Tigurini ab initio praeter
officium fecisse videantur. Ecce, quibus calumniis Tigurinos
homo ille premat et quid animi habeat. Cum Brentianos et
Tertullianos, id est ad haereticos defficientes tantopere
celebret, qui confessioni receptae omnibus modis repugnant,
solis Tigurinis maledicit, quorum confessioni ipsemet
Gantnerus, ut liber et codex synodalis perhibet, olim sua
manu subscripsit. Respondit d. consul: non Tigurinos modo,
sed et d. Bernenses et multos alios primates anabaptisticos
errores non ferre; imo in modo peractis comitiis Davosii
celebratis a Tribus Foederibus decretum illud de extirpandis
et eiiciendis sectariis renovatum et confirmatum esse.
Respondit: non posse se salva conscientia hoc dogma
recipere; propterea recte se docuisse: ad fidem neminem
esse cogendum;
Frellum revocandum et impune ferendum, nihil egisse exilio
dignum; tolerari multo nequiores intra moenia etc. Post haec
recessit a consule. Ubi recessisset, me statim (utpote rerum
omnium ignarum) per ancillam ad se vocat d. consul, quidque
actum sit quantisque artibus et viribus lupum restitutum
voluerint. Mirabar certe Ganthnerum adeo impune amplissimo
senatui ausum fuisse illudere et iniustae sententiae
condemnare. Placuit, ut, quamprimum senatus iterum habebitur
(habebitur autem post mercatum demum), Gantneri repulsam
proponat, diffidentis nimirum causae suae, et statim post
denunciationem illam alium eligendi curam habeant. Cum autem
d. Pontisella, qui nunc resipuit et partes nostras acriter
deffendit conscientiae testimonio victus, decumbat
mercatusque noster sit prae foribus, consilio amborum fiet,
ut reiiciatur hoc, quicquid est negocii, post mercatum. Si
alium (siquidem Gantnerus fratrum iudicia abhorret et
spiritus sui patefactiones et oracula somnolenta adorat)
eligent, neminem vocabo; si autem nova monstra alent et vi
aperta aut artibus restituere G[antnerum] voluerint,
convocabo plures fratres et iis de causis (ut nuper
scribebas) senatum nostrum solicitabo, ut scribat ad vestrum
amplissimum senatum et roget, ut mittat aliquem ex choro
vestro nostri colloquii testem et superintendentem. Sed
scio, quid futurum. Non deerunt, qui statim oggannient:
'O, quid Tigurinos accersimus? Caretne Rhetia doctis
viris, qui litem hanc dirimant?' Sed scurras eiusmodi ne
curemus. Incumbam totis viribus, ut evocetur unus aut alter.
Interim omne ecclesiae onus cervicibus meis incumbit, et si
saltem aliquam contrariae sententiae et opinionis mentionem
ex officio facio, statim excipior a Ganthneri fautoribus:
'O, peregrinus ille civem nobis deturbabit officio, urbe
expellet? Potius civem retineamus hominemque externum et
inflatum reiiciamus.' Sequuntur hinc contentiones
rixaeque frequentes inter viros et mulieres inter se
disiectas, adeo ut parum absit, quin ad pugnas spectent
multorum licentiosae obtrectationes. Hoc vere dixero: si
Gantnerus recipietur nec publice retractaverit et
resipuerit, in officio esse ego non potero, utut paterne
moneas, ne cogitem de decessu in ecclesia tam perturbata.
Prodere veritatem nolo nec debeo. Si ingenium ille
obtinuerit, ego vero diversum docuero, res spectabit ad
arma, quod ex multis indiciis colligere nunc etiam non
difficile possum. Potius cum gratia vestra abibo quam
dissidii intestini autorem me (ut putent alii) praebere.
Excitat turbas non ipsa veritas, sed latro ille Ioannis 8.
depictus. Non autem dimittent G[antnerum] isti homines; ergo
extrudar ego. Toties etiam sugillat Tigurinos homo impudens,
ut responsioni et excusationi iustae occasiones locupletes
dederit. Quid autem tibi videatur de libello Brentii,
quaeso, fac mature sciam. Haec media nocte.
E II 377, 2487:  Curiae ocyus 1570. 6. novembris.
Ignoscat mihi tua reverentia; nam quae celeriter scripsi
somno oppressus, recognoscere non potui. Dominus Iesus te
patrem et mecoenatem nostrum in sui suaeque ecclesiae
honorem conservet quam diutissime incolumem.
Salutat te d. consul uterque  d. Pontisella, d. Bonettus, d.
polytarcha et d. Balthazarus, olim summus tribunus, nunc
senator tribuno summo excellentior.
[1. P.S.]
Scribebam alias de quibusdam in comitiis peractis. Electus
est d. consul Willius in commissarium, qui praesunt
rationibus in provinciis Italicis. Bene erit Italis
pastoribus ex viro principe tam pio et iusto. Demandata his
quoque est commissariis, quorum sunt 9, ut legem patriam
sequentes iuniores monachos ex cloaca Morbenniense extrudant
senioque confectos paulatim decrescant, quo tandem stabulum
istud repurgetur suis sordibus. Sed vix hoc erit, cum semper
apponant et subornent novos, si qui ex numero desiderantur.
-    Iuvit et episcopus in gratiam Bor[r]omei, ut exules
Mesauci expellantur. Scripserunt ad proceres vallis; sed
defendunt se probi viri Trium Foederum diplomate, quo tutum
illis est haerere. Certum est episcopum nostrum scripsisse
blande occinit ut vulpes corvo pro caseo consequendo. Non
possum plura.
Tuae dominationi
subiectissimus Thobias Iconius.
[2. P.S.]  Quaeso, quid tua reverentia ad novas istas
impiorum hominum artes, quibus lupum ovibus praeficere
enituntur, consi[li]i coeperit, communicare haud gravati[m]
velis, si prae valetudine possis.
Clarissimo viro d.d. h. Bullingero, Tigurinae ecclesiae
doctori absolutissimo et primario, d. suo singulari fide et
observantia colendissimo.
An h. pfarrer zuͦ Zürych zum Grosen Münster.
