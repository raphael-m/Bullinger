<nr>[33103]</nr>
<ae>Die St. Galler Prediger an Bullinger</ae>
(St. Gallen), 2. August (1563).
Zürich StA, E II 441, 25.
Autograph von Johannes Kessler.
Der herr sye mitt uch sampt unserem fruntlichen grutz etc.
Eerwirdiger herr und bruͦder, wir konnend uch mitt kurtzem und in
yl ze schriben, diewil doch unß gwiße bottschafft an uch ze
handen ist, verhaltenn, das an pfarr im Turgow, Sumbri genamt,
ires predicanten entlediget und die kilchgenoßen der pfarr in
umbsechung und nambsung aines anderen seelsorgers kommend sind
unnd erwelt unnd angenommen habend ainen, der an zittlang in
ainer pfarr im land Appenzell, die Gruͦb genant, geprediget hatt,
der unsers capitels ist unnd von uns gen Sumbri gefürderet, ist
von Zurich burtig, heist herr Christoffel etc.
Nun jetz gestert
verschinen sonnentags hatt er alda gepredget und vermaint, er sye
angenomen und bestett; ist zuͦgefaren der chorherren von Costentz
amptman und wil kurtzumb der kirchen zu Sumbri ainen ufftringen
mitt gwalt, haist her Georg, welchen wir us vilfaltigen ursachen
und besunder sines ubermuͦttigen lebens halben und och zum tail,
das wir der leer und verstands halben unser relligion vil
unverstand by im besorgend, wie er dann aines meßpfaffen son ist,
uß unserem capitel ußgeschloßen haben, welchen wir zuͦ vor anfang
uff besserung geduldt habend.
Und diewil nun dißer fal uns
beduret unnd aber nitt werren nach darwider thuͦn kunnen dann
anruͦffen getruwe herren unnd frund, habend wir aber unser
zuͦflucht zuͦ uch, was ir thuͦn konnen, wie wir vertruwend und ir
in sollichem willig und gern thund, das ir uweren radt und hilff
darzuͦ thuͦend, und am maisten, ob er villicht gon Zurich uff das
examen gewisen wurde, das ir dannecht zuͦvor etwas hievon durch
und wissen tragen mogend und darnach mitt mer bericht sinethalben
ze handlenn.
Das wellend ir in sollicher il bas wissen ze
verston, dan wir wil ze schriben; dann in dißer stund sind wir
des handels erst bericht worden.
Gott sye mitt uch.
Geben uff
montag den  2. augusti.
                      Wir die diener der 2 kilchen Christi zuͦ
Sant Gallen
                                             u[wer] alz[it]
willig[e].
Clarissimo et doctissimo viro d.
H. Bullingero, Tigurinę
ecclesiae doctori, domino suo observandissimo.
