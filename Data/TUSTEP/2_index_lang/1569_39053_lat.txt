<nr>[39053]</nr>
<ae>Bullinger an Johannes Kessler.</ae>
Zürich, 13. August 1569.
St. Gallen X, 17. / Orig. (Aut.)
S. D.  Valde te oro, Kesslere, domine colende et frater
charissime, ut digneris has meas literas per aliquem vestrum
mercatorem notum vel amicum transferri Augustam
Vindelicorum; commode enim hoc fieri posse arbitror.
Quicquid in hanc rem impenderis, bona fide restituam. Valeo
nunc utcunque per dei gratiam, a qua quotidie expecto
meliora; mense enim maio et iunio graviter decubui; nunc
tamen dei auxilio iterum munus meum obeo.
Exercitus papae in Gallia fusus est a nostris et prope
caesus ad internetionem. Accepisse aliam quoque cladem
dicitur rex, qui quanquam bona pars Galliae vastata laboret
inopia annonae et saevissima peste, nihilominus tamen de
novo bello et maximis copiis comparandis cogitat. Petit ab
Helvetiis 6000, a Rhetis 4000 militum. Non est igitur, ut
amplius miremur Pharaonis insuperabilem duritiem; nesciunt
Pharaonica ingenia quiescere nisi in fundo Rubri Maris. Cum
Davide itaque clamo ad dominum: "Dissipa domine gentes, quae
bella volunt.             Claronenses 8 huius in publicis
comitiis decrevere nullum Salodurum mittere legatum nec
ullum regi dare militem. Insanire eos oportet, qui nunc in
eum locum abeunt militatum, ubi pestis grassatur, inopia est
annonae et summa omnium rerum caritas, fames et pernicies,
praesertim nunc dura imminente hyeme. Haec, haec sunt
condigna iis praemia, qui foedera percutiunt cum impiis
regibus et regum amicitia et pensionibus ditescere volunt,
atque utinam non tantum corpore, sed et anima pereant.
Oremus dominum, mi domine et frater, ut dominus incendium
hoc rore gratiae suae dignetur extinguere; alioqui vereor
nos quoque huic involvendos conflagrationi. Dominus nostri
misereatur.
Vale.  Saluta filium tuum, dominum meum colendum, et
ministros, fratres meos dilectos.
Augusti  13. anno 1569.  Tiguri.
Bullingerus tuus.
Ornatissimo viro d. Ioanni Kesslero, ludi literarii apud
Sangallum moderatori, domino meo honorando et fratri
charissimo.
An herren schuͦlmeister Kesslern zuͦ Santgallen.
