<nr>[19285]</nr>
<ae>Johannes Birckmann an Bullinger</ae>
<od>Köln, 20. Oktober 1549</od>
<vo>Autograph: Zürich StA, E II 338, 1483.
(Siegel...)</vo>
<dr> <dr>
<re> </re>
<tx>Anno 49 adj 20. octobris ex Colonia.
^$S. P., ornatissime Bullingere, tuas literas D. Floriano
tradidi; ab eo autem tempore illum non vidi; abiit insalutatis
omnibus. Accepit a mea uxore nonnullos daleros, quos reddituros
Franckfordiae pollicebatur; preterea dedi ego illi mutuo
nonnullos coronatos ante aliquot menses, quos nondum solvit; nos
hic illius statum et ingenium satis mirari non possumus.
^$Audio D. protectorem Angliae captum cum nonnullis aliis magnis
viris a consiliis; deus avertat hoc malum; nondum enim perlatum
est ad nos certum nuncium.
^$Avide expectamus consensionem D. Calvini in re sacramentaria.
Reverendissimus noster verus adhuc in religione vera perseverat,
et illius frater senior, qui fuit Monasteriensis episcopus,
relictis iam omnibus beneficiis ecclesiasticis suo succo vivit
quiete. Resalutant tuam dominationem ceterosque omnes illi duo
pii et veri principes. Si per otium tuae dominationi integrum
esset, cuperem tuas ad illos literas consolatorias. Medmannus
apud nos fuit; est a secretis comitissae Phrysiae et Emdae,
valde mirabatur tuum silentium. Indica D. Pellicano me nihil ex
Phrysia accepisse.
^$Caesar utitur suo ligno Bruxellae restitutus sanitati venturus
Spiram. Princeps Hispaniarum inauguratur in partibus Brabantiae,
Hollandiae, Gelriae; num Coloniam venturus, incertum est.
^$Desydero tuam operam in imprimenda Biblia Anglicana; nam
plurimum valet et valebit tuae exhortatio ad nobilem illum
Anglum, qui apud vos est. Sunt, qui dolent de rumore Anglo.
Utinam optimus maximus ab illis averteret hoc malum. Si verus
est rumor, periclitabitur vera religio; deus tamen conservabit
suos. Salutabis D. Pellicanum, D. Rodolphum Gualteri, D.
Zwinglium. Scripsissemus D. Gesnero, si per occupationes
licuisset; velim, illi dicas D. Bernardum Dessenium medicum illi
nunciasse se nihil ad illum daturum, antequam habeat D. Gesneri
literas; D. Echtius in ea re nihil habet, quod communicet; D.
Bernardus aliquid habet ex Phrysia et Hollandia. Vale, mi D.
Bullingere et tuum Byrchmannum amare perge.
^$Iohannes Byrchmannus tuus obseq[uens], bibliopola Coleniensis
in Falcone.
^$Antequam hę literae clauderentur, accepimus ab amico literas,
qui hec verba transcribit: "Ea nunc est rerum Anglicarum facies,
ut, si paulo accuratius cogitem ex animo eam vereque deplorem
propterea, quod diabolum ferocius insidiari videam iis locis,
ubi sonare incipit evangelii vox, quam aliis fere omnibus. Comes
Barvik, alter a tutore regio, postquam rebelles ditionis
Norvordiae compescuerat, re, ut fit, bene gesta insolentior
factus ac invidia victoriae regis Gallorum desidia partae eorum,
qui agro Polonensi praesidio relicti erant, accensus ipsis
calendis octobris tredecim nobilium caterva stipatus
consistorium regii senatus ingressus protectorem ob amissa
nonnulla Scotiae et Galliae loca proditionis incusavit atque
aerarii bonis ac universis urbis Londinensis munitionibus,
quarum administrandarum summa penes ipsum erat, ad se acceptis,
nobilitatu denique seu, ut ipsi vocant, milordis omnibus astute
ad se pertractis protectorem patriae hostem declaravit. Qui
regio cum puero et nonnullis aliis regni potioribus quater
millae hominibus armigeris comitantibus ad 30 milliaria ab urbe
Londinensi celeri itinere in arcam quandam munitam perfugit.
Quem milord Barvik audacissimorum hominum manu delecta eo usque
per sequitur, donec pugnae copiam habeat; eorum, qui in agro
Corneillensi adhuc regis imperium ob religionis negocium
aspernabantur, animos miro artificio ad se pertraxit, quod se
Romanae illius ecclesiae doctrinam restituturum polliceretur,
cum tamen ab re adeo absit, ut etiam nihil preterea machinari
existimetur quam regio protectore sublato rege suae potestati
subacto se in regis locum sufferre.
^$Scoti metropolin Adinthon et omnia ea loca, que ab ipsis annis
superioribus capta gravissimis expensis Angli muniverant,
recuperarunt trucidato ingenti numero Hispanorum et Italorum,
qui Anglis auxilio venerant. Polonia sive Bologna circumquaque
obsessa brevi haud dubie ad deditionem cogetur.
^$Bucerus dum Londini docuit, ab episcopo publicis invectionibus
e suggestu invasus est eamque religionis formam, qua defuncti
regis tempore usa fuit Anglia, orthodoxam asseruit, qui tametsi
a consistorio regio prohibitus fuit, tamen non obscure
animadvertere potuit Bucerus insidias sibi parari. Motus igitur
vehementius rei iniuria, deinde funesta rerum Anglicarum facie
gravius perculsus in morbum valde difficilem incidit et in agone
iam in horam usque sermone destitutus a cursore Caesareo ante
dies quatuor relictus est et animam exhalasse indubitate
creditur.
^$Habes rerum Anglicarum statum, quem ideo longius ad te
perscripsi, quod is mihi tamquam <gr>...</gr> eius reipublicae
depingere videtur, in qua post accensam aliquomodo evangelii
scintillam diabolus subinde infinita mala atque seditiones
exuscitat. Sed de his satis.
^$Bruxellae 14. calendas novembris.
<lz>[Adresse ...]: Clarissimo viro D. Henrico Bullingero, domino
meo observando. Tiguri.
