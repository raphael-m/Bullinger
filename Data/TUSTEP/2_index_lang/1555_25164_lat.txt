<nr>[25164]</nr>
<ae>Vincentius Magius an Bullinger</ae>
Chur,  1. Oktober 1555.
Zürich StA, E II 365a, 596.
Gr.  I,  S. 415f.

Salutem in Christo.
Non me latet, doctissime Henrice, tuum (ut scribis) nomen
mundo invisum esse, quippe qui sciam discipulum non esse
supra magistrum illum, qui suos instruens dixit: "Si vos
mundus odit, illud cognoscite, quod me prius quam vos odit."
Sed quid mirum, si odio te mundus prosequatur, quum aeternum
illud patris aeterni verbum caro factum, per quem et mundus
factus est, in mundo veniens sui eum non receperunt? Non
enim est servus maior domino suo. "Si me", ait,
"perseq[u]uti sunt, et vos persequentur; si patrem familias
vocarunt Belzebub, quanto magis domestici eius?" Verum in
hoc beati; nam si compatimur, et cor[r]egnabimus; non enim
sunt condignę passiones presentis temporis ad futuram
gloriam in nobis revelandam. Quod vero scribis [de] meis
literis sub invisi nominis tutela missis timore, recte
admones et ago gratias; ego in posterum, postquam peccans
peccatum adversus nos consistat, silebo et a bonis et meo
doctissimo Bul[l]ingero mole studiorum oppresso non ero
molestus, cui una cum reliquis Christi pastoribus ac
theodidactis viris illis in civitate Tigurina col[l]ectis
illam, quam mundus dare non potest, pacem toto corde ac
anima pręcor. Amen.

Hic ab Italia (ut tuis respondeam) nil novi al[l]atatum est,
nisi quod Galli iam die  12. elapsa tandem Vulpiano in
Pedemonte potiti sunt dimissis Hispanis scipionibus armatis,
Italis vero ensibus et pugionibus honoris gratia. Quartus
ille Vergerii armatus armatas colligit acies, necdum scitur,
in sui vel alterius gratiam; at[t]amen fama est in
Neapolitanum regnum illas mittere. Pecuniam ex Maranis, qui
Aconitanam urbem incolunt, exegit, non multum, facultate
illis pręstita, ut tuti sint sua impietate viventes, quod
nobis denegatur pie viventibus. Ex Iudesis quoque Romę
similiter pecuniam exegit concesso nescio quid ad
illustrandam Christi passionem, quę summa ad quatuor
centum mille coronatorum ascendit. Cardinalis S.Florę,
pappę creatura, in castrum S. Angeli
custoditur una cum aliquot ex familia Colonensium, qui, ut
fama est, voluere in quatuor partes quartum veneno scindere,
ut unicuique pars pellis sanctissimę daretur. Sed quid
aliud sperandum est, nisi ut ex illa Veneris ac Vulcani
officina prodeat dignum patelle opperculum? Sed interim: o
me miserum, qui mihi datum est Tigurinę civitati uno die
dicere salve et vale. Vale et tu, humanissime Bul[l]ingeri,
et quum duplicem significationem habeat, in bonam partem
dictum tibi esse putato. Curię, prima octobris 1555.
Tuus ille Magius.
[Adresse fehlt.]

