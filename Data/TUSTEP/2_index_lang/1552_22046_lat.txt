<nr>[22046]</nr>
<ae>Philipp Gallicius an Bullinger</ae>
Chur, 23. Februar 1552.
Zürich StA, E II 365, 97ff - 102.
Gr. I,  S. 235 - 239.
S.  Vir humanissime et modis omnibus maxime, quod iam diu
nullas ad te scripserim literas, causa est, quod molestus
esse tibi nolim meis inepciis intento seriis ac maximis. Sed
et nunc piget prolixitatis istius, eciamsi necessitas cogat,
ut sim prolixior. Attamen praefaciones et alias
interloquuciones omittam una contentus narracione, eaque
simplici et vera. Primum itaque m[agister] Ioannes
Metzpergerus, ille Augustanus frater, reliquit ecclesiam,
cui per nos erat praefectus, ac denuo Sangallum repeciit
pertesus Rhecię nostre, quod ei in ea uxor admodum chara
morte sit adempta. Ecclesia ergo illa alium aliquem sibi
petit concionatorem non ineptum. Homines enim sunt non parum
sibi tribuentes, qui quemlibet recipere dedignentur. Idem
Metzpergerus misit ad nos ex S[ancto]gallo alios
duos, symmistas olim Augustae, per nos praeficiendos
ecclesiis alicubi ac nominatim suae illi. Nos, etsi placeant
illi (maxime senior iam, qui apud te fuit, vir et pius
prorsus et literatus, et nunc maxime indiget) memores
promissi nostri volentesque tuae peticioni satisfacere
noluimus eos mittere quoquam in nostra Foedera, sed
commendatum illum a te expectare et, quem miseris tu,
ecclesiae illi (quae in valle Rheni apud nos) commendare.
Quapropter mitte eum, si vis, ad nos statim aut rescribe hoc
ipso nuncio, quid res sit. Duobus enim illis respondimus nos
ante scripsisse ad te, non posse ergo nos alios mittere nisi
responso accepto abs te. Reliqua animadvertis. Sed ut scias
: in nostris Foederibus non est in potestate nec episcopi,
illius inquam Romani, nec nostrum nec alterius cuiusquam
conferre parrochias ac parochos dare; sed recipiendi aut
repellendi parochos potestas omnis penes singulas ecclesias
est. Hoc tibi dico, ut scias praecario tantum nos agere cum
communitatibus, non autem imperare. Si igitur missus a te
venerit, rogabimus communitatem pro eo; autoritas recipiendi
ipsum vel non penes ecclesiam illam erit. Addam et hoc, quod
invitus audies, scio: multae sunt ecclesię in nostris
Foederibus tam papae quam Christi, quae parocho iam diu
carent, nec ob id dolent caeci et avari. Hoc conquerimur in
dies, nonnunquam et coram dominis Trium Foederum
congregatis; sed surdo, quod dicitur, fabulam narramus.   -
Vergerius noster, quum Tigurum nuperrime properaret, hac
transiens duxit secum una Ioannem Andreae Paravicinum huc et
istuc usque, hominem certe literaturae non inelegantis nec
ineptum. Is ab ecclesia Caspanensi (quae in Valle Tellina,
unde ille est) electus est et constitutus concionator verbi
dominici, cui et ipsi iam adhaerere ceperunt. Is, inquam,
quum esset hic in divi Pauli nundinis his cum Vergerio,
dixit se venisse ad nos, ut ecclesiam suam seseque purgaret
a schismatis nota, quam inurerent ipsis quidam nullam aliam
ob causam, quam quod Camillum Renatum ad ipsos confugientem
recepissent in suam communitatem, hominem alienum ab omni
haeresi miserumque et opis indigentem et literis haud
trivialiter ornatum. Petere ergo se a nobis, qui ipsum iam
audissemus, literas, quibus approbaretur et ecclesiae suae
tanquam orthodoxus confirmaretur. Nos audita hominis
purgacione fideique confessione plane christiana audire
tamen plura ex ipso volentes, quam dixerat, quo de omnibus
approbare eum possemus, hominem paulo attencius
examinavimus. Deprehendimus Sabellii et Helvidii haeresibus
non parum esse infectum, siquidem nolebat confiteri neque
recipere trinitatem discrimenque personarum illarum deitatis
neque sempiternam divae Marię virginitatem. Esse quidem
dicebat patrem, filium, spiritum sanctum (voces in evangelio
eciam positas) unum deum, sed personas tres distinctasque
scripturis nobis non traditum. Ac domini matrem Mariam
concepisse et peperisse dominum Iesum virginem concedebat;
sed quod virgo permansisset etiam post partum illum
scripturis astrui non posse, et iccirco se hoc ut rem
curiosam et superfluam omittere nec velle quaerere, quod
Christiani nihil interesset. Nondum finis: animas nostras
post hanc corporis mortem vivere fateri nolebat, etsi hic
certi quippiam non ita potuerimus extorquere ex eo; rogatus
enim rogabat et ipse nusquam non subinde quaerens (quasi
clavum clavo retundere volens) quid esset anima.
Distinguebat nescio quid inter animam et animum. Hunc quidem
non interire, animam vero nescire se, quid esset; non posse
ergo quid affirmare de ea. Reliqua velut leonem ex unguibus
ut dicunt aestima. Pater Comander, Ioannes Ponticella et ego
(nam reliqui fratres nondum advenerant, nec eos diucius
expectare se posse dicebant ille et Vergerius)
pronunciavimus haec nolentem confiteri neque doceri esse
approbandum nequaquam. Vergerius censere confirmandum, esse
enim virum doctum, vitae honestae familię nobilis
potentisque ecclesiae suae charum, aptum ad docendum; cito
rediturum in viam nec adhaesurum articulis illis perpetuo.
Sese acturum cum eo de mutanda sentencia, tantum nos hominem
ecclesiae suae commendaremus; quod ni faceremus, nos
conflaturos nobis magnum odium a piis omnibus ecclesiae
illius, et huiusmodi multa verbis, ut solet plerunque,
plurimis et ad sacietatem usque repetitis. Nos reputare bona
illa, quae haberet homo, redundatura non in lucurm, sed
detrimentum orthodoxae pietatis, quod aliator iuxta mimi
illius dictum, quanto in arte sit melior, tanto sit nequior;
perstare ergo in sentencia. Illi videntes nos loco moveri
non posse Tigurum extemplo petunt, quasi acturi quid contra
nos. Vergerius fervencior epistolam bene longam ad synodum
nostram ex itinere scripsit: apparere nos, qui Curiae
concionemur, affectare maioritatem quandam inter
concionatores, qui causas omnes et, quae in Foederibus tota
anno fiant, Curiam trahamus et ibidem velimus agi et
iudicari; quod certe Itali sui fratres non sint passuri, nec
velit ipse consentire, ut aliquot ex nostris (Curienses
subintelligens) primatum nescio quem instaurent et certam
ecclesiam veluti maiorem aliis et primam sedem faciant;
caveant sibi fratres, et istiusmodi commoti perturbatique
animi verba plura.
Quorum quam habeat causam faciendorum praeter supradictam,
quaeso accipe: Vergerius plus semel Italorum suorum nomine
peciit, ut liceret sibi synodos ac capitula celebrare
separatim sine nobis, sine aliis inquam ecclesiastis
indigenis in Tribus Foederibus, propter linguae diversitatem
et itinerum difficultates. Negavimus non modo nos Curienses,
sed quotquot evangelium praedicant in Foederibus. Post haec
Vergerius hac hyeme tercio iam accusavit ministrum quempiam
ex nostratibus, quod esset anabaptista et papista. Nos
lencius agentes in causa, quod certis testimoniis piorum et
vere doctorum laudaretur nobis minister ille, displicuimus
Vergerio. Morę ergo impaciens peciit a nobis, ut ipsi et
aliis Italis liceret cum illo disputare et agere. Noluimus
nos Curienses, sed pocius iussimus, ut huc Curiam venirent,
quo et alii fratres conveniant; ibi cognoscendam rem ab
omnibus. Esse eciam hoc Italis tucius, nam multi minantur
exilium illis; agant ergo una nobiscum. Hoc male habuit
Vergerium. Utinam scires, quam de minutis, quae omnes
Christi ecclesiae tenent, nunquam non rixentur nobiscum
Itali! Utinam Vergerius quiecior esset nec semper nodos in
scirpo quaereret et memor esset illius: Praestat ociosum
esse quam nihil agere! Persuaderet sibi coelum non ruiturum,
eciamsi ipse alter Atlas suis illud humeris
non suffulciat! Quid vis? Fumivenditores ut amem? Haec omnia
candide tibi dico, ut provocem iudicium tuum, nunquid et tu
censeas nos errasse, qui noluerimus in consorcium nostrum
recipere hominem divinitatis personas illas tres nolentem
confiteri nec virginis Mariae sempiternam virginitatem nec
animarum vitam libere asserere. Visa sunt nobis istiusmodi
via strata fenestraque aperta ad plures haereses clam
inducendas. Vale, vir maxime. Salvere te plurimum iubent
pater Comander, Ioannes Ponticella, qui se tibi commendat,
vir certe integer. Dominus noster vicarius Bartolomaeus
Castelmur obiit. Nova hic nulla. Ex Curia, die  23.
februarii anni 1552.
Tuus totus Philippus Gallicius.
Modis omnibus magno d. Heinricho Bullingero.
                 Tiguri.
