<nr>[38011]</nr>
<ae>Georg von Stetten an Bullinger</ae>
Bocksberg, 10. Februar 1568.
Zürich StA, E II 378, 1820. / Orig. (Aut.)
S.  Pergrata mihi fuerunt, quae legenda communicasti; ea
nunc tibi remitto. Apud nos non minus incerta de bello
Gallico feruntur quam apud vos, imo iam omnia conticuerunt,
nec quisquam quicquam novarum rerum profert, quod, quae
hactenus nunciata sunt, fere omnia falsa aut saltem incerta
fuisse constet. Itaque, quod nunc ad [te] scribam, omnino
nihil habeo. Iudicium vero tuum de Gallico bello minime
absurdum est, et similibus ex causis similes eventus probe
colliguntur. Ego dum seculi senium considero, predicationes
varias, quas multis . . . . . . .  perlegi, papisticę
tyrannidi si non internecionem, saltem exitium ingens
imminere spero potius quam assero. Schenckio, quae mandasti,
tradidi. Bene vale.
Datum Bochsperg  10. februarii anno 68.
R[everentiae] t[uae] observantissimus Georgius a Stetten.
Venerando, pio atque erudito domino Henrico Bullingero,
ecclesię Tigurinę antistiti vigilantissimo, domino et
amico suo colendo.                    Tiguri.
