<nr>[28077]</nr>
<ae>Theodor Beza an Bullinger</ae>
<od>
Lausanne, 25. Mai [1558].
<vo>ZÃ¼rich StA, E II 368, 118f.
/ Orig.
(Aut.)
<re>Regest</re>
<tx>S. et pacem a domino.
Magnam tibi gratiam habeo, mi pater, quod ad caetera tua in me beneficia hoc etiam adiunxeris, quo nuper eos affecisti, quos tibi commendaram.
Quod monuisti me de confessione vereri te, ne caussae communi aliquando incommodet, fecit, ut de responsione paranda cogitem, si quid eiusmodi forte inciderit, quod non puto; videor enim, utcunque sit, ea iecisse fundamenta, quibus positis necesse sit corruere, quicquid stabilitum volunt.
Sed de his alias, ut spero, si occasio ita
tulerit.
Staphyli scriptum ad te remitto, in quo utinam multa essent vaniora quam sint.
Idem scripsit alium librum, ut audio, ubi sese Caesaris consiliarium inscribit.
In illo, ut fertur (nam librum non vidi), pleraque commemorat eorum, quae nos hic quotidie magno cum ecclesiae dedecore videre et audire cogimur.
Ista tamen nihil videntur movere praecipuos istorum offendiculorum auctores.
Et nos miraris ultima capere consilia? Crede mihi, mi pater, nihil non tentavimus, nihil non toleravimus; hoc
novit dominus, ad quem non dubitamus provocare, si ea inciderit ruina, quae iam videtur impendere.
Utinam in extremis malis oportuna remedia suggerat dominus.
Is vero, ut spero, ita nos confirmabit, ut, quicquid acciderit, coram deo et hominibus possimus diligentiam fidemque nostram approbare, ut sanguis eorum, qui perituri sunt, a nobis requiri non possit.
Bene vale, mi observande pater.
D. Martyrem, d.
Galterum caeterosque charissimos patres ac fratres rogo ut meo nomine salvere iubeas et nostri esse memores.
Nostri omnes te vicissim salutant.
Laus[annae] 25. maii.
<un>Th[eodorus] Beza, filius tibi in domino addictissimus.
^$Accipies ex Laelio nostro scriptum quoddam, cui subscripsit P[etrus] Tussanus Mompelgardensis cum collegis omnibus; eos excipio, qui abhinc triennium plus minus indicta caussa expulsi Valdenses ecclesias feliciter aedificarunt, itemque eos, quos abhinc mensem profligarunt.
Utinam hominem bene nosses, illum dico, qui omnia illic agit ex arbitrio.
Hoc quidem certum est eos, qui primis illis eiectis quatuor fratribus subrogati sunt, diserte Zvinglii, Oecolampadii, Calvini doctrinam iussos
abiurare.
Hoc si inficiari audebit bonus Tussanus, facile eris hominis impudentiam confutare.
Miseret me optimi et benignissimi principis, cui tam facile isti imponant.
<lz>[Adresse:] Eximio Christi servo d.
Henrico Bullingero, patri mihi plurimum observando, ecclesiae Tigurinae vere fido pastori.
Tiguri.
