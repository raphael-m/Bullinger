<nr>[23081]</nr>
<ae>Jane Grey an Bullinger</ae>
(........, vor Juni 1553.)
Zur.lett. III, S. 9ff.
Ep.Tig. III, S. 6f.
FÃ¼slin, Cent. 75 (S. 300ff.)
Sera officii recordatio reprehendi non debet, praesertim si
nulla negligentia praetermissa est, vir doctissime. Longe
enim absum, pauci sunt tabellarii, audio autem sero; sed iam
cum eum habeam <gr>grammatojoron</gr>, cuius opere et mea
tibi et tuae mihi tradi solent literae, officio meo deesse
non debui, quin ad te scribendo et verbis optarem optime et
re haberem gratiam quam diligentissime. Tanta enim tua apud
omnes auctoritas, tanta in praedicando, ut audio, gravitas
tantaque, ut, qui te norunt, referre solent, vitae
integritas, ut tuis non solummodo dictis, sed etiam vitae
moribus tam peregrinae et exterae nationes quam etiam ea,
quam ipse incolis, patria magis ad bene beateque vivendum
incitentur; non enim tantummodo, ut Iacobus habet, evangelii
et sacrorum dei mandatorum ebuccinator et praedicator
diligens, sed eius etiam effector et operator verus es,
eaque vita praestas, quae verbis imperas, minime temet ipsum
fallens. Nec
equidem his similis es, qui externam suam
faciem in speculo considerant et, quamprimum discesserint,
qualis eius forma fuerit, oblivioni tradunt; sed et vera et
sincera praedicas et vivendi ratione aliis, ut id sequantur,
quod et iubes et facis, exemplo et <gr>paradeigmati</gr> es.
Sed quid haec ad tuam gravitatem scribo, cum tanta mea
barbaries sit, ut nec digne tuam pietatem laudare nec satis
vitae integritatem encomiis celebrare nec, prout convenit,
suspiciendam et admirandam doctrinam enarrare possit? Opus
enim esset, ut, si, prout veritas postulat, te collaudarem,
vel Demosthenis facundiam vel Ciceronis eloquentiam haberem;
tanta enim tua sunt merita, ut cum et tempus satis longum,
tum etiam ingenii acumen et sermonis elegantiam plusquam
puerilem ad ea explicanda desiderent. Tantum enim in te
sibi, ut apparet, placuit deus, ut et te suo regno et huic
mundo adaptaverit; in hoc enim terreno vitae ergastulo
aetatis cursum transigis, quasi mortuus esses, cum tamen
vivis idque non solum primum Christo, si   quo nulla vita
esse potest, et deinde tibi, sed etiam infinitis aliis, quos
ut ad eam immortalitatem, quam ipse assecuturus es,
posteaquam ex hac vita migraveris, diis volentibus perducas,
strenue laboras et assidue conaris: utque id tua pietas
effectum reddat, quod cupit, deum <gr>pantokratora</gr>
omnium rerum bonarum largitorem precari non cessabo; eiusque
divinas aures, ut diutissime hac vita superstes sis, pulsare
non desinam.
Haec ad te audacius quam prudentius scripsi; sed tua in me
beneficia tanta extiterunt, qui ad me tibi incognitam
scribere, et quae ad animum ornandum et mentem expoliendum
necessaria essent suppeditare, dignatus es, ut merito
negligentiae incusari et officii oblita videri possem, si
omnimodo me tui tuorumque meritorum memorem haud praeberem.
Magnaque praeterea mihi spes est, te huic meae plusquam
muliebri audaciae, quae virgo ad virum et indocta ad
eruditionis patrem scribere audeam, ignoscere, et meae
barbariei,  quae te gravioribus rebus occupatum meis tricis,
naeniis, et puerilibus literis perturbare non dubitem,
veniam dare velle; quod si a te impetravero, me multis
nominibus tuae pietati debere plurimum existimabo. Si quid
enim hac in parte peccatum fuerit, mei erga te tuasque
virtutes amoris abundantiae potius tribuendum est, quam vel
audaciae, quae in nostrum sexum cadere nullo modo debet, vel
temeritati, quae <gr> th thV krisewV dunamei</gr> valde
adversari solet; splendor siquidem tuarum dotum ita mentis
meae aciem, vel cum tua lego, vel cum de te cogito,
perstringit, ut non, quid meae conveniat conditioni, sed
quid tuae debetur dignitati, in mentis meae cognitionem
veniat. Ceterum sic fluctuare animus solet, atque in
diversas distrahi partes, dum quid mea aetas, sexus, et in
litteris mediocritas, imo infantia potius postulat, mecum
considero; quae cum singula, tum universa multo magis a
scribendi officio deterrent: contra autem cum tuarum
virtutum praestantiam, famae tuae celebritatem et meritorum
tuorum erga me magnitudinem intueor, superior inferiori
cogitatio cedit, <gr>to prepon mou</gr> dignitati tuae; et
plus apud me, quod tua postulant merita, quam quod alia
suadent omnia, valere solet. Reliquum autem est, vir
clarissime, ut vehementer a te petam, meo nomine viro illi
inclyto et eruditione, pietate, gravitateque antesignano
Bibliandro, mihi tamen incognito, salutem ex animo dicere .
Tantam enim eius in nostra patria eruditionis famam audio,
tamque illustre eius nomen apud omnes ob singulares animi
dotes a deo illi concessas esse accipio, ut nolens volens
huiusmodi viri, caelitus (ni fallor) nobis emissi, pietatem
sinceritatemque amplecti, quae paululum cognitionis ipsa
consecuta sum, cogar, et ut diu huiusmodi ecclesiae
columnae, quales vos estis, prospera sint valetudine deum
precor. Tuae autem gravitati bene optare, ob humanitatem
mihi ostensam gratias agere, et multum valere iubere,
quamdiu spirare licuerit, non desinam. Vale, vir doctissime.
Tuae pietati deditissima, Ioanna Graia.
