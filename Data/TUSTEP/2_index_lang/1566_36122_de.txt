<nr>[36122]</nr>
<ae>Pierre de Grantrye an Bullinger</ae>
Erlenbach/ZH, 30. Oktober 1566.
Zürich StA, E II 368, 501. / Orig. (mit aut. Unterschr.)
Min fründtlichen, wiligen diennst mit erbietung aller eeren unnd guͦtts bevor, günstiger, lieber herr. Wann ich ein
guͦter Latyner were, hette ich üch üch selbs die zytung, so hieby ligt, die mir gestrigs tags durch einen fürnemmen
herren, der min guͦter fründt, zuͦgeschriben; ich habs aber üch durch minen dollmettschen in tüttsch transferieren
laßen, darinen ir der Spagnieren zytungen unnd fürnemmen sechen werdendt, wöllichen man nitt allwegen glouben sol; in
sonnderheyt wann sy von gelltt redendt, so haben sy inn bruch, vil thonen gelltts zuͦ nambsen. Dem sye aber, wie es
wölle, helltt man für gewüsß unnd ist mir gloublich geschriben, wie der künig usß Hispanyen alle uffrüstung, die zuͦ dem
krieg nodtwendig, alls vil ime moglichen, machen laße, desß vorhabens, er wölle uff das künfftig jar die kilchen gottes
niderstürtzen. Wir werdendt aber sechen, das es ime glych wie annderen, so wider gotten fächten wöllen, ergan württ.
Disß alles hab ich üch nitt wöllen verhalltten, unnd so ir was zytungen uß Hungeren von den Thürcken hettindt, were min
bitt an üch, ir wöllinds mir mitheylen; glycher gestallt wil ich allwegen ouch thuͦn mit hillff gotes, den ich von
herzen bitten thuͦn, er wölle üch wol bewaren.
Datum Erlybach, den 30. octobris 1566.
Deditissimus amicus Petrus de Grantrye.
Dem erwurdigen, wolgelerten herren m. Heinrich Bulinger, dienner deß heiligen gotteswort Zürych, minem lieben herren
unnd guten fründ.             Zürych.
