<nr>[27252]</nr>
<ae>Johannes Calvin an Bullinger</ae>
<od>
Genf, 13. Oktober 1557.
<vo>Zürich StA, E II 368, 35. / Orig.
Ep.Calv.2740(XVI,666f)
S. Divinitus oblata fuit nuper occasio fratribus nostris Farello et Bezę, dum isthac iter faciunt, ut fide suę integritatis vobis facta offensionem, quę ex vana suspicione concepta fuerat tollerent.
Certo persuasus eram, quod mihi sancte testatus erat Beza, de confessione tacuisse ipsos, quia levioris momenti esse rem putabant, quam ut mentio ulla fieri deberet.
Metu quidem aliquo me fuisse ab illis cęlatum nunquam fuisset credibile.
Etsi autem nonnihil ob brevitatem vel ambiguum erat,
vel obscurum, mihi tamen dubium on erat, decies potius morituros quam ut a nostro consensu vel tantillum deflecterent, imo quin profiterentur ingenue idem se nobiscum sentire.
Itaque nimis stomachose Gvaltherus noster in me simul et illos fuerat invectus.
Quod de sponsione scripseram, cur te pungere debuerit non video.
Negas esse in arbitrio privati cuiusquam de re communi quidquam promittere.
Atqui putabam esse illud inter nos plane transactum: si ad colloquium vocati essemus, neque iustam
recusandi causam neque honestum prętextum nobis esse.
Quid porro Philippo scripserim ex verbis ipsis certius cognosces.
Iam Philippi ipsius literę ostendent, nihil fuisse magis expetendum quam ut in partes nostras palam transiret.
Iacobi Andreę ratio dissimilis: qui tamen et ipse, nisi Brentium metueret, satis esset docilis.
Adulescentem vestrum discipulum hortatus sum ut monueras.
Pius frater qui ad vos cum eo proficiscitur, rogavit ut ad Philippi literas aliquid commendationis adderem.
Quanquam a Philippo discedens statuerat recta ad vos concedere, huc usque tamen a Crispino nostro adductus fuit.
Cęterum quando obstat linguę diversitas ne utilis sit apud nos eius opera, nunc se ad portum quem ab initio sibi destinaverat recipit.
Cum hominis pietas alięque virtutes ad conciliandum favorem satis valeant,
dignus tamen est quem excipiant nostrę ecclesię, ob quarum coniunctionem a gentilibus suis et Saxonibus quoque expulsus est.
Homini pio modesto et erudito facile, ut spero, conditio vel apud vos vel in ditione Bernatum obtinget.
Vale, ornatissime vir et venerande frater, cum uxore et familia.
Dominus vos semper tueatur incolumes, regat spiritu suo et benedicat.
Collegis tuis plurimam salutem precor.
Genevę 13. octobris 1557.
Ioannes Calvinus tuus.
Literas Philippi remitte quam primum dabitur nuncii opportunitas.
Eximio Christi ministro et ecclesię Tigurinę fido pastori d.
Henricho Bullingero, fratri et symmystę colendissimo.
