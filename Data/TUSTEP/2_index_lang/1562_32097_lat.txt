<nr>[32097]</nr>
<ae>Johannes Fabricius an Bullinger</ae>
<od>
Chur, 6. Juni 1562.
<vo>Zürich StA, E II 375, 766. / Orig.
(Aut.)
Gr.
II,  395f.
R.
S. Hercules ad nos rediit; mirifice praedicat vestrorum erga se humanitatem, consulum et tuam inprimis.
Omnia, ut gesta sunt, narravit prolixe.
Animadverti illum inter recitandum singulariter gestire, ita ut serio eum agere certo constaret; qualiscunque coram videatur, tamen bellicae virtutis laude inter Rhętos praecipue praedicatur; sed attentior ad rem dicitur esse, quam conveniebat pro tanti nominis amplitudine.
Sed hoc vitium gentile est et ei commune cum plerisque Rhaetis.
Rogavit me
enixe, si quando ad te scriberem, te urgerem, ut causam, quam coram commendavit, diligenter cum Calvino ageres.
Sunt, qui affirment in senatu vestro de praesidio in Galliam mittendo, si peteretur, agitatum esse.
Quicquid id est, scire avemus.
Expecto anxie, quid praeterea ex Gallia.
Scripsit Coignetius et secretarium expectari a se dicit in horas et singula momenta pollicetur nova.
Sed is nimis brevis est; te ergo rogo, qui telam hanc orsus es, eam quoque pertexere digneris nosque, ut adhuc
fecisti, de singulis edocere pergas.
Ego bene spero nec amplius me angoribus dabo.
Domini est negotium, qui varias vias novit suos asserendi.
                           Sic, cum pressa malis virtus humana fatiscit,
                                  Auxilio praesens tunc solet esse deus.
Certum est Guisiacam cladem nostros erigere, adversarios vicissim deiicere.
                           Sed haec non tanto cessabunt cardine rerum.
Si Guisius in nostrorum potestatem venisset, bellum confectum esset et hoc incendium restinctum, quod nunc redintegratum et inflammatum videtur.
Miror tamen Condensem tam diu nihil certi ad vestros, nihildum penitus ad nostros.
Tua remitto et vellem quidem de rebus Italicis et concilii actis te liquido edocere nec desum officio meo.
Sed tanquam Italia clausa esset, ita nihil ad nos.
Hanc curam ad se recepit d.
Hercules, sed et senex Traversius.
Expectabam Traversium; episcopus enim, qui
intendidem ad concilium evocatur lupum auribus tenet et opera Traversii opus habet; timet, ne, si maneat, in pontificis indignationem incurrat, si eat, nostrorum in se odia concitet.
Ita distinetur; sed certum est eum a concilio urgeri et expectari.
Si Condensis militem petiturus esset, cuperem maturari.
Certe fortissimus quisque ex nostris praesto futurus esset.
Orationem non excudi susque deque fero; habeo alias orationes, cum quibus fortassis aliquando coniungi poterit; sed parum refert, si
omnino non exeat.
Annus est, quod quaedam scripseram mutato nomine ad cardinalem primarium Galliae; legerat d.
Lavaterus et alii docti, quibus argumentum placebat.
Praefixerat d.
d.
Gesnerus Graeca carmina.
Id scriptum mathaeologus P[etrus] Perna a me extorsit cum pollicitatione singulari, quod prima occasione excusurus, dixit a Basiliensibus consulibus probari.
Sed quid? Non possum amplius impetrare exemplar nec aliud habeo nec ille excudit; ita praeteriit occasio.
Vehementer te rogo,
apud d.
d.
Petrum Martyrem intercedas, si quando Basileam scribit, hominem commonefaciat, eum tandem vanitatis et mendaciorum, quibus me hactenus elusit, pudeat.
Si non vult excudere, cur non meum scriptum, quod iam pluries petii, restituit et dat d.
d.
Gratarolo, quem non semel de hisce rebus.
Hanc insignem iniuriam hominis longe vanissimi vix concoquere possum.
Sed quid haec ad te, qui habes alia, quae agas, quam ut typographos meos ad officium revoces.
Puto tamen interesse, ut d.
d.
Martyr
illum commonefaciat, Italus Italum.
Haec nunc in mentem venerunt, postquam cogitavi orationem hanc, si mutato nomine exiret, cum illa epistola optime coniungi potuisse, cum utrobique de pontificia potestate tractetur.
[Si d.
d.
Martyr orationem meam ad Petrum Pernam missurus esset ea lege, ut cum prioribus adiungeret, faceret mihi rem apprime gratam; sin minus et Pernas non posset, daret d.
d.
Gratarolo, cum quo ego per literas.
Si autem d.
d.
Martyr occupatior est, quam ut haec possit, nolo te ei esse molestum.] ([ - ] gestrichen) Vale iterum.
Mutavi consilium et orationem mitti curabo per affinem ad ipsum Gratarolum; nam Perna non didicit fidem servare.
Accideret mihi forte cum hac oratione, quod cum priore scripto.
Itaque tu tantum roga d.
d.
Martyrem, ut scribat ad Pernam, mea in manus d.
d.
Grataroli resignet, et ita mihi satisfactum erit.
Vale, reverende pater, et mihi ignosce.
Curiae  6. iunii anno 1562.
                                   Tui observantissimus Ioannes Fabricius.
Quid Angli, quid Scoti facturi, de quibus hic varia admodum sparguntur?
Herr Augustyn Talp ist lange zyt kranck by uns gelägen.
Hyezwüschen hand sich die von Grüsch mit einem anderen versähen; er aber hat gaan Kübliß dinget, hat yetz ein badenfart zuͦ Fideriß.
Thäte gern syn best, ist in aber nit nu einmal gerüwen (nach synem alten bruch), das er Zürych übergeben hat.
Amplissimo viro eruditione et pietate singulari d.
Heinrycho Bullingero, ecclesię Tigurinae antistiti vigilantissimo, domino et patri suo in Christo reverendo.
An herren Bullinger.
