<nr>[42214]</nr>
<ae>Theodor Beza an die Zürcher Prediger.</ae>
Genf, .. Dezember 1572.
Zürich ZB, Ms F 58, 589. / Kopie (18. Jhdt.)
Quod iubet charitas, quod cogit nos facere necessitas,
reverendi viri et
observandi fratres, hoc ipsum facimus, id est miserorum
exulum causam vestrae
pietati commendamus. Quae sit autem eorum calamitas, etsi
vobis ignotum esse non
potest, tamen hoc affirmare possumus rem ipsam longe lateque
superare,
quaecunque de adversariorum impudentia, perfidia et
immanitate adhuc audivistis.
Imo, quod plane videri potest incredibile, quamvis hostium
rabies ad summum
usque gradum pervenisse videri iam poterat, multo tamen quam
unquam antea
saeviora et atrociora quotidie excogitare non desinunt,
sicut ex Ricaldi,
charissimi fratris et symmistae nostri sermone plenius
cognoscetis. Quae cum ita
se habeant et, quicquid ad tantas fratrum miserias partim
leniendas partim etiam
avertendas facit, experiendum videatur, istuc quoque
proficiscuntur ab
amplissimo vestro senatu subsidii ac consilii aliquid
petituri. Ad quae
impetranda quum plurimum possent vestra quoque authoritate
iuvari, petimus a
vobis etiam atque etiam in domino, ut illos audire et, prout
expedire videbitur,
charitate singulari vestra complecti non gravemini. Ita enim
certe deo optimo
maximo gratum facietis et vel uno hoc beneficio innumeros
miseros fratres vobis devincietis.
Bene valete, reverendi viri et observandi fratres. D. Iesus
vos custodiat ab
omni malo sanctoque ministerio vestro magis ac magis
benedicat.
Genevae  decembris 1572.
Theodorus Beza totius ecclesiastici nostri collegii
nomine ac mandato subscripsi.
Si quid subsidii a Sangallensis quoque fratribus obtineri
potuerit, magnopere
vos rogamus ut hanc apud illos procurandam causam
suscipiatis.
Reverendis et observandis in domino patribus ac fratribus
ecclesiae Tigurinae
pastoribus ac doctoribus.
            Tiguri.
