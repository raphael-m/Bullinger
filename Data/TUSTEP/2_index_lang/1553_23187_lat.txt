<nr>[23187]</nr>
<ae>Matthias Erb an Bullinger</ae>
Reichenweier, 19. September 1553.
Zürich StA, E II 361, 180. / Orig.(Aut.)
Gratia Christi tecum. A Chunrado Lycosthene omnia, quę
remisisti, salva et integra 10. septembris per Westhemerum,
quem nuper in episcopum Argentinensem inauguravi, recepi.
Princeps novis rumoribus mirabiliter adfectus est; utinam
inde fieret melior illorumque, qui perierunt, clade disceret
resipiscentiam sibique subiectos in tanta rerum omnium
charitate tonderet, non degluberet etc. Exigit 3m ab ista
parva republica florinorum etc. Humanitatem, quam erga me
hactenus prę se ferebat, mutans caperata fronte alienatum
declarat. Ducitur, ne dicam, seducitur ab iis, qui nec
Christi nec reipublicae bonum cogitant. Tu, mi frater, ora
dei filium, ne illius gloria avarorum rapacitate intereat
atque ut ego liberer in hora bona. Sufficit enim mihi. Si
discedere cogor, erit forte angulus, in quem me recipiam
vel, hoc quod potissimum opto, cęlum, ubi mansiones
multę sunt. Rursum ora pro me, ne videam mala, quę
nobis
videntur ingruere. Raptim. Richenvillę  19. septembris
1553.
T[uus] Erbius.
Eximio eruditione et pietate viro d. Henrycho Bullingero,
Tigurino antistiti, suo domino et fratri in Christo
observando.
