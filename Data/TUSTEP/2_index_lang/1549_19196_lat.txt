<nr>[19196]</nr>
<ae>Christian Hochholzer an Bullinger</ae>
<od>Aarau, 4. August 1549</od>
<vo>Autograph: Zürich StA, E II 340, 202.
(Siegel...)</vo>
<dr> <dr>
<re> </re>
<tx>S. a domino. Vocatio illius, de quo nuper tibi dixi, rata
habita et confirmata est a senatu Bernensi. Mirari satis nequeo,
qui id factum; hoc solum mihi polliceri habeo dominum tali
pastore puniturum ingratitudinem nostrorum hominum. Consilium
tuum sequar, hac tamen conditione, ne diutius negligas, ne tunc
tandem vocer, cum nullus alius vocandus sit; nolim enim me
quemvis in locum detrudi. Tu nosti, quid hactenus tulerim,
quantis in laboribus fuerim, quam etiam tenuiter mihi vivendum
fuerit. Pares iam palam inter nos video. nondum pastor ille
novus ad nos venit, veniet autem propediem. Nostri suo more
pergunt, ingrati sunt prorsus. Ego, quod tibi placere vidi,
faciem sedulo diem expectans redemptionis. Miseret me simplicis
plebeculae, quę praecessores habet admodum claudos et caecos.
Expectabo, qualis erga me futurus sit; haud dubie more suorum
hominum vivet, qui ipsum vocarunt, quibus morem gerere cogetur
aut misere tractabitur. Minantur mihi quidam nescio quid mali
propter aliquot conciones habitas, priusquam ad vos proxime
venerim, non audent tamen negotium aggredi, quia plebem metuunt.
Habebo iam collegam nimis levem; ego tamen ut hactenus pergam.
Canon apostolicus prorsus apud nos iacet; non enim praeter unum
atque alterum in isto invenies, idque adeo exiguum, ut umbro
potius esse videatur. Dominus misereatur nostri.
^$Vale et, quod facturum in re mea confido, fac sedulo.
^$Aarovię 4. augusti 1549.
^$Totus tuus Christianus Hochholzer.
<lz>[Adresse ...]: Praestantissimo et doctrina et pietate viro
D. Heinrycho Bullingero, Tigurinę ecclesię antistiti
vigilantissimo, domino suo colendissimo.
