<nr>[25082]</nr>
<ae>Pier Paolo Vergerio an Bullinger</ae>
Stuttgart, 31. Mai 1555.
ZÃ¼rich StA, E II 356, 659. / Orig./ (Aut.)
Clarissime Bullingere, princeps noster illustrissimus
accepit d. Gribaldum cum clementia, qua speravi, ascivit eum
sibi consiliarium, constituit professorem in schola
Tubingensi cum honorifico stipendio. Quare laetus redit ad
vos, ut domum eat, intra 4 septimanas huc venturus. Laus
domino. Laetor me talem virum ac velut talem praedam
adduxisse nunc mecum in ducatum. Audi nunc nova: de pace
credunt sapientes viri nihil esse futurum. Uterus Mariae,
Anglorum reginae, in ventum abivit. Philippus scribit
militem per Germaniam, putant, ut in Angliam adducat.
Poloniae rex celebrat comitia Gracoviae, ubi speramus eum
recepturum nostras reformationes; favet eius conthoralis,
etiamsi Ferdinandi sit filia. Suscepi eam ego e sacro fonte,
quare fiat praesagium mutationis religionis in ea. De
comitiis vide in his literis d. legati electoris Saxonici
quid fiat. Proximior sedi antichristi erat Theatinus, quo
praeter mortuum Marcellum nemo est in toto terrarum orbe
inimicitior evangelio; fuit aliquando ex ea secta, quam
Iesuitarum appellant, dignus in summa, qui illic sedeat.
Classis Turcarum rediit, ubi audivit agi de pace inter
christianos. Fama est Maximilianum Bohemiae regem
communicasse sub utraque; certe d. Ludovicus Grempius
iureconsultus rediens Augustam mihi affirmavit, patrem vero
excandisse et episcopum Labacensem ad filium ablegasse
confestim. Tolletur ab Hispanis, si hoc egit.
Tu scis, quid dixerim tibi in eo articulo magni momenti,
nempe quod non sitis exclusi ab amicitia etc. neque ullum
incommodum adversum vos adornetur, quum hec recitassem, quid
dixerim, ratum habuerim et laudarunt etiam me. Quare exuite
omnem solicitudinem.
Si quid vicissim habes, H. Bullingere, mone me; nam dux
datus est d. Gribaldo et rediens feret tuas ad me. Comendo
tibi et omnibus meos fratres Locarnenses; in me certe
existimabo collatum, quicquid officiorum in eos
contuleritis.
Oro te, aliquid agas contra P. a Soto; suscipe unum aut
alterum articulum inprimis de traditionibus et tracta.
Iuvabis quidem ecclesiam, sed nulla re magis poteris placere
principi nostro. Quis scit, quam multa bona hinc deinde
possint oriri.
Salvere iubeo d. consulem, tuos generos atque omnes
symmistas; orate pro me. Stutgardiae pridie kalendas iunii
1555.
Vergerius.
Comunica nova cum d. Martino Mural to doctore.
[Adresse fehlt.]
