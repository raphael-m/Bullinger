<nr>[26110]</nr>
<ae>Johannes Heyden an Bullinger</ae>
<od>Strassburg, 24. Mai 1556</od>
<vo>Autograph: Zürich StA, E II 347, 490f.
(Siegel...)</vo>
<dr> <dr>
<re> </re>
<tx>Gratiam et pacem a deo patre nostro et domino Ihesu Chrsito.
Quanquam te aliorum significatione cognovisse arbitror, quid
caussae sit, cur praeter ceteros adolescentes tuum quoque filium
(qui et prius mihi fama paterna non vulgariter gratus erat et
postea humanissimis literis commendatus est ut cum maxime) in
dialecticis et rhetoricis instituere intermittere cogar; tamen,
cum auditione audierim scholarchas nostros accusatorias quasdam
ad te dedisse literas, ut me quoquo modo invisum et odiosum
reddant, mei officii fore existimavi paucis apologeticam
purgationem transmittere, quo, si quam opinionem iam tua mente
ex eorum iportuna delatione comprehendisti, si eam ratio
convellet, si ratio labefactabit, si denique veritas
extorquebit, ne repugnes eamque animo tuo aut libenti aut aequo
remittas. Tres praecipue caussas attulerunt scholarchae nostri,
cur mihi privata lectione interdicendum putarent, quarum prima
fuit, quod dicerent me non coniunctum esse ut membrum Germanicae
suae ecclesiae, secunda quod praeter consuetudinem scholae
privatim doceam, tertia quod non Aristoteleum aliquem
dialecticum aut rhetorem meis auditoribus praelegerim, sed
Ramum, novum quendam haereticum, in dialecticis et rhetoricis
proposuerim. De his licedt hic auditus non sim, ut satis
superque me purgarem, tamen tuae religiosae humanitati tantum
confido, ut me benvole si auditurus nec cuiusquam praeiudicio
accessurus, nisi alteram partem audieris. Quod ad primum
attinet, ingenue et fassus sum et adhuc profiteor me certis
rationibus adduci, ut bona conscientia cum hac ecclesia
communicare et coniungi adhuc nequeam, quarum praecipua est
illa, quod videam hos homines omnia celestia bona, et quicquid
ad salutem necessarium est, non solum apud unicum nostrum regem
Christum, qui unus est pastor ovium suarum et unicus distributor
celestium bonorum, quaerere aut quaeri debere distincte
profiteri, sed etiam apud suum externum ministerium (quod utinam
legitimum esset et vero consentaneum), apud se ut ministros
Christi (utinam igitur Christo fideles essent), apud ceremonias,
sacramenta et externas res exigere et accipi debere confiteantur
quasi palmites per creaturalia media a vinea Christ possint
separari, quasi Christus non sit omnia in omnibus. Altera ratio
est, quod ex aqua baptismi externa regenerationem plenariam ad
christianitat ingressum et nescio quid non faciant, ita ut scire
nequeam, quo transferant lotionem Christi in aqua, igne et
spiritu. Tertia, quod in pane sub pae et cum pane
substantialiter et essentialiter verum corpus et sanguinem
Christi dignis pariter indignis in remissionem peccatorum dicant
se distribuere et porrigere. Quarta, quod excommunicatione non
utantur, cum Christus illam aeque ut communicationem instituerit
et apostoli, quomodo etiam veteres, usurparint et habuerint.
Quinta et ultima, quod exemplo papistarum sibi assumant
absolutionem atque adeo remissionem peccatorum. Praeterea multas
alias, ut quod in unico Christo nescio quas solutiones
machinentur, quod plerumque inflati, invidi, iracundi,
obstinaces sint nec fructus dignos evangelica fide exhibeant,
quod neminem audiant, qui vel latum unguem ab ipsis discedat,
sed seculare brachium et magistratum ad saevitiam temere
concitent et commoveant, quod suos collegas, praeceptores
nostros ut religiosissimos, sic etiam doctissimos, d. Martyrem
et Zancum, invidia prosequantur, mendaciis infament et, quasi in
suum errorem de sacramento, ut alia, non dicam, descenderint,
ultro citroque spargant. Vides, quae me commoveant, ut adhuc in
libertate christiana consistere cupiam, dum deus omnipotens aut
hos errores sustollat aut me ad saniorem congregationem
transferat. Secunda caussa ita inanis est et insulsa, ut per se
ipsam concidat, licet verbum nullum faciam. Quis enim nesciat,
ut in universitatibus sic omnibus passim gymnasiis hoc non solum
liberum esse, sed quoque in laude poni, si privatim ii, qui
profectus aliquos fecerunt, infirmioribus librum aliquem
interpretentur, ut sic et in scholis et domi musae et studia
personent et tractentur. Quod cum sit, non debuit mihi vitio
verti, si et id facerem, quod nusquam non fit, et hoc amplius,
quod contra leges huius scholae non est, atque adeo, quod non
insciis, sed approbantibus Sturmio et Marpachio inceperam.
Tertiam nunc refutandam aggrediar quae ut maxime nostros
commovit, sic maxima opus habet purgatione. Primum dicam de
dialectica, postea rhetoricae locus erit. Quod dialecticas
institutiones Rami prae Aristoteleis legere vellem, multa me
moverunt. Vidi enim Ramum dialecticam virtutem, qua quidvis
providemus, aestimamus et percipimus, definiendo bene complecti,
inventionis et dispositionis partibus recte distinguere, deinde
utriusque partis singulas particulas suo loco et ordine
persequi, nullum, quod Aristoteleis tradatur, verum preceptum
omittere, nullum tamen inutile ponere aut iterare, Aristoteleos
subiectam illam vim huic arti nusquam dilucide definire, duas
illas veras partes inventionis et dispositionis falsis
fragmentis praedicabilium, praedicamentorum, interpretationum,
topicorum, elementorum confundere, in quibus et multa necessaria
de veris argumentorum partibus et modis conclusionumque
illationibus omittunt et saepe docent inutilia, et quae
dialecticae inventionis propria sunt et dispositionis, et
nugatorie repetunt et obscure cum multis inutilibus involvunt,
ut satis dici vel exprimi nequeat. Ramus nullum in arte
praeceptum ponit, quod illustribus insignium hominum
testimoniis, Ciceronis, Virgilii et reliquorum non explicet;
Aristotelei praecipiunt ad perspicue docendum exemplis opus esse
non obscuris, sed illustribus, at tanquam somniantes id
preceperint, nullum ex bonis auctoribus adferunt exemplum aut,
si adferant, obscurius proponunt, quam ut cognosci possint.
Ramus artis exercitationem tam late adhibet, quam longe patet
vis humanae mentis, ut iuventus huic disciplinae dedita
propositi vel oratoris vel poetae vel cuiusvis exempli consilium
ex argumenti genere, iudicium ex conclusionis specie, methodum
ex perpetuae dispositionis ordine perspiciat, aliquid deinde
simile conetur et efficiat atque omnes artis partes ad
confirmandam ingenii sol ertiam et animi mentisque prudentiam
exprimat. Aristotelei inerti atque insulsae confusioni
consentaneam exercitationem adiungunt nullius insignis auctoris
inventionem dispositionemve suis praeceptis explicant nec
idcirco vitutes eius vel assequi vel imitari curant, de solis
inanium praeceptiuncularum spinis (quasi dialectica ad
scholasticas duntaxat altercationes inventa sit) clamitant et
agunt. Haec me, ut Ramum praecipue meis proponerem, impulerunt.
Restat rhetorica, in qua easdem fere ob caussas hunc auctorem
caeteris praetuli. Rhetoricam enim pulchre definit, deinde in
duas partes separat, elocutionem et pronunciationem, ita ut, si
grammaticam, rhetoricam, dialecticam generales et communes
disciplinas sic, ut ad facile docendum et perspicue decet,
distinxerimus, ut non commisceantur alienis inter se praeceptis,
sed suis et propriis finibus contineantur, grammatica ex quatuor
partibus, orthographia, prosodia, etymologia et syntaxi proprium
et purum sermonem praestabit, dialectica inventionem rerum et
dispositionem, dispositionisque comitem memoriam suppeditabit;
rhetorica igitur hoc sibi proprium retinebit solum, ut res a
dialectica repertas et collocatas, a grammatica autem puro et
proprio sermone expositas elocutionis ornamentis magnificentius
expoliat et pronunciationis et actionis gratia commendet.
Aristoteles et hunc secuti Cicero, Quintilianus et alii omnem
rhetoricae descriptionem multis tenebris ac immensae confusioni
implicatam tanta rerum varietate onerarunt, ut vix ullius
humanae naturae capacitate concludatur. Quo pacto, quoniam multa
de doctrina cogitandorum argumentorum in hac longe pulcherrima
arte confuderunt, cur quia hanc quidem doctrinam dialecticae
propriam esse naturale lumen in gremio mentis sepultum ostendit,
consilium coarguit, ratio convincit. Quid elocutio, quae huius
artis pars est propria, quomodo ab his docetur, nusquam fere suo
in loco generalis eius est partitio. Ubi porro generalis
partitionis subiecta singulorum membrorum congruens definitio,
ubi exemplorum apta coniunctio? Omitto pronuntiationem, de qua
tumultuaria confusione pauca conturbarunt. Taceo dispositionem
et eius comitem memoriam non recte inter partes rhetoricae
collocatas, cum dialecticae sint propriae.
^$Haec igitur et sexcenta alia cum viderem, nolui iuvenes meos
illis confusorum veritatis voraginibus extractos in portu
tranquillissimo collocare et absque omnibus ambagibus Rami
institutione recta, quo contendere debent, perducere. Qua de re
etiam adhibui Ciceronis orationes in Catilinam, ut in illis
praeter observationem Latini idiomatis viva et praesentia
haberent exempla utriusque artis, ut et praeceptionum usum
maiorem ita tenerent, et quod ipsi scriptione conarentur
imitari, propositum esset. Et posset hoc institutum a
sapientibus non inutile aestimari et fortasse etiam a me satis
ac copiose defendi, nisi iam pridem statuissem omnia pro
stercore habere, ut Christum cognoscam. Ac quicquid a me factum
est vel hic paucis descriptum, id (deum testor) ea de caussa
factum, ut adolescentibus et brevi tempore et facili methodo
plurimum prodesse possem. Si vel nostris vel aliis secus
videatur, per me licet, modo haec mea defensio vel aliquo modo
recipiatur vel saltem digna venia iudicetur. Quod nostri minime
putarunt, cum etiam carcerem et exterminationem summe
minarentur, quam recte, quam christiane et exterminationem summe
minarentur, quam recte, quam christiane et pie, iudicent sanio-
res. Porro, quod me etiam Swenckfeldianum vocitent, excusatione
dignum non putavi, cum ego me Christi esse sciam et christianus
haberi cupiam, adhaec ut Coloniae memini me sine discriminatione
svermerum, anabaptistam, Lutheranum et sacramentarium vocari
solere, cum papatui renunciarem, sic hi sine iudicio illos
Svenckfeldianos, svermeros etc. nominant, qui vel mussant contra
eucharisticum ipsorum idolum ac alios deplorandos errores. Sed
deus nos omnes iudicabit. Habes paucis excusationem intermissae
institutionis; quae si digna videtur tuis auribus, placet, sin
habes, quod repraehendas, utere quaeso christiana benignitate
sanioreque correptione, quam hi nostri usi sint, et videbis me
non solum in optimam partem id accepturum, sed, quas possim,
maximas gratias semper acturum. Tuum filium mirifice diligo cum
propter te, qui mihi tuis pulcherrimis scriptis intercedente
Christo et facem et claritatem praetulisti, ut a papatu
secederem, tum ob summum eius ingenium singularemque modestiam,
maximamque mihi spem adfert summae probitatis summaeque
eruditionis, si paternis vestigiis ita insistere porro conatur,
ut adhuc fecisse apparet. Idem spero de altero, qui Witenbergae
est; si non adaequabunt patrem, tamen ita proxime ad eius
religionem et eruditionem aspirabunt, ut omnis christiana
respublica cognoscat, quid Bullingericae familiae debeat. Deus
omnipotens non solum hoc eis concedat, sed praeterea Davidis
pietatem, Solomonis sapientiam et Pauli sublimitatem largiatur.
His me tuis precibus ita commendo, ut maiore studio magisque ex
animo commendare non possim, meamque observantiam
promptitudinemque tibi tuisque liberis prorsus dedico et offero.
Adsit tibi tuaeque sanctae ecclesiae domini nostri Ihesu Christi
favor et dei amor et sancti spiritus communio, amen.
^$Datae raptim Argentorati ipso die penthecostes anno etc. 1556.
^$Tuae pietati addictissimus Iohannes Heydenus filius.
<lz>[Adresse ...]: Religioso ac minime vulgari integritate ac
doctrina celebri viro d. Henrico Bullingero, Tigurinae ecclesiae
superattendenti atque pastori fideli, domino et amico meo semper
et inprimis observando.
