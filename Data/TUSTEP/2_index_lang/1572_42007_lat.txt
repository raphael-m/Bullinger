<nr>[42007]</nr>
<ae>Edmund Grindal an Bullinger.</ae>
Bishopstorpe, 24. Januar 1572.
Zürich StA, E II 377, 2522f.
Ep.Tig. I, S. 151ff.
Orig. (P.S. etc. aut.)
Salutem in Christo. Literas tuas 25 febr. datas anno
1571^#'o, non accepi ante
25 augusti proxime elapsi. Accepi etiam una refutationem
bullae papalis
manuscriptam et responsionem ad testamentum Brentii. Miror
Brentium tam
virulentum testamentum post se relinquere voluisse. Vestra
sane [responsio] et
modesta est et pia. Bullae refutatio Anglice et Latine
impressa est; cuius etiam
aliquot exemplaria impressa credo te antehac accepisse.
Agimus vero tuae pietati gratias, quod nostrarum ecclesiarum
tam sollicitam
curam geris. Quisnam vero fuerit post meam huc
commigrationem rerum mearum
status, paucis accipe. Primo augusti 1570^#'o Londino
discessi: biduo post in
ipso itinere ex lassitudine (quia equitando, dum essem
Londini, non assueveram)
in febrim tertianam incidi, et ea de causa per decem dies in
medio itinere
decumbere coactus fui. Tandem 17^#'o augusti veni Cavodam,
ubi aedes habeo ad
ripam Ousae fluminis, septimo ab urbe lapide, febri, ut
postea eventus docuit,
non satis bene curata. Nam secundo septembris insequentis in
aliam gravissimam
et acutissimam febrim incidi, quae me supra modum
debilitavit, ita ut non solum
medici et amici de vita mea desperaverint, sed et ipse etiam
sententiam mortis
in memetipso acceperim. Sed dominus, qui mortificat et
vivificat etc. (vi morbi
paulatim decrescente, sed tamen ita, ut per totam hyemem
cubiculo non fuerim
egressus,) tandem post sextum mensem pristinae me sanitati
restituit. Ex eo
tempore in visitanda mea diocesi ac provincia, et
superstitionum reliquiis
abolendis, quae his in partibus, maiore doctorum et piorum
ministrorum penuria
laborantibus, tenacius hęrebant, pro virili laboravi,
atque adhuc laboro. Iam
post suppressam seditionem plebem, quoad externam
obedientiam, obsequentiorem
invenio quam putabam: fuerunt enim his malis, quę bella
civilia comitari
solent, satis afflicti, atque idcirco humiliores. Utinam
illos tam bene in vera
religione institutos invenissem, quam meos Londinenses et
Essexenses successori
meo reliqui! Sed tamen spero, domino dante incrementum, cum
tempore etiam hic
multum confici posse. Dominus Dunelmensis, qui perpetuo est
valetudinarius,
nuper graviter laboravit; sed iam domini benignitate
revaluit.
Bonum Iuellum, Sarisburiensen (ecclesiae nostrae iuxta nomen
suum gemmam et
unicum ornamentum) circa initium octobris elapsi amisimus,
vel potius pręmisimus.
Scio te nulla curiositate, sed ex aliis causis, uti scribis,
iustissimis, velle
de rebus nostris aliquando certior fieri, quemadmodum et nos
de vestris,
qualescunque illae sunt, audire cupimus: sumus enim eiusdem
corporis membra.
Spero igitur me posthac, compositis iam rebus, singulis
annis bis ad minimum,
more solito, ad nundinas scilicet utrasque Francofordianas,
ad tuam pietatem
scripturum. Res nostrę ad pręsens, summa dei
benignitate, satis sunt
tranquillę; quum tamen in fine superioris aestatis, nihil
tale suspicantes, in
maximo discrimine fuerimus, ut ex scripto quodam istis
incluso, et sub
epistolę forma, non sine publica tamen aucthoritate,
nostra lingua evulgato et
in Latinum verso, facile coniicere poteris. Guisiaca proles,
quę se Scotię
reginam vocat, iam arctiori custodię deputatur. Thomas
dux Norfolciae 16^#'o
huius mensis ad iudicum subsellia attractus fuit, et ob
crimen laesę
maiestatis capitali sententia condemnatus. Sed an sit brevi
de eo extremum
supplicium sumendum, nos, qui ab aula procul absumus, adhuc
ignoramus. Alii
eiusdem conspirationis socii in vinculis sunt, similem aleam
subituri.
Scotia propter intestina dissidia toto hoc anno miser[r]ime
afflicta fuit. Nam
post mortem Iacobi regentis surrogatus fuit avus pueri
regis. Is fere ante annum
arcem Dunbartonensem munitissimam, ad Cludę fluminis
ostia positam, nocte
admotis scalis et interfectis excubitoribus, ex improviso
occupavit, atque
archiepiscopum St.Andreae in eadem inventum, qui fuit ducis
Hamiltoni frater
nothus, suspendio vitam finire coegit. In huius suspendii
ultionem circa initium
maii elapsi, Hamiltoni cum 300 equitibus nocte Sterlingum
oppidum intrarunt,
atque ibi novum regentem in hospitio suo apprehensum statim
interfecerunt. Huic
suffectus est per regios comes de Mar, vir bonus, sed non
admodum potens.
Grassantur igitur Scoti inter se caedibus mutuis, in
plurimas factiones tum
publicas tum privatas divisi. Qui pro regina stant,
Edinburgum et arcem eiusdem
occuparunt. Regii Lytham, portum propinquum, muniverunt et
pręsidio firmarunt.
Arcem Edinburgensem Iacobus regens Kirkcaldio cuidam,
tanquam sibi fidissimo et
reginae infensissimo commiserat. Is paullo post vivente
adhuc Iacobo corruptus
fortassis auro Gallico ad reginam defecit. Illa defectio
istorum malorum omnium
causa fuit; nam alioqui reginales nusquam tutam belli sedem
invenissent. Sed
tamen speramus reginam nostram brevi his malis finem
imposituram; nam si
colloquio et tractatu de pace, quod nunc agitur, res componi
non possunt, dubium
non est, quin regina nostra illi parti, quae aequas
conditiones oblatas
repudiavit, hostis sit futura, cui altera pars cedere
necessario cogetur.
Scripsi ad Ricardum Hilles, ut Iulio mittat aliquot
coronatos. Butlerum
commendatum habebo; is si linguam nostram a[d]discat,
poterit posthac nostrę
ecclesię inservire. Mitto etiam tibi una cum istis
historiam de virtutibus
reginę Scotię nuper a Georgio Buchanano Scoto
publicatam. Dominus Iesus
pietatem tuam quam diutissime conservet.
Bishopsthorpiae in suburbiis Eboraci 25^#'o. ianuarii
1572^#'o.
(a.R.: v. hier an aut.)
Pietati tuae deditissimus in domino Edmundus, Eboracensis.
Cum istas essem obsignaturus, accepi tuas et d. Gvalteri
literas, quibus tu
nepotem, ille filium commendat. Procul absum ab acadoemiis
nostris, sed tamen
scribam ad amicos, ut ipsos commendatos habeant. Audio dnum.
Londinensem illos
Cantabrigiam misisse et viatico instruxisse. Ego etiam, quod
solum possum,
pecunia aliquando illos iuvabo. Saluta, queso, nomine meo d.
Gvalterum, cui nunc
rescribere non vacabat. Libellum illum anonymum, quem mihi
misisti, suspicor
scriptum fuisse a nostro piae memoriae Sarisburiensi;  sed
praeter coniecturam
ex stilo et methodo nihil habeo. Iterum in Christo vale,
frater charissime et colende.
Edmundus, Eboracensis.
Domino Henrico Bullingero seniori, ecclesiae Tigurinae
ministro fidelissimo et
fratri charissimo.
              Tiguri.
Darunter v. B.s Hd.: "Archiepiscopi Eboracensis."
