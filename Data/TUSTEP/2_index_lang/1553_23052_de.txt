<nr>[23052]</nr>
<ae>Graf Georg von Württemberg an Bullinger</ae>
Tübingen, 19. april 1553.
Zürich StA, E II 363, 147.
Orig. (mit aut. P.S.)
Georg, grave zu Würtemberg unnd zu Mümpelgart etc.
Unnsern grus, lieber besonder. Wir haben euwer jüngst an uns
gethon schreiben den 14. dis entpfangen und gern vernomen,
das sich euwer leibsschwachait zur besserung und es gott
also geschickt hatt, das ir seinem namen zu ehren und vylen
zur besserung ime noch länger seinen weingart bawen und
darin arbaiten müessen etc.
Die drey von euch zugeschickte predigen von der buß haben
wir behandiget, aber bitzhär ettlicher unser geschäffdt
halber nit muß gehapt, die zu durchlesen, haben die
ettlichen predigern zu lesen geben, die inen solche
wolgefallen lassen etc.
Das Hanns Haller, pfarrher zu Bern, uff unser nachfragen und
an euch gethan schreiben, ain fromen gelerten mann, so dem
Tossano zu Mümpelgart zu gehilffen sein möcht, inn erfarung
pracht und euch genennet, hören wir gern; wöllet derhalben
genantem Haller des christlichenn wercks und befürderung von
unsertwegen g[nädigen] danck sagen und ime darneben
anzaigen, das er onbeschwert wölle sein inn disem weitter
und aigentliche erfarung zu haben, wie, wann und mit was
conditionen diser mann zu bekommen sey, welches ir uns jeder
zeit (so euch des von ime bericht zukomen) zuschreiben
könndt.
Des könig zu Franckreichs epistel an die teutschen fürsten
haben wir hievor latin und teüttsch bekommen. Datum Tübingen
den 14ten aprilis anno etc. 53.
[Von hier an aut.]:
Der neuwe zeitt sendt so vill und ferenderlich, das wyr nitt
wissent, was vor dem andern ze schriben wär. Margraff
Albrecht hatt dem bischoff von Bamberg rutter und knecht by
10 dagen 6 fänlin ze fus und 400 ze roß erlägt und das vält
behalten. Dragen aber grosse sorg, es werdt ein schädliche
bösen usgang nemen; der anfang ist, wie er mag. Gott weist
allein das endt. Wölt von unsertwägen gedruͤlich von unser
wägen by Hanßen Haller ansächen döß predicanten halber,
sover ir se . . . . .  meint, das ehr darzu daugenlich und
nit zänkisch sye. Damitt seitt gott befollen.
Unserm lieben, besondern Hainrich Bullinger, predigern zu
Zürch.
