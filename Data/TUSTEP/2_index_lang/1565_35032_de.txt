<nr>[35032]</nr>
<ae>Bullinger an Joachim Bäldi</ae>
(Zürich), 23. März 1565.
Zürich ZB, Ms F 59, 357. / Orig.
(Aut.)
Frommer, erenvester etc.
Min willig dienst etc.
Uf üwer schryben hab ich diser zyt nüt wöllen antwurten; dann ich diser zyt gar vyl uff die Franckforter mäs
zuͦ
schriben hab in Engelland, Niderland, Saxen, Hessen, Prüssen, Poland etc.
Es sind mir aber hütt ettliche schriben worden von Chur, da ich acht, ir syend deß
nitt bericht.
Der eydgnoßen botten sind dahin kummen martij 14., 16. verhört vomm Gotshußpundt.
Da ist ein gemeiner pundtstag angesähen uff  Davas  27. martij.
Sampstag nach mittag sind die herren botten in Obren Pundt verritten uff den tag gen Truntz.
Sontag  18. uff der nacht ist schryben und warnen gen Chur kummen,
die Obern Engediner syend uff mitt einem fänli, habind die Undern Engediner uffgemanet.
Man hat zuͦ Chur radt gehept und vor tag h[erren] burgermeister
Tscharner den herren botten nach geschickt, sy deß zuͦ berichten.
Gott gäbe, das es wol geradte; uffruͦr thatend nie guͦt.
Von Augspurg und Heydelberg
kummend
mir hütt ouch schriben, summa: gwüß ist, das der Türgg 200 schiff rüst und gwaltigere rüstung nie gethan; sol uff Italiam wöllen etc.
Lasarus von Schwenden hat
Thokaj die veste an Sibenburgen Maximiliano yngenommen, und acht man, der Weywoda und Hunger und Türggen werdint all ir vermügen daran strecken.
Ists also, so
thuͦt man aber wie allwäg, stoost den stäcken in das hurnussennäst<f1>Das gleiche Bild im selben Zusammenhang in: Vadian an HB, 11. April 1541!<fe> und flücht dann; ist kein stattliche, beharrliche widerweer.
Der könig in Poland sol sin
königin, Maximiliani schwester, von imm gethan haben uß bapsts erlouben, das sy unfruchtbar etc.
Die Moscawyter habend der Littow schaden gethan und hättend
noch grössern gethan, wenn inen durch die Tarter nitt abbruch beschähen.
Der pfaltzgraff last das gantz gespräch, zuͦ Mulbrun gehallten trucken (ist mir
zuͦgesandt) wider Brentzen.
Die gelerten in Franckrych und ettlich imm Niderland habend ouch wider inn geschriben.
Man hat uns beiden zuͦgesähen nun in das
3.
jar, wie wir an einandren xin mitt schryben; jetzund fallt über inn ein gantzer huff, und wirt ich geredtet, wiewol der gott, der mir biß har alein geholffen,
hätte mich fürohin, wenn ich schon alein bliben, nitt verlassen; imm sye eer und pryß, und er hälffe mir alle zyt.
Gott mitt üch.
Gruͤssend mir guͦt herren
und fründ.
Datum  23. martij 1565.
Der üwer.
Cornelius, der Genuesern houptman, sol in das Tütschland sin, 3000 lantzknächt in Italiam zuͦ fertigen; da söllend schon vil kummen sin uff Chur, die man aber
nitt wöllen passieren lassen und sy wider hinder sich geschickt.
Dem frommen, eerenvesten herren Jochimen Beldi, allt landtamen zuͦ Glaris, minem günstigen, lieben herren.
                                      Glaris.
